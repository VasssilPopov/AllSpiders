{"url": "http://epicenter.bg/article/Lilyana-Pavlova--Kalfin-e-profesionalist--bi-bil-dostoen-rakovoditel-na-OLAF--Video--/152468/2/0", "text": "„Все още няма официално решение на правителството. Винаги сме казвали, че когато един българин взема позиция в европейските институции, това за нас е гордост и винаги го подкрепяме. Личното ми мнение в случая е, че познавам Ивайло Калфин и той е професионалист, освен опитен политик, така че би бил един достоен ръководител и генерален директор на тази служба, ако бъде избран, но нека все пак да изчакаме и политическите семейства да изразят своите позиции, да мине официалния ред”. Това каза министърът за европредседателството Лиляна Павлова в ефира на предаването „Офанзива с Любо Огнянов” по Канал 3 в коментар дали правителството ще подкрепи Ивайло Калфин, който е не финалната права за генерален директор на Европейската служба за борба с измамите ОЛАФ и е в надпревара с финландеца Виле Итала, който пък е от ЕНП, политическото семейство на ГЕРБ.  ”В изминалата година ни се е налагало, не само на европейско, а на всякакво нива да водим не леки дебати, тежки разговори и дебати, да гасим моментни пожари, макар че някои от темите, които са и в нашия дневен ред, този пожар тлее, защото например вече четири председателства не могат да намерят консенсусното решение по темата с мигрантите, нещо което вярвам, че България точно има уникалната възможност и шанс да предложи ново, различно, алтернативно решение и да направим уникалния пробив, бих казала исторически пробив в това. Показахме, че можем да сме и мост, когато става въпрос за отношенията между България и Турция. Можем да сме толерантен партньор, успяхме да върнем в дневния ред на Европа темата за Западните Балкани не само за българското председателство, а като общоевропейска тема, като необратим процес за следващите 20 години. Нещо, което преди една година дори не стоеше на дневен ред”, разказа министър Павлова.  „Балканите винаги са били интерес на засилен геополитически интерес, винаги са били обект на налагане на определено влияние, те са такъв обект и в момента с опити за парцелиране, разделяне, опити за влияние, дали политическо, или икономическо, или религиозно, именно нещо, което пък даде на нас силен аргумент в тезата, в която трябваше да убедим, включително тези, които не докрай я подкрепяха, точно преди една година. Преди една година ние казахме, че искаме интеграция за Западните Балкани да бъде топ тема, защото тя е и национален проблем. За нас ако няма мир, стабилност и сигурност на Балканите, това влияе на Европа, това влияе и на България. Ако сами Сърбия и Косово не осъзнаят, че това, което правим, е в тяхна полза и че не трябва да изпуснат момента и този уникален шанс за тях. Това, което се прави за тях е много, но насила можеш да вземеш, не можеш да дадеш. Ако те сами не си помогнат в този процес, не намерят начини да решат проблемите, ние им дадохме пример с Македония, подписвайки договор, който не беше лесен, не намерят ли път един към друг, това обрича и двете държави на едно невъзможно евроатлантическо бъдеще, което ще засегне гражданите.”, коментира още министърът.  „Искаме да сме една идея по-амбициозни, една крачка по-напред да вървим, защото една година по-рано казахме Западни Балкани, тогава казаха „не, абсурд”, „няма да успеете”, „не можете, темата е много трудна, никой не иска и да чуе. Една година по-късно – ето това е голям успех, който постигнахме всички тук в региона. Затова ние решихме, че няма да се задоволим само с политическа декларация, тя е много важна и не трябва да я приемаме за даденост, защото тя все още е под въпрос, вече имаме проект на декларация и той е изключително важен, защото Испания и другите четири държави, които не са признали Косово, още имат своите колебания, дали да я подкрепят, кои да се текстовете вътре в нея. Това е битка, която ще водим, но ние решихме да си усложним още повече уравнението, поставяйки си още един амбициозен план, да предложим и анекс, защото премиерът Борисов винаги е бил много резултатно ориентиран. За него лично като кауза, трябва да покажем на гражданите. Политическите елити и политическите декларации са много важни, но ние трябва да покажем на гражданите от региона какво правим за тях, за да могат да го усетят, да го пипнат. В анекса предлагаме тази свързаност, която да има своето практическо измерение – транспортна свързаност- пътни и железопътни проекти, имаме заявка да направим обща електронна ТОЛ система на Балканите, за да може от събирането на приходите от тези такси да се реинвестират в доизграждането на транспортната мрежа, която Западните Балкани наистина имат нужда да доразвият, заедно с нас и връзките им към държавите членки”, разказа още Лиляна Павлова.  „Енергийна свързаност и интерконекторите, диверсификацията е изключително важна. Дигиталната свързаност в ерата на дигиталната трансформация това е изключително важна тама. Това е широколентов достъп, намаляване на роуминг такси, изграждане на такава инфраструктура, че да може Балканите всъщност да станем силиконовата долина на Европа, привличайки инвеститорите от Индия и от този тип държави. Имаме какво да предложим. В България показахме примера, искаме да го разширим към България. Културна, образователна свързаност и разбира се всички необходими проекти свързани с върховенство на закона, реформа на институциите”, разясни тя.  „Имаме една пътна карта, железопътна карта и ще кажем: проект за магистрала, проект за жп линия, проект за газов интерконектор, проект за дигиталните магистрали, както ги наричаме – те ще бъдат ясно сложени и на карта и в анекса. По индикативна стойност, тези проекти са в голям мащаб, това е едно хибридно финансиране – 30 млрд. са, но в това влиза собственото им финансиране, финансиране от международни финансови институции - Световна банка, Европейската инвестиционна банка, през инструмента за свързаност в Европа, европейско финансиране по линията за добросъседство и програмите за трансгранично сътрудничество и да привлечем частен капитал”, уточни министърът по европредседателството.  „На 30 април правим конференция за храните, защото това са трите послания, които искаме да дадем: първо – ние не сме второ качество потребители и не може да има разделение на изток, запад, север, юг, малки, големи. Второ искаме в тази тема вече да не става въпрос само за храни, искаме тя да е – храни, напитки, перилни препарати, гримове и изобщо стоки и продукти, които се произвеждат в Европа не трябва да имат различно качество, различен вкус, различно съдържание и разбира се не могат да имат разлика в съставките, само защото се използват в Източна Европа. Надявам се в София да постигнем специален регламенти и специално законодателство, което да е единно европейско, за да може една и съща компания да трябва да произведе едно и също от този продукт, независимо дали го предлага в София, Берлин, Виена или Будапеща. Това е темата, която ще засегнем и стандартите, които ще предложим и ще ги базираме на тестове, които ние направихме на едни и същи продукти в няколко държави. Имаме подкрепа от държавите от Източна Европа и се надявам, да го отстоим. Комисар Юрова ни подкрепи, Юнкер също, беше много важно председателят Юнкер даде много силна заявка, че това е недопустимо”, заяви Лиляна Павлова.  ”Институциите понякога си говорят през медиите, нещо което не е най-добрият начин за комуникация. Много би ми се искало, а и това е духа не само на нашето председателство, а и наистина да сме по-единни, по-диалогични, на това залагаме, но както добре знаем, в политиката понякога в политиката има и емоции, има и размяна на реплики”, така министърът коментира призива на президента Румен Радев за повече светлина и искрите, прехвръкнали между него и зам.-председателя на ГЕРБ Цветан Цветанов след заседанието на КСНС.  ", "date": "2018.04.21", "title": "Лиляна Павлова: Калфин е професионалист, би бил достоен ръководител на ОЛАФ (Видео) "}
{"url": "http://epicenter.bg/article/Georgi-Markov--Politikata-na-premiera-e-da-sme-dobre-s-vsichki--Evala-mu-pravya--che-hodi-pri-Erdogan/152426/2/0", "text": "\"Орбан пръв 2015 г. затвори границата за мигранти, след това изгради втора стена. Тезата му е различна от тази на Меркел – а именно, че никога ислямът няма да стане част от Унгария. Той не допусна това, което се случи в Германия, а то е показателно за провалената политика на Западна Европа\", коментира пред Нова телевизия депутатът от ГЕРБ Георги Марков. \"Нещата в Европейския съюз не са толкова драматични, че да се разпадне. Той стана по-слаб, защото най-силното му нещо беше редът и законността. Бяха допуснати милиони нашественици да минат през границите на суверенни страни, извършвайки престъпления. Започнаха атентати и стана тази война с ИД. Загинаха невинни хора и това отслаби ЕС\", смята Марков.   Той определи като успешна и балансирана политиката на премиера Бойко Борисов по отношение на Турция и Русия, както и, че това високо се оценява от западните ни партньори.   \"Политиката на премиера е да сме добре с всички. Евала му правя, че ходи при Ердоган. Какво ще стане ако Ердоган ни пусне ордите...Ние сме малка страна и няма Европа да ни реши проблемите, ние трябва да си ги решим\", коментира той.   Според Марков, \"най-големият цирк ще бъде през май в София на конгреса на ПЕС. Няма социалисти, това са джендъри, които мислят само за бракове и банки\". Той посочи, че единсвено Корнелия Нинова в момента е лидер на левицата, която е спечелила президентски избори и има висок рейтинг.", "date": "2018.04.21", "title": "Георги Марков: Политиката на премиера е да сме добре с всички. Евала му правя, че ходи при Ердоган"}
{"url": "http://epicenter.bg/article/Borisov--Ne-byah-naiven--a-yadosan--kogato-vlyazoh-v-politikata--Video--/152427/2/0", "text": "По повод своята 20-годишнина,   от срещи с личности в политиката, изкуството, спорта, културата, повлияли на България през последните 20 години. Интервютата с тях са обединени в една нова рубрика, наречена: \"Събития и личности, които промениха България в последните 20\".  \"Не бях наивен, а ядосан, когато влязох в политиката. Ако не ме бяха изгонили от МВР, още щях да си марширувам по плаца\". Това заяви премиерът Бойко Борисов в ексклузивно интервю за новата рубрика на портала.  Във видео интервюто премиерът разказва откровено за наученото от Тодор Живков и Симеон Сакскобургготски, за отношението му към президента на Русия Владимир Путин, за връзката му с президента на Турция Реджеп Тайип Ердоган. Борисов отговори и на слуховете, които се разпространяват за него. Във фокуса на разговора е и управлението на страната, както и това дали следващият път Борисов ще се кандидатира за президент.   ", "date": "2018.04.21", "title": "Борисов: Не бях наивен, а ядосан, когато влязох в политиката (Видео) "}
{"url": "http://epicenter.bg/article/Karlos-Kontrera-ot-VMRO--G-zho-Fandakova--zashto-vlizate-v-dzhendarski-propagandi--/152437/2/0", "text": "Тази позиция общинският съветник от ВМРО и председател на групата в СОС „Патриоти за София“ Карлос Контрера изрази в официалната си Фейсбук страница късно снощи. Тя е провокирана от информацията, че Столична община официално ще подкрепи тазгодишното издание на София Прайд и предшестващия го маратон.  Новината идва след среща на столичния кмет Йорданка Фандъкова с представители на организациите GLAS, Действие, Билитис и Българският хелзинкски комитет (БХК), съобщават от ВМРО.  „Днешният ден трябва да бъде запомнен с това, че Столична община, за съжаление, клекна и стана съучастник в безумието „София прайд”. Ако се вярва на публикациите, Столична община изказа подкрепа за тазгодишния гей парад на среща с т. нар. организатори, БХК и един бюлюк гей организации. Категорично протестирам и не приемам общината да подкрепя и да се замесва в гей пропаганда. Явно някой пиар е дал съвет, че това е правилен ход - е, не е! И съм сигурен, че обществото не приема институции на местната власт да легитимират гей парада и всичките му там джендърски попълзновения!“  Патриотът Карлос Контрера и ВМРО – Българско национално движение от години се борят за забраняването на София Прайд. Миналата година Контрера изиска и справка какъв ресурс на полицията коства подобно показно и провокативно събитие. Оказа се, че всяка година броят на полицаите и съответно на финансите, които се отделят, значително нарастват. Тази година, поради предвидения и маратон през май и шоу програма по време на самия Прайд, униформеният състав на полицията ще се наложи да бъде удвоен. Това са пари, които влизат в бюджета от данъците на хората. Същите тези хора, които категорично заявиха, че са против джендър пропагандата, социален, трети или каквито ида било пол - различен от природно установените мъжки и женски. Искаме да припомним и още нещо – гей шествието през 2017 г. обруга и традиционните кукерски маски, като с това се подигра с културното и историческо наследство на България.  Припомняме също така, че българските граждани и Българската православна църква заклеймиха скандалната Истанбулска конвенция, която с подкрепата на същите тези организации – организатори на София Прайд, се опитаха да прокарат тихомълком и да отворят кутията на Пандора. Този документ щеше да въведе джендър обучението в детските градини и училищата и да отвори врата към легализирането на гей браковете, узаконяването на трети пол и т.н. Отново подчертаваме – все неща, с които българското общество в болшинството си не е съгласно.  След непримиримата битка на Патриотите от ВМРО и коалиционните ни партньори от Обединени патриоти скандалният документ беше спрян. Но, очевидно, опитите на джендър средите да наложат своята идеология не само, че не спират, но и са допуснати да влязат през парадния вход на българските институции и то в лицето на Столична община. Това е скандално и ние, Патриотите от ВМРО, няма да го допуснем. Продължаваме своята 125-годишна битка за България, за българските ценности, традиции, култура и морал.  ", "date": "2018.04.21", "title": "Карлос Контрера от ВМРО: Г-жо Фандъкова, защо влизате в джендърски пропаганди? "}
{"url": "http://epicenter.bg/article/Siderov-v-Yalta--Konservatizmat-se-nadiga-v-Evropa--a-tya-e-chast-ot-Evraziya-/152438/2/0", "text": "Лидерът на Атака Волен Сидеров се срещна със Сергей Аксьонов – глава на Република Крим. Това стана по време на големия икономически форум в Ялта, където присъстват четирима представители на партия АТАКА. Сидеров и Аксьонов са обсъдили развитието на туризма, бъдещите икономически отношения и си обещаха да поддържат връзка и занапред, съобщиха от партията.  По-рано през деня Сидеров се включи в дискусия на тема ЕС-Русия на икономическия форум. Пред участниците той заяви, че България в момента има чудесния шанс да бъде посредник между Евросъюза и Русия, защото към този момент председателстваме Съюза.  „Нашето присъствие в управлението на България дава резултат, тъй като съвсем наскоро премиерът взе решение да не се експулсират руски дипломати след случая „Скрипал“. Ако беше друга коалиция, може би отношенията с Русия щяха да бъдат други”, коментира председателят на АТАКА.   По отношение на близкото бъдеще той е оптимист, защото след евроизбоизбирите ще има по-голямо присъствие в Европа на патриотични и консервативни партии като АТАКА и те ще оказват въздействие на своите правителства.  Пред АЛФА ТВ в Ливадийския дворец в Ялта Сидеров заяви още, че тракането на оръжия не може да стресне Русия, а Доналд Тръмп трябва да намери баланса в себе си.  „Ясно е, че големите сили никога няма да се заобичат, но те трябва да успеят да се договорят, както са направили Рузвелт, Сталин и Чърчил след Втората световна война. Именно тук, в Ливадийския дворец, тримата големи, както ги наричат, показват как може да се осъществи разговор, независимо от различията. Тръмп трябва да намери пътя и да излезе от капана на лобитата. Ако не го направи, той ще изостане от световните лидери. Защото дори Меркел започва да се усеща какъв е правилният път. Консерватизмът се надига в Европа, Европа е част от Евразия и нормалните отношения с Русия трябва да се възстановят. Всичко останало е абсурд, който не може да продължава дълго”, завърши Сидеров.  ", "date": "2018.04.21", "title": "Сидеров в Ялта: Консерватизмът се надига в Европа, а тя е част от Евразия "}
{"url": "http://epicenter.bg/article/Zhiteli-na-stolichni-kvartali-imali-danni-za-iskani-podkupi-ot-Desislava-Ivancheva-/152440/2/0", "text": "Жители на столичните квартали Горубляне, Панчарево, Симеоново и Драгалевци излязоха на пореден протест срещу изграждането на парк „Изток” в район Младост, предаде бТВ.  Те казаха, че имат данни за искани други подкупи от арестуваната кметица Десислава Иванчева, но не разкриха повече подробности.  Според хората паркът ще бъде изграден върху частни имоти, за които трябва да се изплатят около 1 млрд. лв. в обезщетения.  Протестиращите твърдят, че на 200 метра от техните имоти има такива с общинска и държавна собственост, които могат да се използват за изграждането на парк.  ", "date": "2018.04.21", "title": "Жители на столични квартали имали данни за искани подкупи от Десислава Иванчева "}
{"url": "http://epicenter.bg/article/Evgeniy-Bakardzhiev--S-Ivan-Kostov-ne-kontaktuvam-/152443/2/0", "text": "Иван Костов сигурно е единственият човек в България, с когото не бих поддържал отношения. Това обяви в предаването „Тази събота” по бТВ Евгений Бакърджиев, вицепремиер в първия период на кабинета „Костов”. Той беше сменен с още много министри в края на 1999 г.  По думите му с подмяната на състава на правителството Костов си е направил подарък за 50-ия рожден ден (Иван Костов е роден на 23 декември 1949 г.). Според Бакърджиев именно през 1999 г. е започнало разбиването на СДС.  Това, което се случва днес в синята партия, е достигане на „едно тежко дъно”, коментира той.  Според Евгений Бакърджиев десницата и въобще политическият живот у нас имат три основни дефицита – липса на авторитети и достойни хора, липсата на кауза и средата – поведението на политическия елит, който би трябвало да е за пример.  За събарянето на мавзолея на Георги Димитров той не съжалява, защото според него той е бил символ на тоталитаризма и болшевизма.  ", "date": "2018.04.21", "title": "Евгений Бакърджиев: Иван Костов е единственият човек в България, с когото не поддържам отношения!"}
{"url": "http://epicenter.bg/article/Danail-Kirilov-za-aktsiyata-sreshtu-Ivancheva--Nyama-prekomernost-v-deystviyata-pri-aresta---/152445/2/0", "text": "Председателят на правната комисия в Народното събрание Данаил Кирилов от ГЕРБ смята, че няма прекомерност в процесуалните действия при задържането на кметицата на столичния район \"Младост\" Десислава Иванчева. Това мнение той изрази в предаването \"Седмицата\" на Дарик радио.  Иванчева бе задържана във вторник пред Спортната палата в центъра на София и държана с белезници на публично място в продължение на часове. Според прокуратурата това се налагало от разпоредбите на Наказателно-процесуалния кодекс. Кметицата на \"Младост\" е обвинена в получаване на подкуп в особено големи размери. Според нея обаче задържането ѝ е \"заговор\".  \"Въпреки внушенията на опозицията, се вижда, че новият антикорупционен орган действа ефективно. Смятам, че това е правилната посока\", каза Кирилов по повод на акцията, която бе първата съвместна операция на специализираната прокуратура и новата комисия за борба с корупцията.  По отношение на задържането на Иванчева Кирилов изрази мнение, че няма прекомерност в процесуалните действия.  \"Приемам тезата, че мястото не е избрано от органите по разследването, че те са били в ситуация не да избират мястото на действие, а да съобразяват ефекта на процесуалното действие. И щом са искали да хванат и подкупа, и дееца, то е трябвало да действат в съответния момент, в който това е било възможно. По отношение на твърденията за прекомерност, искам всички, които хвалеха румънския модел, сега да си дадат сметка и да направят сравнение. Защото тези, които го хвалеха, сега обявяват тези действия за прекомерност. Трябва да се действа, трябва да се вижда, че се извършват такива процесуални действия. И тук съм съгласен и с другата теза - тези действия би следвало да имат и превантивен ефект за обществото. И нека най-накрая обществото да избере какво иска - дали иска ефективна борба с корупцията, или иска постоянно да се мрънка за прекомерност или за някакво несъответствие. Смятам, че с оглед сложността и размера на подкупа, това е затруднило и е удължило във времето извършването на процесуалното действие. Но тук пак се стига до абсурда, че стремежът прецизно да се спази НПК получава обществена критика, което според мен е липса на приоритет в обществения дебат. Борбата е силово действие, не можем да се оплакваме от такива мерки\", каза Кирилов.  На въпрос дали ще бъде подкрепена идеята на Валери Симеонов и НФСБ да се върне пушенето на закрито в обособени помещения в заведенията, Кирилов отговори, че въпросът не е обсъждан в ГЕРБ.  \"Аз си мисля, че нямаме такъв дебат и нямаме такава дилема. Правилата по отношение на тютюнопушенето се прилагат вече четири-пет години и не съм сигурен, че има необходимост да се преоценява приложението на тези правила\", каза той.  С уговорката, че изразява личното си мнение, депутатът от ГЕРБ посочи, че според него е добре да се запази настоящият режим за пушене.  ", "date": "2018.04.21", "title": "Данаил Кирилов за акцията срещу Иванчева: Няма прекомерност в действията при ареста ѝ "}
{"url": "http://epicenter.bg/article/Plamen-Georgiev--Vsichko-pri-aresta-na-Desislava-Ivancheva-e-svarsheno-kakto-tryabva-/152422/3/0", "text": "„Всичко при ареста на кмета на „Младост” Десислава Иванчева е свършено както трябва”, категоричен е пред бТВ Пламен Георгиев, който е председател на новосъздадената Комисия за противодействие на корупцията и отнемане на незаконно придобитото имущество.  Той определи като необяснимо чувството, което остана в българското общество за показност на ареста, извършен в центъра на София.  „Законът изисква да се претърси автомобила в присъствието на Иванчева. Сигурен съм, че е било некомфортно за нея, но така всички виждат, че автомобилът не е местен никъде”, коментира Георгиев.  На въпрос защо се е наложило Иванчева да седи с белезници през цялото време, той коментира, че при предишна акция на прокуратурата е имало случай, в който задържаното лице се хвърлило на земята в калта, за да се опита да изтрие химическото вещество от ръцете си, с което били белязани парите.  „Не помня друг такъв случай на лице задържано с подкуп в такъв размер, така че би трябвало да действа и като превенция”, коментира Георгиев.  „Бях силно изненадан, че има положителни и отрицателни становища за ситуация, когато задържаш човек със 70 хил. евро в ръцете. Уверявам ви, че ако бяхме в една държава на Запад от нас, никой нямаше и да си помисли да каже и дума в защита на този човек”, коментира още Георгиев.  На въпрос дали доказателствата срещу Десислава Иванчева ще издържат в съда, Георгиев каза, че като прокурор е сигурен, че могат да доведат до осъдителна присъда.  „Аз като прокурор, ако имах такова дело, щях да бъда убеден, че ще имаме осъдителна присъда и съм убеден, дай боже, и съдът да мисли по същия начин”, каза Георгиев.  По повод новосъздадената институция, която представлява, Георгиев коментира, че те се отчитат единствено пред парламента с годишни доклади. До момента са получили над 100 сигнала за корупция. Георгиев уточни, че в правомощията им е и да разследват магистрати, но не каза дали в момента тече подобно разследване.  ", "date": "2018.04.21", "title": "Пламен Георгиев: Всичко при ареста на Десислава Иванчева е свършено както трябва "}
{"url": "http://epicenter.bg/article/Spryaha-Peti-blok-na-AETs--quot-Kozloduy-quot--/152429/4/0", "text": "Започна плановият годишен ремонт на Пети блок на АЕЦ \"Козлодуй\", като енергоблокът е бил спрян тази нощ в 2 часа и 11 минути, съобщиха от информационния център на атомната централа.  Дейностите, планирани за периода на спирането, трябва да осигурят безопасна, надеждна и ефективна експлоатация на 1000-мегаватовата ядрена мощност през следващата горивна кампания, се допълва в съобщението. В рамките на плановия престой на блока ще бъдат извършени превантивно техническо обслужване и ремонт на оборудването, функционални изпитания, както и презареждане на реактора със свежо ядрено гориво. Плановият годишен ремонт се предвижда да завърши в края на месец май.  Шести блок на АЕЦ \"Козлодуй\" работи с натоварване от 104 процента, след успешното приключване на проекта за повишаване на мощността, допълват от централата.  За първото тримесечие на 2018 г. двата блока на атомната централа са произвели 4 543 511 мегаватчаса електроенергия при спазване на всички изисквания за безопасност.  ", "date": "2018.04.21", "title": "Спряха Пети блок на АЕЦ \"Козлодуй\" "}
{"url": "http://epicenter.bg/article/Kevork-Kevorkyan--Plevneliev-si-meri-boya-s-Radev--Brodyaga-v-politikata-/152431/11/33", "text": "Плевнелиев не спира да броди из телевизиите – затова го наричам „бродяга“. В общата ни памет, това, всъщност, е симпатичен образ – особено ако имаме предвид героят на Радж Капур от знаменития филм „Бродяга“.  Измежду другите значения на думата „бродяга“ най-подходящи за Плевнелиев са „несретник“, също и „скитник“ – като си има предвид, как се лута Пл. между различните си животи.  Не са подходящи „голтак“ или „босяк“ защото нашият човек е предостатъчно заможен - макар че досега богатството му се обяснява с романтичния факт, че е спал по немските „паркинзи“ в началото на 90-те години.  От там изглежда е прихванал нахалството си, което демонстрираше цели пет години.  И когато Опекунът му го натири заради абсолютната му неизбираемост за втори мандат - социологическите данни показваха, че Плевнелиев си отива с невиждан дотогава спад на доверие - той започна непрекъснато да се появява по телевизиите.  Те пък сякаш са в някаква завера - няма друго логично обяснение, защо го канят толкова често. Всъщност, има едно: може би искат да придадат някаква комична ведрост на публицистичната си продукция.  Дори е странно, че в Би Ти Ви Комеди още не са се сетили да му отворят специална рубрика – всекидневна, дори два пъти на ден, ще има грамаден успех, ще бъде по-смешна от всичко друго.  Трябва да е монологична, най-много Деси да има някаква поддържаща роля – „да го пръсне с вода студена и в уста да го целуне бърже“.  Плевнелиев си беше политически несретник - и несретник си остана.  Той никога не е бил взиман на сериозно.  Най-големият комплимент, който изтърва Опекунът му за него, беше: „Той е приятно, ненатоварващо момче“.  Иначе казано: Иди се гръмни!  Една млада журналистка пък написа, че след мандата си Плевнелиев бил видимо помъдрял.  Иди се гръмни два пъти.  „Веднъж несретник, винаги несретник“ е най-подходящата фраза за него. Макар че, той продължава да се натиска за друга: „Веднъж президент, винаги президент“.  Някои медии се паникьосват от подобни хора - внезапно поникнали, неловко им е от тях, и предпочитат да се превърнат в техни милосърдни сестри.  Ако Пл. имаше нещастието да се пръкне в САЩ, тамошните медии щяха да го превърнат в парцал, издевателствата, на които подлагат Тръмп щяха да изглеждат като гальовни шегички.  Бродейки по телевизионните студия, Бродягата непрекъснато ни убеждава, че завинаги е попил от манталитета на „паркинзите“, макар и германски.  Той е лишен от всякаква деликатност, не притежава дори грам от тази добродетел. По най-грозния начин навира в очите на публиката своята нетактичност, прекалена дори за нашите диви политически нрави.  Например, не спира да говори срещу Радев – макар да е ясно дори за идиотите, че това го окарикатурява още повече, прави го нетърпимо смешен.  Непрекъснато се жалва от Радев - както някакъв рогоносец одумва предимствата на любовника на жена си.  Зад симпатично смешноватата му физиономия клокочи непоносима ревност.  Така говореше и за Първанов - сега пък иска всички да го намразят заради Радев.  Няма друг такъв случай - при цялата си несъвместимост, досегашните ни президенти успяваха да запазят прилични отношения помежду си.  Желев, например, беше изигран с едни предварителни избори в СДС, но дума не каза срещу избора на Стоянов.  Той пък, при цялата си бъбривост, също, общо взето, спазваше коректния тон.  Само Бродяга не спира да злослови - като някоя провинциална сваха. Всъщност, той и до края си остана една провинциална гадачка, както би казал за него Симеон Брокера.  Една пастирка, каквато твърди, че е бил в предишния си живот, която обаче не е в състояние кротко да пасе бълнуванията си.  Осъзнал внезапно, че е един политически несретник, той потърси утешения в злословията.  В това отношение е истински авантюрист – другото значение на Бродяга, авантюрата с несмислените злословия очевидно му се услажда.  Фиксацията на Бродяга върху Радев е повече от комична. И за най-повърхностният наблюдател е очевидно, че те няма какво да делят.  Единият се занимавал с астрологически прогнози - хвърлял боб, както се изразява народът - другият завършва престижен американски военен колеж.  Единият спи по „паркинзите“ - другият получава оценка, че е готов за стратегически роли, пак от американците.  Единият води гастарбайтери-помаци в Германия, и здраво печели от тях – здраво, но не особено толерантно, както се твърди и досега; другият става генерал, сетне командва военно-въздушните сили, наистина порядъчно разсипани от подобните на Бродяга политически случайници, „десни“ псевдонякакви си, псевдари-хубостници, въобщенци.  Трябва да си слабоумен, за да си губиш времето и да сравняваш двамата.  Бродяга обаче печели най-големият джакпот в българската история - правят го президент.  Сетне обаче Опекунът му го захвърля - а на сцената се появява Другият; той става президент заради себе си и шамаросва оглушително Политическата Секта.  Тогава Бродяга започва да се тътри от студио в студио, за да мрънка по адрес на Радев – и да развеселява публиката.  А пък сериозните наблюдатели се питат: Не разбра ли този човек, че е окончателно свършен, ако изобщо се е състоял някога - извън каприза на Опекуна си.  Не разбира ли, че трябва да запази едно приличие в мълчание; че трябва да укроти чудовищната си лакомия за внимание; поне жената до него не му ли подсказва, как да се държи – нали е в ролята на личната му самодива, да го пръсне с вода студена и т.н.  Сега разбираме, защо бившата му съпруга се самоотстрани от него в началото на мандата му - знаела е, че Бродяга ще извади на показ всичко от интимния им живот.  Един поглед към заглавията на публикации, които са му посветени /например, в сайта „Епицентър“/, е напълно достатъчен, за да ни убеди, че Бродяга продължава и до днес да пребивава в еуфоричен режим.  Ето: „Плевнелиев за президента Радев: Той играе ден за ден, ще остане в историята като популист“; Плевнелиев и Деси вдигат сватба за един милион в Гърция“; „Плевнелиев: Планираме да живеем заедно, обичаме се“; „Плевнелиев: Гонят се руски разузнавачи, а не дипломати, България трябва да направи същото“; „Плевнелиев защити в съда Ненчев за проваления ремонт на МиГ-овете“; „Плевнелиев отново с остри нападки срещу Радев – действал подмолно в синхрон с антиевропейската БСП“; „Плевнелиев с нова атака срещу Радев и с бясна защита на Истанбулската конвенция“; „Плевнелиев срещу Радев и Светия синод за Истанбулската конвенция: Приравняваме се с Йемен“; „Според Плевнелиев, по времето на соца българската държавност била харизана на казахските степи“; „Плевнелиев предложил брак на Деси навръх Свети Валентин“;  „Плевнелиев и Деси се прегръщат на летището в Лондон“; „Плевнелиев, сияещ от щастие: Прогнозата за времето в моя личен живот е слънчева“; „Плевнелиев обмисля да се върне в политиката, щял да оглавява дясното“; „Плевнелиев: Демокрацията би се обогатила от коалиция между ГЕРБ и БСП“ – това е същата БСП, която е антиевропейска; „Плевнелиев нападна остро Радев заради летците“; „Плевнелиев: Отидох в Германия със скъсани дънки и счупена лада“; „Плевнелиев си приписа заслуги за договора с Македония: Аз бях катализатор, Борисов завърши делото“ – но Първанов пък уточнява: „Той за пет години не отиде в Скопие“; „Плевнелиев лобира: Ф-35 може да води бой с 8 други самолета. Защо ви е кобрата на Пугачов“; „Плевнелиев настоява да не се огласява стенограмата за КТБ“; „Плевнелиев, Митов и Ненчев одобрили присъствието на повече НАТО в Черно море“…  Пл., който си тръгна с най-ниския рейтинг от българските президенти, не спира да мели, докато шият булчинската рокля на Деси – за всеки и за всичко.  Дано не чуем подробности и от първата нощ на младоженците.  Сладострастието, с което излага подробности за голямата си любов, разкрива комплексите на един задръстен мъж – готов да стигне до дъното на интимното, все едно, че е някоя фолк-дивачка.  След като години наред бе унижаван от отсъствието на съпругата си, отскоро иска да си присвои и ролята на мъжкар, да надхвърли представата за един дребняк, който се е изживявал като държавен глава – затова се натиска демонстративно по кьошетата на лондонското летище.  Да очакваме ли в скоро време корекция на сомнамбулните му твърдения - че не е бил ирландска пастирка, а ирландски пръч?  В същото време, той се изживява и като върховен арбитър, като всезнаещ капацитет без дъно, нищо не може да го разубеди, че, всъщност, е един малък нашенски политикан, изстрелян от нищото към президентската канцелария – някак да я запълни нашето ненатоварващо момче.  Много здраве да имаш, Опекуне, само чакай да видиш, как ще те нагласи един ден!  Той товари всяка история, всеки факт, всичко, което попадне пред очите му с неуместни коментари, напъва се да дирижира политиката, сякаш подрежда гръцката си сватба.  Пустословник, обаче агресивен, изначално враждебен към фактите – срамота е да си спомняме отново изхвърлянията му, бъркочите му – съвсем подходящи за казахската степ, която лично той обитава, а не българската държавност.  След него политиката ни трябва непременно да отиде на уроци по въздържание и умереност.  Цитираната фраза за Радев – „Той играе ден за ден, ще остане в историята като популист“ – трябва да изглежда като изречена от някакъв политически гигант, който провижда и подрежда идващите векове.  А тя, всъщност, е една банална словесна пръ.ня, нищо повече.  Бродяга се има за голям играч, едва ли не за Портиерът на Историята, той разпорежда, кой в коя графа на Историята ще се намърда.  За него поне е сигурно, че ще бъде в графата „Случайници“, блазе му, ще има хубава компания от никаквици.  Бродяга се изживява като първостепенен европейски лидер - а си е просто една кръпка към протритата ни политика, един нашенски Шепилов, който се е присъединил по някое време към „правилната“ линия.  Нелеп знаменосец на евроатлантизма, тапетен лъже-герой, с биография на мушица.  Съчинява си „предишен“ живот, за да изглежда по-внушително, но и това го прави пресметливо: уж бил пастирка, а не нещо друго.  Идеята е, че щом е бил пастирка, защо пък да не се превърне в Пастирът на България, особено ако Опекунът му се размекне един ден и го засили с мощен ритник.  Той спокойно казва, че Радев стои „разкрачен между Русия и ЕС“ – понеже иска самият него да го виждаме циментиран в западните ценности, едва ли не взидан в Статуята на свободата.  А в действителност е повече от разкрачен между неприлично мизерното си минало – и състоянието на безтегловност, в което беше пет години, сякаш бе непрестанно изхвърлян от някакъв повреден катапулт - неясно защо и неясно къде.  Докато одумва Радев, споменава абсурдни неща, без да се притеснява, че могат да го заподозрат във временна загуба на разсъдък – твърди, например, че не един и двама президенти от ЕС му звънели, за да му кажат, че Радев се опитвал да разделя ЕС.  Нещо, което Бродяга Обединителят няма да позволи. Като нищо.  Най-отблъскващото в авантюрата на Пл. е кражбата на самоличност, на минало – невзрачен изобщо, той не се колебае да се идеализира по всевъзможни начини: като поборник срещу „онзи“ режим, като разобличител на узурпатора Живков, като човек, който с късна дата срутва соца, като лидер на „десния“ фарс и прочее глупотевини.  И, в същото време, прави невъобразими грешки, които издават рядко срещана кухост: например, може да подреди чешкия президент като президент на Полша, да пожелае скромност на Папата – край нямат фойерверките на безцеремонността му.  В случая, изобщо не ме интересува Радев.  Не знам обаче, в Конституцията да е записано, че бивш президент, освен другите екстри, трябва да има и привилегията да ни го натрапват непрекъснато; телевизионни водещи – по съвместителство сякаш и търговски пътници, да ни го пробутват с ентусиазма, с който се предлага некачествена стока.  В крайна сметка, засега Плевнелиев е амнистиран по един безподобен и дори безсрамен начин за всичките неудобства, които причини на публиката.  Както се полага на едно приятно, ненатоварващо момче.  ***  ", "date": "2018.04.21", "title": "Кеворк Кеворкян: Плевнелиев си мери боя с Радев. Бродяга в политиката "}
{"url": "http://epicenter.bg/article/Ivan-Krastev--Makron-nepriyatno-iznenada-Balkanite-/152439/11/33", "text": "Речта на Еманюел Макрон пред Европейския парламент даде стартовия изстрел на кампанията за европейските избори през 2019 г. Но след като изслушахме това красиво слово, ние пак не разбрахме дали президентът ще се опита и в Европа да направи онова, което направи във Франция преди година: да разбие политическите партии и да създаде нова проевропейска платформа в опозиция на настоящото статукво. Дали ще рискува да хвърли ръкавицата към дясно центристките партии, които в момента са на власт в повечето европейски държави, и по този начин дори да се смрази с канцлерката Меркел? Как в крайна сметка смята да се справи с нарастващото напрежение между Източна и Западна Европа? И не на последно място: по какъв начин възнамерява да инжектира нова демократична енергия в европейския проект, и по-специално в онези страни, в които хората четат речите му в превод?  Във Франция политиката и поезията вече от векове са в щастливо брачно съжителство и Еманюел Макрон остава верен на тази семейна традиция. Той показа, че драмата му лежи на сърцето: когато говореше за новата \"гражданска война\" в Европа и за опасностите от национализма, Макрон ефектно възкликна, че не желае да принадлежи към едно \"поколение от сомнамбули\". И притесни политическите си опоненти от европейското дясно, защитавайки европейските ценности не само срещу посегателствата на авторитарни властници извън ЕС (разбирай Русия, Китай, Турция), но и срещу антилибералите у дома (разбирай Унгария, Полша). Той спечели точки и с политическия си прагматизъм, доколкото се отклони от класическите федералистки нагласи на прогресивните среди във Франция и не се застъпи за Съединените европейски щати, а вместо това предложи общоевропейски дигитален данък, който ще подсили Брюксел.  Френският лидер явно е решил да влезе в ролята на предпазлив визионер. За своите предпочитани политически опции той говори по-скоро с намеци, отколкото в прав текст. Като реторика речта му беше мощна, но всъщност най-забележително в нея беше премълчаното. Макрон подмина с подозрително мълчание например въпроса за реформите в еврозоната, който беше централен в речта му в Сорбоната миналата година. Това мълчание е ясен сигнал за трудностите в германско-френските преговори за Европейски валутен съюз. Той почти не засегна позицията на Европа по отношение на свободната търговия и остана политически уклончив както по въпроса за справяне с миграцията, както и за отношенията между Европа и Съединените щати.  Генерал Дьо Гол навремето беше казал, че истинският лидер винаги крие в ръкава си някаква изненада, която другите не могат да схванат, докато в същото време тя предизвиква у публиката задъхан възторг. Изненадата в ръкава на Макрон беше посланието му за бъдещето на европейското разширяване. \"Аз не искам Балканите да се обърнат към Турция или Русия\", каза френският президент в Страсбург. И веднага добави обаче, че не иска и такава Европа, която макар още сега да функционира трудно с 28, а утре дори само с 27 страни-членки, въпреки това смята, че може да продължи със същата галопираща скорост напред и скоро да обединява 30, ако не и 32 държави при същите правила.    Макрон постави пръст в раната и мнозинството европейци сигурно ще се съгласят с него, че няма никакъв смисъл да се говори за разширяване, ако не е ясно какъв точно ЕС искаме да разширяваме. В момента определено няма никакъв ентусиазъм за разширяването на Евросъюза, независимо дали с държавите от Западните Балкани, с Турция или с Украйна. Ако се проведе допитване, мнозинството европейски гласоподаватели със сигурност ще кажат, че по-скоро предпочитат ЕС да се свива, отколкото да се разширява. Но като практическо въздействие това послание на Макрон беше истинска политическа катастрофа. Да, патетичното възклицание на Жан-Клод Юнкер, че единствената алтернатива на интеграцията на Балканите е нова война в региона, може да се пренебрегне като типичен пример за баналността като последно убежище.  Истината е обаче, че изявлението на Макрон съдържа взривоопасния потенциал да влоши допълнително положението в региона. България, която в момента председателства ЕС, има пълното право да упрекне френския президент, че на фона на неговото изявление старателно подготвената среща на върха за Западните Балкани през май започва да звучи като лош виц. Европейската комисия пък има пълното право да тълкува неговото изявление като нож в гърба. А проевропейските реформатори в региона имат пълното право да обвинят Макрон, че подкопава позициите им.  \"Конструктивната двусмисленост\" - дълго време точно това беше предпочитаната брюкселска стратегия по отношение на Балканите. Европейските политици обичат да повтарят, че когато става дума за приемането на страните от Западните Балкани в ЕС, единственият въпрос е \"кога\". В действителност никой в ​​Брюксел или в Белград не вярва, че през 2025 г. някоя от страните в региона ще бъде член на ЕС. Независимо от това досегашната игра на Брюксел се наричаше „Държим вратата отворена за Балканите\", а Макрон реши да затръшне тази врата - поне за момента. И никой не може да го упрекне за това. Можем обаче да го упрекнем за друго: той „замрази\" разширяването, без да предложи някаква алтернативна, и така едновременно влоши кризата на Балканите и отслаби позицията на ЕС в региона. Стана ясно и още нещо: когато се обръща към европейците, Макрон всъщност визира единствено избирателите в Западна Европа.   ", "date": "2018.04.21", "title": "Иван Кръстев: Макрон неприятно изненада Балканите "}
{"url": "http://epicenter.bg/article/Kim-Chen-un--Severna-Koreya-veche-nyama-nuzhda-ot-yadreni-i-raketni-opiti-/152423/7/0", "text": "Северна Корея вече няма нужда от ядрени и ракетни опити, обяви държавният ръководител Ким Чен-ун, цитиран от световните агенции.  Севернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия вчера, уточнява бТВ.  Ким аргументира това решение с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той.  Това изявление бе разпространено от севернокорейската държавна информационна агенция КЦТА и препредадено от южнокорейската Йонхап.  То дойде на фона на засилената дипломатическа активност около Северна Корея.  Миналия месец Ким Чен-ун направи първата си официална визита, откакто дойде на власт през 2011 г. – в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп. Датата и мястото на срещата с Тръмп още не са определени, но принципно е решено тя да се състои в началото на юни.  По-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер.  Доналд Тръмп приветства изявлението на севернокорейския лидер Ким Чен-ун.  „Северна Корея се съгласи да прекрати всички Ядрени Опити и да затвори важен обект за (ядрени) опити. Това е много добра новина за Северна Корея и за Света - голям напредък! Очаквам с нетърпение нашата Среща на върха”, написа Тръмп в „Туитър”.  ", "date": "2018.04.21", "title": "Ким Чен-ун: Северна Корея вече няма нужда от ядрени и ракетни опити "}
{"url": "http://epicenter.bg/article/Rafael-Nadal-pobedi-Grigor-Dimitrov-na-polufinala-v-Monte-Karlo-/152459/8/0", "text": "Рафаел Надал победи Григор Димитров в два сета 6:4, 6:1 на полуфинала на „Мастърс“ турнира в Монте Карло“. Това бе единадесета победа за испанеца от 12 мача помежду им. Единственият успех за българина бе на твърди кортове в Пекин през 2016-а година, припомня Агенция \"Фокус\".  Димитров записа три победи в Монте Карло - над Пиер-Юг Ербер, Филип Колшрайбер и Давид Гофен.  В похода си към 11-та титла Надал досега загуби само 16 гейма - 4 в мача срещу Алиаз Бедене, 5 срещу Карен Хачанов, само 2 срещу световния № 7 Доминик Тийм и пет от Григор Димитров.  Следващият турнир на Григор Димитров ще бъде в Барселона идната седмица.  ", "date": "2018.04.21", "title": "Рафаел Надал победи Григор Димитров на полуфинала в Монте Карло "}
{"url": "http://epicenter.bg/article/Dominikana---rayat--kadeto-raste-kamakat-larimar/152451/10/0", "text": "Има един отрязък от рая, в който лятото не си отива. Е, понякога минава някой и друг тайфун, колкото да поддържа жива нервната система на обитателите. Става дума за Карибите. В частност – за Доминиканската република.   Първата асоциация с Доминикана са безкрайните плажове, удивителни с блясъка на белоснежния пясък, ласкавото море и рошавите палми.  Но тя е и родина на доста добри пури и на възпламеняващо меренге. Дамите пък отлично знаят що е то ларимар - подобен на тюркоаз камък, който се среща единствено там и е кръстен на двете най-любими неща на откривателя си Мигел Мендес - морето и дъщеря му Лариса.   Любителите на историята и архитектурата също няма да останат разочаровани. Чаровната смесица на колониален, карибски и европейски стил неизменно предизвиква възхищение, заедно с националните паркове с умопомрачителни природни красоти. Освен това Доминикана предлага цяла палитра занимания на почитателите на активния отдих. Страната живее в ритъма на бачатата и салсата и приканва да събудите сетивата си в жизнерадостната й атмосфера, където всеки ден е празник. Когато попиташ американеца как е, той отвръща с 24-каратова усмивка \"Окей\", независимо колко му е зле. На същия въпрос българинът изригва поток от оплаквания, дори в момента да е в отлично състояние на духа и тялото, а жителят на Доминиканската република усмихнато  отронва tranquilo - спокоен, тих на испански. Тъкмо спокойствието и ведрото настроение са най-ценното в духа на Карибите.   Историческият център на столицата на Доминиканската република - Санто Доминго е вписан в съкровищницата на ЮНЕСКО. Напълно заслужено! Местната архитектура  е разкошна, а и през 1496 година градът е основан не от кой да е, ами от по-малкия брат на Христофор Колумб, Бартоломео.  Днес часовниковата кула Росарио, църквата Санта Мария ла Менор, дворецът Каса дел Алмиранте, замъкът Алкасар и други ярки образци на ренесанса, готическия, арабския и романския стил, напомнят за миналото му величие. Тук е запазен отлично дворецът на Христофор Колумб и доминиканците се кълнат, че съхраняват мощите му. Но тъй като същите претенции имат кубинците и самите испанци, май трябва да ги оставим да се разберат с ДНК-анализ. Мореплавателят все още има живи потомци в Испания.   Санто Доминго е най-старият колониален град на европейците в Америка и едно от най-гъсто населените места  на Антилските острови. През 16-и век е столица на испанските колонии в Новия свят.   Любителите на историята ще се почувстват на място в района Пласа де ла култура, където се намират най-известните музеи на града, националният театър и националната библиотека. Там е и най-големият за страните в Карибския басейн Музей на съвременното изкуство. Всяка вечер от четвъртък до неделя в Колониалния град  по калдъръмените улички  човек може да се разходи с конска карета или да послуша изпълненията на музикантите.   Но стига забележителности! Време е за шопинг. А столицата на Доминикана бъка от търговски центрове. Любимо място за пазаруване е крайбрежната улица Малекон.  Тя, обаче, не се слави само с магазините си. Там има толкова много клубове и барове, че понякога я величаят като „най-голямата дискотека в света”. На нея и немалко невнимателни туристи са се сбогували с чантите си чрез крадци на профучаващи мотопеди.   Ако Санто Доминго е идеалното място за попиване на култура, то курортите са царството на безгрижния плаж. Най-популярен сред семействата с деца (и все повече български туроператори предлагат почивки за там) е Пунта Кана с поддържаните си пясъчни ивици, нанизите от петзвездни хотели, ресторантите за морска храна и близостта до три национални парка с тропическа растителност и екзотични обитатели. Кап Кана е млад курорт, но вече има репутацията на елитен, самият Доналд Тръмп е отсядал там. В Каса де Кампо пък играят голф Катрин Зита-Джоунс и Майкъл Дъглас, както и бейзболната легенда с доминикански произход  Сами Соуса.  Неколцина българи са им съседи по вила …    Почетохме достойно доминиканското минало, да отдадем дължимото  и на нашето. Естествено, с рубриката „50 места от българската история отвъд България”. Светослав Марков и Теодор Борисов ще ти отведат до Гърция и гроба на Гоце Делчев.    Извинете, обичате ли рога? С този въпрос определено може да си изкарате боя при някой мъж. Но в случая изобщо не става дума за онези вицове, в които съпрузите се разхождат с разклонения върху главите си като тролеи, а за истински еленови рога. При това – подредени като за изложба. Случаят изяснява Кирил Колев, директор на Държавното ловно стопанство Ири Хисар-Воден. Каква е връзката между родопските кристали и гуру Йоги Тан, който за пореден път е в България? Защо идва да ги сади у нас? Какво означава тъй модната напоследък дума ретрийт и що за преживяване е да мълчиш с дни в Малайзия? Отговори на всички въпроси - от Гергана Момчилова.   Гуру Йоги Тан толкова пъти е идвал у нас, че явно ни е хванал цаката като народ, защото казва: Най-важното, което имат да учат българите е уважението. Трябва наистина вътрешна сила,  за да спазваш дисциплина и да не пречиш на другите. Така се израства. Така се става щедър. В България хората са невероятни като индивидуалности, обаче трудно работят в група. Но трябва да сте наясно, че всички сте в една лодка.   Вече си знаете – на страницата ни във Фейсбук пътешествията продължават, наградите – също ", "date": "2018.04.21", "title": "Доминикана - раят, където расте камъкът ларимар"}
{"url": "http://epicenter.bg/article/SASht--Kitay--Rusiya--Iran-i-Severna-Koreya-sa--quot-moralno-ukorimi-quot--zashtoto-narushavat-pravata-na-choveka-/152425/7/0", "text": "Според Държавния департамент на САЩ правителствата на Китай, Русия, Иран и Северна Корея са \"морално укорими\", защото нарушават човешките права на своите граждани и други хора, и са \"сили на нестабилност\", предадоха Асошиейтед прес и Ройтерс, цитирани от БТА.  Представяйки годишния доклад на американското външнополитическо ведомство за състоянието на човешките права в страните по света през 2017 г., изпълняващият длъжността държавен секретар Джон Съливан напомни, че новата Стратегия за националната сигурност на САЩ е признала, че корумпираното и слабо управление застрашава глобалната сигурност и американските интереси.  \"Някои правителства са неспособни да поддържат сигурността и да задоволяват основните нужди на своите народи, а други просто не желаят\", каза Съливан.  Държавите, които ограничават свободата на словото и на мирно събиране, които позволяват и извършват насилие срещу членове на религиозни, етнически и други малцинствени групи, или накърняват достойнството на личността, са морално укорими и подкопават нашите интереси, каза американският и. д. държавен секретар.  По думите му правителствата на Китай, Русия, Иран и Северна Корея, например, нарушават всекидневно човешките права на хората, живеещи в границите на тези страни, и в резултат са фактори за нестабилност.  Съливан посочи изрично Сирия, Мианма, Турция и Венецуела като държави, където положението с човешките права е лошо. Като \"светли петна\", където ситуацията се е подобрила, той похвали Узбекистан, Либерия и Мексико.  САЩ се стремят да водят другите държави чрез своя пример в промотирането на справедливо и ефективно управление на основата на върховенството на закона и спазването на човешките права и ще продължат да подкрепят онези по света, които се борят за човешко достойнство и свобода, заяви Съливан.  Според Майкъл Козак, високопоставен служител на Държавния департамент, който е помогнал за изготвянето на доклада, политиката на администрацията на президента Доналд Тръмп в области като свободата на медиите, правата на сексуалните малцинства, бежанците и други, не е подкопала документа, нито може да послужи като причина за отправяне срещу Съединените щати на обвинения в лицемерие.  Това е първият по рода си годишен доклад на Държавния департамент, изготвен изцяло от екипа на Тръмп, отбелязва АП. В него разделите за \"репродуктивните права\", въведени през 2012 г., когато държавен секретар бе Хилари Клинтън, са заменени с \"принуда при контрола на населението\". Тази промяна подчертава позицията на администрацията на Тръмп против абортите, която вече намери израз в орязване на финансирането на международни здравни програми и бе разкритикувана от защитници на правата на жените.  Докладът критикува Китай за произволни арести, екзекуции без надлежен процес и принудително изтръгване на самопризнания, отвличания на хора и значителни ограничения на свободата на словото, на медиите, на събиране, на сдружаване, на религия и на движение. Страната освен това е обвинявана, че води политика на насилствен контрол на раждаемостта, която в някои случаи включва стерилизация и аборти.  \"Китай продължава да разпространява най-лошите черти на своята авторитарна система\", заяви Джон Съливан.  Докладът критикува остро Русия, че е позволила \"климат на безнаказаност\" за нарушения на човешките права. Той изразява съжаление за \"авторитарната политическа система, доминирана от президента Владимир Путин\".  Списъкът с прегрешения на Русия е дълъг - от системни мъчения, през \"липса на независимост на съдебната система\" и репресии срещу журналисти и политически дисиденти до цензура в интернет и на чуждестранни организации.  Съливан призова \"за пореден път Русия да сложи край на бруталната окупация на украинския Кримски полуостров, да спре злоупотребите на водените от Русия сили в Донбас, Украйна, и да (вземе мерки срещу) безнаказаността за нарушения на човешките права и злоупотреби в Република Чечения\".  Докладът критикува теократичните шиитски управници на Иран, че е екзекутирали голям брой затворници, които не са заслужавали смъртна присъда. Страната е обвинявана още в използване на мъчения, хвърляне на дисиденти в затвора, строги ограничения за журналистите, сексуалните и религиозните малцинства и повсеместна безнаказаност.  Подкрепата на Иран за сирийския президент Башар ал Асад и иракски шиитски милиции \"допринесе материално\" за нарушения на човешките права в Сирия и Ирак, отчита Държавният департамент на САЩ.  Преди очакваната историческа среща между американския президент Доналд Тръмп и севернокорейския лидер Ким Чен-ун докладът критикува затворената комунистическа страна в \"нечувани нарушения на човешките права\" в почти всички включени категории. Изброени са принудителен труд и аборти, мъчения, произволни арести, извънсъдебни убийства, строг контрол над личния живот на гражданите и наличие на лагери за политически затворници. Продължаващата безнаказаност е посочена като проблем.  Режимът на сирийския президент Башар ал Асад е обвинен в широко разпространени зверства, сред които атаки с химическо оръжие срещу цивилни, подлагане на цивилни на глад, нападения срещу болници, прилагане на мъчения и изнасилване на деца \"като военно оръжие\".  Въпреки суровия тон по адрес на Иран, докладът е по-умерен към Саудитска Арабия - друга страна, която е управлявана в съответствие със стриктна версия на ислямското право, шериата, отбелязва АП. Държавният департамент на САЩ маркира без коментар нарушения, които са подобни на онези в Иран, включително неоправдани екзекуции, липса на свободни и честни избори и дискриминация на жените и хомосексуалистите.  Докладът отправя меки критики за военната намеса на Саудитска Арабия в конфликта в Йемен, която е обвинявана за голям брой цивилни жертви.  ", "date": "2018.04.21", "title": "САЩ: Китай, Русия, Иран и Северна Корея са \"морално укорими\", защото нарушават правата на човека "}
{"url": "http://epicenter.bg/article/Zapadnite-udari-v-Siriya-sa-bili-nezakonni--zayaviha-yuristi-ot-Bundestaga-/152428/7/0", "text": "Нанесените на 14 април от западни страни удари в Сирия противоречат на международното право. Това заявиха юристи от долната камара на германския парламент в експертно становище, цитирано от Франс прес, предава БТА.  \"Използването на военна сила срещу държава, за да се накаже тази държава за нарушаването на международна конвенция, нарушава забраната за прибягване към насилие, която е част от международното право\", казват юристите на Бундестага в отговор на въпрос на радикалната лява партия \"Левите\", която се обяви против военната операция, проведена от САЩ, Великобритания и Франция без санкцията на Съвета за сигурност на ООН.  В становището си експертите се позовават на декларация на Общото събрание на ООН от 1970 г., подчертаваща, че \"при воденето на международните си отношения държавите са задължени да се въздържат от използването на военна принуда\".  Юристите освен това припомнят, че в миналото Съветът за сигурност на ООН също е отхвърлял използването на военна сила за наказание, определяйки го като \"несъвместимо с целите и принципите на ООН\".  Правният мотив, предложен от Великобритания, която участва в ударите заедно със САЩ и Франция, не е убедителен, според оценката на германските експерти, до която АФП е получила достъп. Според Лондон международното право позволява ответни действия, за да се попречи на по-големи човешки страдания, и тези условия са били изпълнени след предполагаемата употреба на химически оръжия от режима на Башар Асад.  Има основание да си зададем въпроса дали военните нападения наистина са подходящ инструмент, за да предотвратят други страдания в Сирия, отбелязват германските юристи.  ", "date": "2018.04.21", "title": "Западните удари в Сирия са били незаконни, заявиха юристи от Бундестага "}
{"url": "http://epicenter.bg/article/Haralan-Aleksandrov--Nyama-zdravomislesht-poliik--koyto-da-iska-da-izlezem-ot-ES-i-NATO/152421/2/0", "text": "Не виждам разлика между президент и премиер в позицията им по отношение на Сирия. Когато са навън няма проблем. Партия ГЕРБ традиционно бие президента по рейтинг. Това е най-рейтинговата позиция. Президентът ще трябва да се научи да говори балансирано. Това е нормален партиен шахмат. Това каза социологът Първан Симеонов в предаването „Панорама“ по БНТ.   „Хубаво е да си удряме по някой друг публичен шамар от време на време, но е важно да не си нанасяме големи щети. Много е голяма отговорността на публичните личности, за да се обвиняват в държавна измяна. Не мога да приема, че някой би тръгнал да ни вади от ЕС и НАТО. Ако тръгнем в такава посока, това ще е политическо самоубийство“, заяви социалният антрополог Харалан Аленсандров.   Сблъсъкът Цветанов – Радев той определи като битка между двама амбициозни и честолюбиви политици. „Призовавам нашите държавни лица да са по-обрани в публичните си изяви“. „Не вярвам да има здравомислещ политик, който да мисли да излизаме от ЕС и НАТО. Фактът, че има неща, които политиците ни правят за първи път и това става без санкцията на Запада, показва, че се ползваме с голямо доверие. Но ние сме на кръстопът“, поясни Симеонов.   „Родилното петно на президента и екипа му е аферата „Решетников“. В момента всяка връзка с Русия е отровна след случая „Скрипал“, предупреди Александров. „Вечният проблем на БСП е, че няма съюзник, че седи затворена и самовгледана. Затова всяко пъпкувано в ляво за БСП е добре дошло, но президентът и екипа му трябва да си дават сметка, че всяко залитане в ляво е рисковано начинание“, смята социологът.   По думите на Харалан Александров страстите са доста изострени в държавата, а и в самата коалиция. Според него избягването на заемането на страна в конфликта между двете геополитически сили започва да изгледа по-рисково повече отвсякога.   „Ако се отвори разломът между Изтока и Запада, има риск да паднем в пропастта“. „140 години след Освобождението ние сме се научили да живеем с това, че Западът е в главите ни, а Изтокът в сърцата ни. ГЕРБ е все повече центристрка формация, минава от Запад към Изток. Има един по-голям проблем обаче, когато се мъчиш да си посредник и нещата се разделят, сглобките си отиват първи“, каза Симеонов.", "date": "2018.04.21", "title": "Харалан Александров: Няма здравомислещ политик, който да иска да излезем от ЕС и НАТО"}
{"url": "http://epicenter.bg/article/Iznudvaniyat-biznesmen--Nyama-zagovor--Kmetitsata-na--quot-Mladost-quot--sama-si-poiska-parite/152424/2/0", "text": "\"Няма заговор. Има поискани пари, има сигнал, има договорени пари, има дадени пари. Това заяви изнудваният от кмета на столичния район „Младост” Десислава Иванчева - Александър Ваклин.   Той бе категоричен, че Иванчева сама си е поискала парите, сама е определила мястото и времето, по които да й бъдат дадени. „Има достатъчно доказателства срещу нея, уверявам ви. Те са неоспорими. Убеден съм, че тя е крайният получател на тези 250 000 евро”, подчерта той пред Нова телевизия.     Ябълката на раздора или златната кокошка на Иванчева - луксозен жилищен комплекс до Бизнес парка  „Направих четири опита да си запиша час за среща с кметицата на район „Младост”. На нито една от тях тя не дойде. Срещите се състояха, но на тях присъстваше длъжностно лице. Александър Ваклин ли е бизнесменът, изнудван от Иванчева    „Седмица след седмица нашите служители се връщаха с различни оправдания защо нашата преписка не се пуска. Бяха я загубили, после се намери, после пак я загубили.     Пуснахме жалба към главния архитект на София. Те препратиха жалбата към Общински съвет, който образува изслушване на Иванчева. Общинските съветници са се опитали да вразумят госпожата, но съобщение така и не дойде. После пуснахме жалба до съда. Когато осъществихме контакт с кметицата, разбрах, че става дума за много пари”, каза още бизнесменът.   „Бившият кмет на \"Младост\" Петко Дюлгеров е един от хората, с които се свързах, защото знаех, че могат да разговарят с кметицата. Свързах се с него напълно случайно.  Неговата роля бе чисто контактна роля”, обясни Ваклин.   „Веднага след като ми поискаха парите, подадох сигнал. Вярвам, че органите си вършат работата, видях как работят и не виждам проблем всеки един гражданин, когато види сериозен проблем, да се обръща към органите”, каза още той.   Що се отнася до обвиненията, че акцията срещу Десислава Иванчева е била прекалено показна, Александър Ваклин заяви, че тази показност е по вина на г-жа Иванчева. \"Мястото, което си избра, не беше подходящо\", отбеляза той.", "date": "2018.04.21", "title": "Изнудваният бизнесмен: Няма заговор! Кметицата на \"Младост\" сама си поиска парите"}
{"url": "http://epicenter.bg/article/Tsvetanov-pred-Zheni-GERB--Neka-sporim-za-politiki-i-da-ne-izpolzvame-lichni-napadki-/152433/2/0", "text": "Като политици не трябва да допускаме разделение сред обществото, провокирано от нашето поведение. Заиграването със страховете, конфронтациите, личните нападки и махленските дебати нямат място в политиката. Споровете си струват, когато са за политики. Това заяви председателят на ПГ на ГЕРБ и заместник-председател на партията Цветан Цветанов пред над 140 жени от цялата страна в рамките на шестата политическа академия на Жени ГЕРБ. Форумът се провежда в гр. Вършец (област Монтана). Организатори на събитието са Жени ГЕРБ и Фондация „Конрад Аденауер“, съобщиха от пресцентъра на партията.  „Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти“, обясни Цветанов и добави, че днес никой не говори за икономическия растеж, за кохезионната политика, за увеличението на заплатите, а това са истински важните теми. „Дебатът ще се върне в правилната плоскост, когато спрем да отговаряме на нападките“, уточни зам.-председателят на ГЕРБ.  „По време на КСНС Румен Радев не успя да даде разумно обяснение защо назначеният от него служебен кабинет побърза да завърши процедурата по избор на нови бойни самолети. Попитах и защо е допуснал служебното правителство да подпише толкова неизгодни за нас дългосрочни договори в сферата на отбраната, а той прехвърли отговорността на тогавашния министър. Този министър сега е негов съветник“, посочи Цветан Цветанов.  Той коментира, че в становището, с което КСНС е трябвало да излезе след края на заседанието, никъде не е фигурирала позицията на страните-членки на ЕС за химическите атаки в Сирия, Резолюцията на ООН от 2013 г., позицията на Могерини за тези атаки, позицията на НАТО, която гласеше, че информацията на САЩ, Великобритания и Франция е напълно достатъчна, за да се направи прецизно унищожаване на точки, в които се изработват химически оръжия.  „В това становище по-скоро имаше припокриване с позицията на Русия“, добави Цветанов.  По думите му БСП са изкривили дебата по много теми, като за пореден път са се заиграли със страховете на хората.  „Примерите са много – провалът на европредседателството, рухналата ограда по границата с Турция, отделянето на Кърджали от България, злоупотребите в санирането и Истанбулската конвенция. До 15 декември БСП са организирали редица кръгли маси и са правили парламентарни питания в желанието си да натиснат властта по-бързо да ратифицира Конвенцията. След това усетиха накъде духа вятърът и промениха позицията си. Това е БСП. Този техен подход ще продължи и занапред“, анализира председателят на ПГ на ГЕРБ.  „Когато отсъстваш от дебатите от важните теми и нямаш алтернативни решения, стигаш до крайности като тази да употребиш хората с увреждания. След измисления скандал на БСП някой разбра ли, че от седмици вече има свикани работни групи, които търсят легитимни източници за допълнително финансиране за децата с увреждания. Някой разбра ли, че в бюджета за 2017 г. за първи път бяха отделени 162 млн. лв. за децата с увреждания, а този за 2018 г. средствата са с 82 млн. лв. повече?“, попита Цветанов.  Според него през септември и октомври миналата година всички хора са асоциирали председателството само с ремонта на НДК.  „Днес няма делегация, която да си е тръгнала от София и да не е била възхитена“, добави Цветан Цветанов. Той каза още, че най-голямата отговорност в днешно време пред политическата класа е да отстоява и да допринася за евроатлантическата ориентация на България.  „Ние сме избрали нашия път. Ние сме част от ЕС и НАТО, а няма по-голяма гаранция за сигурността ни от това“, категоричен бе зам.-председателят на ГЕРБ.  „Икономическият растеж и рекордният БВП ни дава възможност да отделяме повече средства за различните сфери – отбрана, образование, пътна инфраструктура и др. Това е нашата философия, това е философията на десните системни партии - да се харчи толкова, колко си изкарал. Всеки друг подход носи рискове от кризи““, подчерта Цветанов и допълни, че е изключително радостен, че в момента се работи активно по реализирането на ключовите за региона АМ „Хемус“ и пътя Ботевград-Видин.  ", "date": "2018.04.21", "title": "Цветанов пред Жени ГЕРБ: Нека спорим за политики и да не използваме лични нападки "}
{"url": "http://epicenter.bg/article/Nay-malko-trima-ubiti-pri-karvavi-protesti-v-Nikaragua-/152430/7/0", "text": "Най-малко трима души бяха убити при протести в Никарагуа срещу промени в социалната система, предаде Ройтерс, цитирана от БНР.  Вчера там протестираха за трети пореден ден срещу влезлите в сила реформи, които увеличават вноските на работещите и понижават пенсиите. В четвъртък полицай и млад демонстрант бяха застреляни в столицата Манагуа.  Един младеж е бил застрелян в Типитапа, североизточно от Манагуа. 48 души са получили медицинска помощ.  Бившият лидер на лява партизанска групировка Даниел Ортега е президент на Никарагуа от 2007 г. Местни телевизии, излъчвали пряко протестите, бяха спрени от ефир.  ", "date": "2018.04.21", "title": "Най-малко трима убити при кървави протести в Никарагуа "}
{"url": "http://epicenter.bg/article/V-Moskva-e-vlyazla-kolona-s-voenna-tehnika--koyato-shte-uchastva-v-parada-na-9-may-/152435/7/0", "text": "Колоната с руската военна техника, която ще участва на Парада на Победата на 9 май на Червения площад е пристигнала на временното си месторазположение в Москва, предава Regnum, цитирана от Агенция \"Фокус\".  „Механизираната колона, която ще участва на парада, е преместена от тренировъчната площадка в Алабино в Подмосковието на временна площадка в Москва, разположена в северозападната част на столицата“, пише в съобщението.  Известно е, че в състава на колоната бойна техника влизат бронеавтомобили „Тигър“ и „Тайфун“, бронетранспортьори БТР-82, ракетни комплекси „Искандер-М“ и „Ярс“, ЗРПК „Панцир-С“ и ЗРК „С-400“.  Освен това на парада ще участват Т-34-85, Т-72Б3, БТР „Бумеранг“, БМД-4М, БМД-МДМ, САУ МСТА-С, „Коалиция“ и ЗРК „Бук-М2“ и „Тор-М2“.  ", "date": "2018.04.21", "title": "В Москва е влязла колона с военна техника, която ще участва в парада на 9 май "}
{"url": "http://epicenter.bg/article/Naprezhenieto-v-Egeysko-more-narastva--Gartsiya-naema-boyni-korabi-ot-Frantsiya-/152436/7/0", "text": "Гърция ще наеме това лято два френски бойни кораба. Атина иска да засили своите отбранителни възможности в Егейско море на фона на засилващото се напрежение с Турция, пише The Local, цитиран от Агенция \"Фокус\".  Заместник-министърът на отбраната Фотис Кувелис заяви, че Франция „ще ни предостави две фрегати под наем“.  „Споразумението е финализирано по време на телефонен разговор между гръцкия министър-председател Алексис Ципрас и френския президент Еманюел Макрон“, допълни заместник-министърът.  Според местни медии Гърция ще наеме две фрегати клас „ФРЕММ“ за период от пет години, като се очаква те да бъдат въведени във ВМФ на страната до август.  Двете фрегати, най-вероятно „Лангедок“ и „Аквитания“, ще засилят военните възможности на страната, докато напрежението с Турция се засилва.  ", "date": "2018.04.21", "title": "Напрежението в Егейско море нараства! Гърция наема бойни кораби от Франция "}
{"url": "http://epicenter.bg/article/Nova-versiya-ot-London--Skripal-bili-otroveni-ot--quot-proruski-separatisti-ot-Donbas-quot--/152441/7/0", "text": "В авторитетното британско издание The Times се появи материал, в който като евентуални отровители на Сергей Скрипал и дъщря му се сочат \"проруски сепаратисти от Донбас\" или бивши съветски военни. Статията на автора Бен Макинтайър е озаглавена \"Ако не Кремъл е отровил Скрипал, тогава кой?\".  Според Макинтайър възможно е атентаторите да са бивши съветски военни или \"проруски сепаратисти\", воюващи в Донбас.  \"В ход е класическата сталинска техника за дезинформация - Русия вече смени 30 версии за това, което се е случило, а Великобритания настоява на една - виновни са руснаците\", се отбелязва в статията.  В материала не се уточнява как именно днбаските сепаратисти са извършили тази специална операция.  Междувременно вестник \"Дейли телеграф\" съобщи, че британската полиция е установила самоличността на ключови заподозрени за атаката срещу бившия шпионин и неговата дъщеря.  Властите предполагат, че Сергей Скрипал е бил отровен в дома си в Солсбъри от група, изпратена в Обединеното кралство от Русия.  Тя е обработила с отровно вещество в течен вид дръжката на входната врата на жилището на бившия разузнавач.  Експерти отбелязват, че ще е много трудно да бъдат повдигнати обвинения.  Очаква се разследването да продължи още няколко месеца.  ", "date": "2018.04.21", "title": "Нова версия от Лондон: Скрипал били отровени от \"проруски сепаратисти от Донбас\" "}
{"url": "http://epicenter.bg/article/-quot-Faynenshal-tayms-quot--Evropeyski-polititsi-opitvat-da-ubedyat-Tramp-da-razhlabi-sanktsiite-sreshtu-Rusiya-/152442/7/0", "text": "Европейски политици са започнали дипломатическа кампания, за да убедят американския президент Доналд Тръмп да разхлаби санкциите срещу Русия. Те се опасяват, че натискът срещу руските компании ще окаже негативно влияние върху европейските производители, съобщава Financial Times, цитирана от ТАСС.  По данни на изданието, водеща роля в акцията е отредена на Париж, който се опитва да убеди политиците в Берлин, Лондон и Рим да се включат в кампанията. Вестникът цитира неназован висш френски чиновник, който казва, че санкциите срещу руската копания \"Русал\", един от най-големите световни производители на алуминий, \"може да нанесе пряк и силен удар върху доставките на ключови продукти\" и в такъв случай много европейски промишлени предприятия ще бъдат заплашени от закриване.  Financial Times отбелязва, че сред потърпевшите може да попаднат предприятия от най-различни отрасли - от автомобилния до авиационния сектор.  \"Това не са предприятия, които после можеш да пуснеш само за един ден. Така че е нужно решение, при това бързо\", казва източникът, като добавя, че по тази тема със САЩ върви \"конструктивно взаимодействие\".  Изданието отбелязва, че дипломатическите усилия се полагат в навечерието на визитите на германския канцлер Ангела Меркел и френския президент Еманюел Макрон в САЩ, които са планирани за следващата седмица.   ", "date": "2018.04.21", "title": "\"Файненшъл таймс\": Европейски политици опитват да убедят Тръмп да разхлаби санкциите срещу Русия "}
{"url": "http://epicenter.bg/article/Pod-prikritieto-na-dimna-zavesa-Rusiya-stovari-sekretni-voenni-pratki-v-port-Tartus-v-Siriya-/152455/7/0", "text": "Секретни военни товари са пристигнали в сирийското пристанище Тартус, където е разположена военноморската база на руския боен флот. За това съобщават арабски източници, цитирани от руски медии.  Засега е известно, че през последните седмици няколко товарни морски съда са преминали от Черно в Средиземно море, като последният от тях - контейнеровозът \"\"Спарта II\", е бил разтоварен буквално преди дни. Операцията по разтоварването е извършена под димна завеса и аерозолен газ, за прикриване от спътниковите и други визуални разузнавателни средства на противника, сочат съобщенията. Стражевите кораби на ВМФ на Русия „Питливий“ и „Сметливий“ са влезли в акваторията на Средиземно море. Това съобщават междувременно истанбулски информационни портали, които публикуват снимки с преминаващите през Босфора и Дарданелите кораби, предава Интерфакс, цитирана от Агенция \"Фокус\".  По-рано пресслужбата на руския черноморски флот съобщи, че тези бойни кораби по-рано са изпълнили учебни стрелби в Черно море. Те ще се присъединят към руската бойна ескадра, която охранява сирийските бегове и руската военна база в Тартус.  ", "date": "2018.04.21", "title": "Под прикритието на димна завеса Русия стовари секретни военни пратки в порт Тартус в Сирия "}
{"url": "http://epicenter.bg/article/ES-privetstva-obyavenoto-ot-Kim-Chen-un-spirane-na-yadrenite-opiti-/152456/7/0", "text": "Европейският съюз приветства днес \"позитивния и дългоочакван етап\", след като севернокорейският ръководител Ким Чен-ун заяви, че спира ядрените опити и изпитанията на балистични ракети, извършвани от Пхенян, предаде Франс прес, цитирана от БТА.  Изявлението му, приветствано също от Вашингтон и Пекин, изразява стремежа на Пхенян \"да спазва международните си ангажименти\", по-специално да изпълнява резолюциите на Съвета за сигурност на ООН, посочва в комюнике първият дипломат на ЕС Федерика Могерини.  Тя изразява надежда предстоящите срещи между ръководителите на САЩ, Северна и Южна Корея да доведат до \"допълнителни, конкретни резултати\".  Великобритания заяви днес, че плановете на Северна Корея да спре ядрените изпитания ще бъде положителна стъпка. В комюнике британското правителство изрази надежда, че това е израз на добра воля, предаде Ройтерс.  Продължаваме да сме ангажирани да работим с нашите международни партньори за постигането по мирен начин на нашата цел - пълно, подлежащо на проверки и необратимо премахване на ядрените оръжия на Корейския полуостров, се допълва в комюникето на британското правителство.  Ким Чен-ун направи изявлението си по-малко от седмица преди насрочения му разговор с южнокорейския президент Мун Дже-ин, който изглежда ще предшества историческата среща между Ким и президента на САЩ Доналд Тръмп, очаквана по принцип в началото на юни.  ЕС е наложил санкции на КНДР във връзка с ядрената и ракетната й програма, но от 2001 г. поддържа дипломатически връзки с Пхенян, както и повечето страни членки, напомня АФП.  ", "date": "2018.04.21", "title": "ЕС приветства обявеното от Ким Чен-ун спиране на ядрените опити "}
{"url": "http://epicenter.bg/article/Moskva--Inspektorite-ot-OZHO-sa-pristignali-na-myastoto-na-predpolagaemata-himicheska-ataka-v-Siriya-/152460/7/0", "text": "Инспекторите от Организацията за забрана на химическите оръжия (ОЗХО) са пристигнали в сирийския град Дума, където трябва да разследват предполагаемата химическа атака, случила се на 7 април, предава AFP, като се позовава на съобщение от Министерството на външните работи на Русия.  „Според информацията, с която разполагаме, специалната мисия на ОЗХО ... тази сутрин, 21 април, е пристигнала в град Дума и изследва местата, на които се предполага, че има токсични субстанции“, се казва в съобщението на руското МВнР, цитирано от Агенция \"Фокус\".  Междувременно руските военни съобщиха, че са открили в сирийския град Дума още едно доказателство, че групировката „Джейш ал Ислам“ е използвала химическо оръжие. Това бе съобщено пред ТАСС от специалиста от войските по радиационна, химическа и биологическа защита полк. Александър Родионов.  „По време на изследването на химическата лаборатория на терористите, намерена във вторник, бе открито голямо количество от веществото хексамин, което е доказателство, че бойците са се занимавали с изготвянето на химическо оръжие“, заяви Родионов и добави, че това вещество се използва и при изготвянето на експлозиви, но и при производството на бойни отровни вещества като зарин.  По-рано министерството на отбраната на Русия съобщи, че на 14 април е извършено пълното изтегляне на бойците от Дума. Градът премина под контрола на сирийското правителство.  ", "date": "2018.04.21", "title": "Москва: Инспекторите от ОЗХО са пристигнали на мястото на предполагаемата химическа атака в Сирия "}
{"url": "http://epicenter.bg/article/Turski-sad-prati-v-zatvora-uchitelka-s-6-mesechno-bebe-zaradi-antivoenna-propaganda-/152462/7/51", "text": "Учителката Айше Челик е осъдена от турски съд на една година и три месеца затвор заради неин призив „да не умират децата” в обаждане по телефона по време на телевизионно предаване, пише вестник „Джумхуриет”, цитиран от Агенция \"Фокус\".  Нейната позиция е оценена от магистратите като „антивоенна пропаганда и заемане на страната на терористична организация”. Поради 6-месечното й бебе изпълнението на присъдата е отложено с 6 месеца.  Вчера съдът отхвърли нейната молба това отлагане да продължи още 10 дни. Към 18.00 часа осъдената учителка влезе с 6-месечната си дъщеря Деран в затвора от закрит тип „Ф” в Диарбекир.  Адвокатът на учителката заяви, че по случая е сезиран и Конституционния съд, но все още няма становище. От своя страна депутатът от легалната кюрдска Демократическа партия на народите (ДПН) Зия Пир посочи, че в Диарбекир и общо в Югоизточен Анадол положението е много повече от извънредно. По думите му става въпрос за класическо военно положение и тормоз. При това – само два месеца преди насрочените на 24 юни предсрочни общи избори, посочва още „Джумхуриет”.  ", "date": "2018.04.21", "title": "Правосъдие?! Турски съд прати в затвора учителка с 6-месечно бебе заради антивоенна пропаганда "}
{"url": "http://epicenter.bg/article/Nova-Demokratsiya-veche-vodi-na-SIRIZA-s-13--sochi-sotsiologichesko-prouchvane-/152463/7/51", "text": "Най-голямата гръцка опозиционна партия Нова Демокрация (НД) води на управляващата СИРИЗА с 13% в последното проучване на общественото мнение, проведено от Metron Analysis по поръчка на гръцкия вестник „Та Неа“. Според анкетата, ако днес се проведат избори, НД биха получили 36,3% от гласовете на избирателите, а СИРИЗА 23,3%, предава електронното издание на гръцкия вестник Protothema, цитирано от Агенция \"Фокус\".  Според данните от допитването, на трето място е „Движението за промяна“ (Обединение на партиите ПАСОК, „То потами“, „Демократическата левица“ и други по-малки формации) с 9%, следвано от екстремно-дясната „Златна зора“ със 7,1%, ККЕ (комунистическата партия) с 6,7% и други.  Младшият коалиционен партньор в гръцкото правителство – „Независимите гърци“ (АНЕЛ) се колебаят около границата за влизане в парламента, като в момента подкрепата за партията на военния министър Панос Каменос е 2,5%, съгласно данните от анкетата.  Мнозинството от запитаните (64%) вярват, че НД ще спечели предстоящите избори, а 19% мислят, е победителят ще е СИРИЗА.  Най-популярният политик, според данните, е лидерът на НД Кириакос Мицотакис, който има подкрепа от 26%, докато лидерът на управляващата СИРИЗА Алексис Ципрас е одобряван от 17%.  ", "date": "2018.04.21", "title": "Нова Демокрация вече води на СИРИЗА с 13%, сочи социологическо проучване "}
{"url": "http://epicenter.bg/article/Erdogan-barza-da-stane-super-prezident--predi-ikonomikata-da-se-srine-okonchatelno-/152449/11/33", "text": "Преди една година турският президент спечели с малка преднина инициирания от него референдум за конституционни промени, които заменят парламентарната система с президентска. Малко след това Ердоган увери, че промените ще влязат в сила едва след новите избори, които трябваше да се проведат през ноември 2019.  Сега обаче турският държавен глава обяви, че президентските и парламентарни избори ще се проведат още тази година - на 24 юни.  Всъщност още след оспорвания референдум беше ясно, че Ердоган не иска да чака дълго, за да придобие свръхсилите на супер президента, гарантирани от новата президентска система. Въведеното извънредно положение в страната обаче направи това чакане поносимо за него: то му позволи да управлява така, сякаш президентската система вече е въведена.  Сега извънредното положение беше удължено за седми пореден път - с още три месеца. Но на турското правителство му става все по-трудно да намира аргументи за удължаването, а критиките стават все по-силни. При това не само от опозицията, но и от средите на турската икономика. Защото извънредното положение плаши инвеститорите и гони чуждите капитали, от които страната се нуждае спешно.  Именно икономическата ситуация в страната може да е една от водещите причини за това бързане. На хартия турската икономика може да се похвали със завиден растеж - през миналата година тя е нараснала с цели 7,4%. До голяма степен този растеж обаче се дължи на амбициозните строителни проекти на турското правителство и поради това той не се смята за особено устойчив.  Освен това много турски компании са натрупали сериозни дългове в долари и евро. През последните 12 месеца турската лира загуби почти една трета от стойността си и много експерти се опасяват, че това може да доведе до вълна от фалити на малки и средни предприятия.  Турските потребители и днес вече усещат обезценяването на лирата - например на бензиностанциите. И Ердоган очевидно иска да ги накара да гласуват, още преди турската икономика да е тръгнала надолу, а настроенията да са се обърнали срещу него.  Същевременно голяма част от турците смятат турската военна операция в Сирия за много успешна. И Ердоган очевидно иска да използва и този импулс, за да извлече ползи на изборите.  За турската опозиция тази много ранна дата за избори е, меко казано, силно предизвикателство. Още в условията на извънредно положение те успяха да се убедят, че и дума не може да става за равни шансове. Техните предизборни прояви преди референдума биваха или забранявани, или пък всячески им се пречеше. А в същото време Ердоган кръстосваше страната с хеликоптер - от среща на среща.  Засега турската опозиция има само един представител, който може да отмъкне гласове от Ердоган - Мерал Акшенер, бивша министърка на вътрешните работи и председателка на новата националноконсервативна \"Добра партия\". Тя обаче би се справила значително по-добре, ако имаше повече време да популяризира програмата си. Насрочването на изборите за 24 юни усложнява задачата ѝ.  Както изглежда, Ердоган има достатъчно причини да бърза с тези избори. С тях той предприема дълъг скок към още повече сила и още повече власт.   ", "date": "2018.04.21", "title": "Ердоган бърза да стане супер президент, преди икономиката да се срине окончателно "}
{"url": "http://epicenter.bg/article/Velizar-Enchev--Na-koy-bog-se-klanya-vanshniyat-ni-ministar---na-mezhdunarodnoto-pravo-ili-na-Beliya-dom--/152450/11/0", "text": "Външната министърка заяви, че имало \"притеснителни елементи\" в предложеното от президента становище на Консултативния съвет за национална сигурност, които ще ни поставят в неловка ситуация пред ЕС и НАТО. Според Екатерина Захариева \"притеснителна\" е констатацията, че ударите на САЩ, Великобритания и Франция срещу Сирия са без санкция на ООН…  И кое e притеснителното в президентската позиция?  Не е ли вярно, че няма резолюция на Съвета за сигурност на ООН за въздушните удари на Вашингтон, Лондон и Париж?  Вярно е, няма такава резолюция!  Не е ли вярно, че това е потъпкване на международното право и Устава на ООН? Вярно е - и международното право, и Уставът на ООН отново са в калта след агресията срещу Сирия!  Не е ли вярно, че през 2003-а САЩ и Великобритания извършиха същата агресия срещу Ирак, също без резолюция на Съвета за сигурност на ООН? И превърнаха Ирак в гробище с костите на 200 000 жертви на кървавата операция „Шок и ужас“.  Не е ли вярно, че пет години по-късно и президентът Джордж Буш, и държавният му секретар Колин Пауъл, и британският премиер Тони Блеър си посипаха главата с пепел заради тази авантюра, оправдавайки я с погрешна разузнавателна информация за химическите оръжия на Саддам Хюсеин?  Изречената от Захариева глупост е без прецедент в дипломацията на цивилизования свят. Външен министър може да има всякаква позиция по международни проблеми и военни конфликти, но не може да отрича международното право и неглижира Организацията на обединените нации.  Статутът на институцията „външен министър“ задължава дипломат №1 да е непоколебим защитник на три институции: на собствената си конституция, на международното право и на ООН. И няма друг бог, на който да се кланя един външен министър!  Нашата министърка обаче е еретичка. И то явна. Тя се кланя не на СС на ООН в Ню Йорк, а на Белия дом във Вашингтон. Нейният Бог е не международното право, а тройката „Тръмп-Макрон-Мей“.  Някога еретиците ги горели на клада. Днес в кладата на властващата ерес гори международното право и правото на живот.  ", "date": "2018.04.21", "title": "Велизар Енчев: На кой бог се кланя външният ни министър - на международното право или на Белия дом? "}
{"url": "http://epicenter.bg/article/D-r-Boyan-Hadzhiev--Obshtoto-mezhdu-Irak--Libiya-i-Siriya-e--che-amerikantsite-se-provaliha-/152454/11/0", "text": "Ударите над Сирия показват, че Западът няма да допусне безнаказана употреба на химически оръжия, но за него всички останали възможности за избиване на хора, които не са свързани с използване на средства за масово унищожение, остават приемливи. Това каза д-р Боян Хаджиев, преподавател по международни отношения в Университета за национално и световно стопанство (УНСС), в интервю за предаването „Събота 150“ по програма „Хоризонт“ на БНР.  Според анализатора в близкото минало Съединените щати са се сблъскали със сходни ситуации в Ирак и в Либия, но прилагат различни подходи. „В Ирак окупираха и потънаха, в Либия помогнаха с логистика. В Сирия в началото нищо не направиха. И в крайна сметка общото между тези три подхода беше, че американците се провалиха“, каза Хаджиев.  По думите му американците на моменти изглеждат хаотични и припомни за наличието на сблъсък в елита на САЩ „за“ и „против“ ангажирането на страната в конфликти през океана. Според него Западът би имал много по-силна и легитимна пред международното обществено мнение позиция, ако е разполагал доказателства за употребата на химически оръжия, преди да извърши въздушните нападения.  Хаджиев се съгласи с позицията на Ралф Трап, бивш експерт от Организацията за забрана на химическите оръжия (ОЗХО), че колкото повече се бави мисията на организацията за откриване на доказателства за химическата атака, толкова по-трудно те ще бъдат намерени.  „Много по-силна щеше да бъде позицията на Башар Асад, ако наистина не е имало химическо оръжие, да пусне тези експерти да проверят на място. И тогава Западът щеше да попадне в обяснителен режим. А сега най-вероятно ще наблюдаваме обратното, ако продължава това протакане на разследването“, каза Хаджиев, който е доктор по международни отношения.  Според него Русия разглежда режима на Асад като символ на стабилност и гарант за суверенитета на Сирия: „Всякакъв друг вариант означава вътрешни борби, гражданска война, разделение на общности, разпадане на Сирия, което не е цел на Москва.“  Според руския експерт по геополитика и енергетика Михаил Крутихин Русия губи лостовете си за международно влияние и по тази причина използва конфликта в Сирия, за да остане фактор на голямата международна сцена.  Крутихин смята, че Москва и Дамаск правят всичко възможно експертите на ОЗХО да не могат да достигната до Дума и околностите, което поражда подозрения.  В интервю за кореспондента на БНР в Турция Мариян Карагьозов Джан Микалесин, италиански журналист от в. „Ил Джорнале“, който отразява Сирия като военен кореспондент от 2012 г. насам, сподели впечатленията си за случващото се в близкоизточната държава от първо лице.  Според него ударите срещу Сирия са били безполезни: „Доколкото си спомням, редица ракети дори не поразиха целите, срещу които бяха насочени. Ударите са провал във военно отношение, тъй като не промениха ситуацията на терен. Башар Асад продължава да печели войната, а бунтовниците - да губят позиции.“  Военният кореспондент Микалесин разказва, че в контролиран доскоро от бунтовници район в Източна Гута, на разстояние 5-6 километра от град Дума, в една двуетажна сграда, превзета съвсем скоро - 3 дни по-рано, на 12 март, от правителствените сили, е видял химическа лаборатория с 20-30 черно-сини контейнера, които са били с етикети за съдържание на хлор - същото вещество, което се твърди, че е било използвано наскоро в Дума.  „Разбира се, аз не можех да тествам съдържанието на контейнерите или да установя какви са тези химически вещества, дори не можех да прочета повечето от етикетите, тъй като те са от Саудитска Арабия. Със сигурност обаче това е позиция, която е била на „Джаиш ал Ислям“, същата групировка, която контролираше Дума в нощта на 7 април, когато предполагаемата химическа атака се е случила там. Сигурно е и че групировката е подкрепяна военно и финансово от саудитците“, каза Микалесин.  Италианският журналист, автор на книгата за християните в Сирия „Предадените братя“, припоми, че християнството е родено в Сирия, и че оттам религията идва в Европа.  „В началото на войната бях поразен, че никой не само в Италия, но и във Франция, Германия, Великобритания, не говори за християните там. Те бяха забравени. Никой не говори за малцинство, което наброява 10 процента от населението на Сирия. От началото на работата ми в Сирия през 2012 г. започнах да слушам историите на християните там. Още преди да чуем за „Ислямска държава“, те разказваха за кланета, извършвани от бунтовниците, за отвличания и въобще за всички техни зверства, които бяха игнорирани и се приписваха само на режима. От 2012 г. те вярваха, че режимът на Башар Асад единствен може да спре бунтовниците, които идваха в Сирия, за да избиват християни и да наложат някаква ислямска държава. Никой не ги слушаше, защото казваха, че те са поддръжници на режима“, каза журналистът от в. „Ил Джорнале“. „Повечето християни напуснаха районите на Алепо и Хомс и няма да се върнат. Християнското присъствие там беше заличено от войната“, заключи той.  Джан Микалесин заяви, че до 2016 г. Турция е била най-добрият съюзник на бунтовническите групировки: „Тя подкрепяше не само т.нар. умерени бунтовници, но и „Ислямска държава“. По-голямата част от петрола, добиван от „Ислямска държава“ в част от Сирия, достигаше международните пазари през Турция. След това Турция промени позицията си, но не промени напълно начина, по който действа.“  Той посочи и някои аспекти на турската операция „Маслинова клонка“ срещу кюрдския анклав Африн в Северна Сирия: „В Африн - където нахлуха на сирийска територия, за да се бият с кюрдите, не бива да забравяме, че използват бойци ветерани от „Джабхат ан Нусра“ и дори от „Ислямска държава“.  „Така че турската позиция не се е променила, тя само е сменила съюзниците си в опит да извлече полза от сирийската война, но от друга позиция“, каза Микалесин.  Според него голяма част от войната срещу Сирия е война срещу Иран и т.нар. „шиитска ос“, а западните страни продължават политиката си от 2011 г., когато заявяват, че искат смяна на режима в Сирия и не искат преговори, като по този начин демонстрират подкрепа за позицията на съюзниците си Саудитска Арабия и Катар, които са най-големите врагове на Иран.  В заключение д-р Боян Хаджиев припомни, че стратегията на Запада и Израел е да се ограничи влиянието на т. нар. „шиитския полумесец“, начело с Техеран, чийто стремеж е да достигне до Средиземно море и Ливан.  „Това ще се случи в Източна Сирия с помощта на кюрдите и с помощта на тези бази, които се създават по границата между Ирак и Сирия. Там по-скоро има стратегия да се постави бариера“, каза Микалесин.  ", "date": "2018.04.21", "title": "Д-р Боян Хаджиев: Общото между Ирак, Либия и Сирия е, че американците се провалиха "}
{"url": "http://epicenter.bg/article/Angelkova-otchete--Oshte-nezakonni-obekti-byaha-razchisteni-na-plazh-Slanchev-bryag-sever-/152464/4/0", "text": "Наемателят на морски плаж Слънчев бряг-север доброволно разчисти още незаконни преместваеми обекти, които не отговарят на одобрената от Министерството на туризма схема за разполагането им. Това съобщиха от пресцентъра на министерството. Разрушен е ресторант Stela di marre, който е с площ 400 кв. метра и се намира в пространството пред хотел „Белвю“.  В края на миналата седмица на същата ивица бяха разчистени още преместваеми обекти, които са в нарушение - Bubles бар&ресторант, заемащ около 400 кв. метра пред хотел „Гларус“ и в близост до хотел „Чайка“.  През февруари тази година министър Николина Ангелкова инспектира същия плаж, за да се установи дали са премахнати незаконните преместваеми обекти. Проверката констатира, че наемателят съвестно спазва ангажиментите си и е съборил над 190 незаконни обекта. През ноември 2017 г. доброволно бяха съборени над 50 незаконни магазина с обща площ над 1200 кв. метра на алеята на плаж Слънчев бряг-север по силата на договора на наемателя с Министерството на туризма. Причината бе, че площта им, останала още от прекратената концесия, надвишава одобрената от министъра на туризма схема.  Сред тях бяха магазини от страната на плажа на алеята пред хотел „Глобус“ и съоръжение за бънджи, магазини за дрехи и обувки пред хотели „Гларус“ и „Чайка“, както и обекти около хотел „Хевън“ и „Кариби бар“, пред хотел „Ларго“, „Астория“, хотел „Дюн“ и „Виктория палас“. Тяхното премахване бе отложено заради започналия активен сезон.  Министър Ангелкова прекрати концесията на плаж Слънчев бряг-север, защото имаше над 8000 кв. метра обекти, които надхвърляха одобрената от нея схема. Проверките за изрядността на стопаните на плажовете ще продължат много активно и това лято съвместно с останалите контролни институции, предупреди министър Ангелкова.  ", "date": "2018.04.21", "title": "Ангелкова отчете: Още незаконни обекти бяха разчистени на плаж Слънчев бряг-север "}
{"url": "http://epicenter.bg/article/Advokatat-na-Desislava-Ivancheva--Parite-za-podkupa-sa-osigureni--predi-da-badat-poiskani-/152432/3/0", "text": "Парите за подкупа на кмета на район „Младост” Десислава Иванчева са осигурени, преди да бъдат поискани от нея. Това разказа пред бТВ адвокатът Ирен Савова, защитник на зам.-кметицата на района Биляна Петрова.  Снощи bTV Новините излъчи репортаж, в който предприемачът Александър Ваклин обяснява как му е бил поискан подкуп от Иванчева. Той подава и сигнала срещу нея, като осигурява исканите 70 хил. евро.  „Парите, които Ваклин е предал на следователите за въпросния подкуп, са предадени на 2 април. В постановлението за привличане като обвиняема на Десислава Иванчева пише, че подкупът е поискан на 13 април. Как така едни пари вървят изпреварващо по-бързо преди да бъдат поискани?”, попита Савова.  „В никакъв случай нито един български гражданин не може да бъде поставян в такова унизително положение”, категорична е Ирен Савова по повод показния арест на Десислава Иванчева и Биляна Петрова.  „Отидох към 16:30 ч. при тях. Нямаше никакъв проблем по отношение на моя допуск, но картината при тях беше наистина покъртителна от гледна точка на състоянието, в което се намираха и двете”, каза Савова.  По думите ѝ на двете жени не било позволено да отидат до тоалетната от момента на задържането, не им била осигурена и вода.  „Можете ли да си представите по какъв начин е уронено достойнството на такъв човек? Какъв е проблемът да ги спре полицията или органите на реда, да ги помолят да карат след тях, при тях да седнат хора, които да гарантират, че няма да изядат парите или да ги хвърлят, да се отиде до най-близкото полицейско управление и там да се извършат всичките действия?”, отново попита Савова.  Според нея на прокуратурата ще ѝ бъде много трудно да докаже това престъпление. Тя и адвокатът Иван Иванов определиха доказателствата като „твърде крехки”.  Относно химическото вещество, от което ръцете на Десислава Иванчева и Биляна Петрова „светнали като коледни елхи”, Савова уточни, че наличието на веществото е спорно.  Адвокатите потвърдиха, че на ръцете на Иванчева е светнала само външната страна на дланта, като там веществото е попаднало най-вероятно от подписване на протоколите, върху които са броени парите.  „Те бяха в непрекъснат досег с парите след задържането им. Парите се брояха до колата от клекнали следователи, аз бях също непрекъснато до тях. Сигурно и на мен да ми бяха взели проби, щях да светна по същия начин”, каза Савова.  Адвокатите уточниха също, че по делото няма СРС-та.  „Няма доказателства Иванчева да е взимала подкуп”, категорични са юристите.  ", "date": "2018.04.21", "title": "Адвокатът на Десислава Иванчева: Парите за подкупа са осигурени, преди да бъдат поискани "}
{"url": "http://epicenter.bg/article/Vtori-politsay-edva-ne-ostana-bez-oko-na-macha--quot-Levski-quot----TsSKA--Video-/152434/3/0", "text": "От разпръсналите се стъкла пострада роговицата на дясното ми око, необходим е по-висок контрол. Това заяви пред журналисти инспектор Петър Иванов от Жандармерийското управление- София, който пострада на стадион „Васил Левски“ при футболната среща Левски-ЦСКА от 18 април 2018 г., след хвърлена бомбичка, предаде репортер на Агенция \"Фокус\".  „За самия инцидент мога да кажа, че чух взрив. На мястото, което се намирах нямах възможност нито да видя, че идва нещо към нас, нито откъде. Бяхме в сектор А, вход 1, вътре в тунела“, посочи Иванов.  Той уточни, че при взрива е пострадал от разпръснатите стъклата. „Пораженията по мен са по лицето и роговицата на дясното ми око“, добави той.  „В онзи момент започнахме да оказваме първа помощ на колежката, после установих раните по себе си. Здравословно се чувствам горе-долу добре“, заяви Иванов.  „С колегите, които бяха там, не сме коментирали случилото се. Не мога да кажа, че да бъдем замеряни с различни предмети е ежедневие, но се е случвало“, каза още той.  Инспектор Иванов съобщи, че това е първият път, в който претърпява инцидент по време на футболна среща, но е претърпявал такива по време на протести.  „Тогава пак от счупено стъкло хвърлено към нас получих порезна рана на ръката“. Относно това, кои мероприятия са по-трудни са охраняване, той коментира: „И на протести е трудно, и на футболни срещи. И в двата случая има недобронамерени както протестиращи, така и фенове. Оценявам, че има риск“, поясни инспекторът.  Във връзка с предстоящия мач между Левски и ЦСКА в сряда и дали е готов да го охранява, Иванов отговори положително.  На въпрос какво трябва да се направи, за да се избегнат такива инциденти, той отговори: „Необходим е по-висок контрол, но най-вече хората, които посещават тези футболни срещи, а и протести, да мислят и да осъзнават, че в същото време от другата страна може да е техен далечен роднина, братовчед или приятел“.  Инспектор Петър Иванов заяви, че в професията се изисква много търпение, визирайки поведението и обидите на футболни фенове към органите на реда.  ", "date": "2018.04.21", "title": "Втори полицай едва не остана без око на мача \"Левски\" - ЦСКА  (Видео)"}
{"url": "http://epicenter.bg/article/Spetschastite-zakovaha-zhestok-ubiets-na-zhena-v-momchilgradsko-selo-/152458/3/0", "text": "Сигнал за намерена мъртва 77-годишна жена в момчилградското село Кременец е подаден тази сутрин на тел.112 в 10,30 часа, съобщиха от регионалния пресцентър на МВР.  На мястото на произшествието незабавно са пристигнали директорът на ОД на МВР-Кърджали старши комисар Венцислав Момчилов, окръжният прокурор Желязко Стефанов, прокурор Бонка Василева, разследващ полицай и дежурна оперативна група за извършване на оглед. По трупа на възрастната жена били открити следи от насилие.  При организираните издирвателни действия е задържан 48-годишен мъж от същото село. Той е бил заключен в къщата си и за извеждането му е изпратено специализираното тактическо звено за бързи действия на РУ-Кърджали.  Операцията е приключила за минути и мъжът е задържан за срок до 24 часа в РУ-Момчилград. Образувано е досъдебно производство за убийство.  Работата по случая продължава под наблюдението на Окръжна прокуратура в Кърджали.   ", "date": "2018.04.21", "title": "Спецчастите заковаха жесток убиец на жена в момчилградско село "}
{"url": "http://epicenter.bg/article/Yuriy-Aslanov--Kvalifikatsii-ot-vida--prezidentat-e-predlagal-izlizane-ot-NATO--sa-nesastoyatelni-/152446/2/0", "text": "Квалификации от вида „президентът е предлагал излизане на България от НАТО“ са несъстоятелни. Това каза за Радио „Фокус“ социологът Юрий Асланов по повод взаимните нападки между държавния глава Румен Радев и председателя на ПГ на ПП ГЕРБ и зам.-председател на партията Цветан Цветанов. По думи на Асланов трудно може да се намери случай, при който да не са последвали реакции след публично изказване на държавния глава.  „Война на институциите е много пресилена квалификация. Струва ми се, че по-скоро сме свидетели на поредица от лични сблъсъци между президента, от една страна, и Цветан Цветанов, от друга. През изминалата седмица, в част от коментарите, Цветан Цветанов премина някои граници. Защото досега препирнята имаше локален, вътрешно-политически характер. Този път посланията като че ли напускат границите на страната и се опитват да прескочат рамките“, заяви Юрий Асланов.  Той допълни, че взаимните нападки между Цветанов и Радев индикират, че в обозримо бъдеще напрежението няма да спадне. Според Асланов в това противоборство силите не са равни от гледна точка на президентския авторитет, с който се ползва Румен Радев.  ", "date": "2018.04.21", "title": "Юрий Асланов: Квалификации от вида „президентът е предлагал излизане от НАТО“ са несъстоятелни "}
{"url": "http://epicenter.bg/article/Kolarova--Radev-se-opitva-da-prevarne-KSNS-v-organ-na-izpalnitelnata-vlast--tova-vodi-do-sblasak/152447/2/0", "text": "Опитите на държавния глава Румен Радев да превърне Консултативния съвет за национална сигурност (КСНС) в орган на изпълнителната власт няма как да не доведат до сблъсък, какъвто е този с председателя на ПГ на ПП ГЕРБ и зам.-председател на партията Цветан Цветанов. Това каза в интервю за Радио „Фокус“ политологът доц. Румяна Коларова.  По думите ѝ президентът се опитва да превърне Консултативния съвет в орган, който задава стратегически цели и контролира дали са постигнати резултати по това. Според политолога, ако това продължи, не може да няма сблъсък, защото е ясно, че президентът няма правомощия в сферата на изпълнителната власт, а там, където ги има, правителството се съобразява с неговата позиция.  „По-важно е как президентът Радев оповести резултатите. Той премълча нещо, което е безспорен факт – БСП и Нинова заемат позиция, която е непримирима с исканията на Радев. Ако Радев трябва да обвинява някого за това, че стратегически се противопоставя на модернизацията на Българската армия, то тези обвинения трябва да бъдат отправени на първо място към БСП, която не е склонна да се отделят 2% за отбрана“, коментира Румяна Коларова и допълни, че обвинение, насочено срещу БСП, по отношение на модернизацията на армията, би въвлякло президента в конфликт там, където той не го търси.  Тя посочи, че вместо това Радев е избрал конфронтация с управляващите, използвайки медийното пространство.  ", "date": "2018.04.21", "title": "Коларова: Радев се опитва да превърне КСНС в орган на изпълнителната власт, това води до сблъсък"}
{"url": "http://epicenter.bg/article/Arman-Babikyan--Konfliktat-Tsvetanov-Radev-e-izlishno-drebno-zayazhdane-na-politicheskiya-teren-u-nas-/152448/2/0", "text": "Конфликтът Цветан Цветанов-Румен Радев е излишно дребно заяждане на политическия терен у нас. Това коментира за вечерния блок „Това е България“ на Радио „Фокус“ политологът Арман Бабикян. Той уточни, че далеч по-сериозни проблеми стоят пред националната сигурност и външнополитическия облик на България.  Според политолога налице са поредица от знаци, сочещи, че формално България е страна-членка, но изглежда гледа на Изток.  „В последните месеци виждаме все по-оправдателен тон от страна на управляващите, които казват: „Да, имаше неприятен инцидент в Солсбъри, но на нас ни трябват повече доказателства. Ние ще гласуваме със съюзниците, защото сме член на ЕС и НАТО“. ЕС и НАТО вече изглеждат като оправдание в устата на управляващите, а не като място, на което се намираме съзнателно и то след дългогодишни усилия. А това вече е жалко. На световната политическа сцена е ясно къде трябва да се намира една цивилизована страна. Фактът, че позицията на страната ни изглежда нелепо, беше отчетен от почти всички съюзници. Това носи много по-опасен знак за страната ни, отколкото заяжданията между Цветан Цветанов и президента Румен Радев“, обясни политологът.  Арман Бабикян бе категоричен, че несигурните позиции на президента и изпълнителната власт, както и взаимната подкрепа между управляващи и опозиция по казуси с изключителна важност в международен план като случая „Скрипал“ са много опасен знак за стабилността и позициите на България на международната сцена.  ", "date": "2018.04.21", "title": "Арман Бабикян: Конфликтът Цветанов-Радев е излишно дребно заяждане на политическия терен у нас "}
{"url": "http://epicenter.bg/article/Toma-Bikov--Predlozhenieto-na-BSP-za-namalyavane-na-deputatskite-zaplati-e-litsemerno-/152452/2/0", "text": "Предложението на БСП за намаляване на депутатските заплати е лицемерно и, ако беше направено сериозно, то от ПГ на партията трябваше да предложат нов метод за определяне на възнагражденията на народните представители. Това каза в интервю за Радио „Фокус“ Тома Биков, депутат от ПГ на ГЕРБ. Той допълни, че заплатите в парламента се определят от средната работна заплата в страната и, ако тя расте, съответно и депутатските се повишават.  „Само че, ако подкараме в този дух – да намалим заплатите, да махнем субсидиите, да съборим и парламента, да няма депутати – тогава няма да имаме никакъв разход. Ще бъде още по-добре – нула лева разход за Народно събрание. Такива предложения в крайна сметка ще доведат до такива тези. Аз не мисля, че ние работим чак толкова лошо – ние работим като един средностатистически европейски парламент. В другите парламенти има същите проблеми. Няма нещо кой знае колко по-различно, но когато ние сами си казваме колко сме зле и колко лошо работим, тогава е естествено хората да нямат доверие. Ясно е, че няма да кажат: „Не, не, много добре работите“, коментира Тома Биков.  Той посочи още, че българският парламент е един от най-често заседаващите в ЕС, но има депутати, които не присъстват на заседанията. Той посочи, че през изминалата седмица е имало 2 законопроекта за обсъждане, но от ПГ на „БСП за България“ в залата са били по-малко от половината народни представители.  ", "date": "2018.04.21", "title": "Тома Биков: Предложението на БСП за намаляване на депутатските заплати е лицемерно "}
{"url": "http://epicenter.bg/article/Ekspert--Balgarskoto-predsedatelstvo-porodi-prekomerni-ochakvaniya-za-integratsiya-na-Zapadnite-Balkani/152453/2/0", "text": "Българското председателство на Съвета на ЕС породи известни прекомерни очаквания по отношение на Западните Балкани, каза в предаването „Събота 150“ по програма \"Хоризонт\" на БНР Боби Бобев, д-р по история от Института по Балканистика към БАН, бивш посланик на България в Албания, а след това и в Косово.  „Създадоха се някакви наивни илюзии, че едва ли не в рамките на нашето председателство окончателно ще се решат всички въпроси във връзка с евроинтеграцията на Западните Балкани. Похвално е, че България се активизира и лансира като приоритет тази тема, но естествено, нищо не може да се случи толкова бързо“, каза Бобев.  Според него лансирането на темата от страна на България за евроинтеграцията на Западните Балкани обаче предизвика реакции, което е важно.  „Появи се стратегията през февруари, стратегията на ЕК, което вече е нещо сериозно. Впоследствие заложената в дневния ред Среща на върха „28+6“… Всичко това бяха насърчителни сигнали“, каза посланик Бобев.  Дипломатът даде прогноза и за предстоящата среща на върха ЕС-Западни Балкани в София, която ще се състои на 17 май. Според него самото организиране на срещата е позитивен сигнал.  „Оттук нататък за мен много показателно ще бъде какъв ще бъде приетият документ, защото някакъв документ на тази среща ще трябва да се приеме – дали ще бъде документ на 28-те, дали ще успеят, което е най-добрият вариант, да приемат някакъв документ „28+6“, или ще има някаква декларация от името на Българското председателство, аз не мога да знам. Убеден съм, че всичките страни ще присъстват, че може би за втория ден за срещата „28+6“ някои страни ще намалят нивото, ще го снижат, но само по себе си като елемент от Българското председателство извеждането на приоритета за Западните Балкани е позитивно нещо“, каза експертът.  ", "date": "2018.04.21", "title": "Експерт: Българското председателство породи прекомерни очаквания за интеграция на Западните Балкани"}
{"url": "http://epicenter.bg/article/V-nedelya-shte-bade-slanchevo--obeshtavat-ni-temperaturi-do-29-gradusa-/152457/2/0", "text": "През нощта ще бъде ясно и в повечето райони ще е почти тихо. Минималните температури ще са предимно между 5 и 10 градуса, в София - около 5 градуса. В неделя ще бъде слънчево. Ще духа слаб до умерен запад-северозападен вятър. Максималните температури ще са между 24 и 29 градуса, в София - около 25 градуса, предава Дарикнюз.  Атмосферното налягане бавно ще се понижава, но ще остане по-високо от средното за месеца.  В планините ще бъде слънчево. През деня ще бъде топло и подходящо за туризъм. Ще духа слаб до умерен вятър от запад и северозапад. Максималната температура на височина 1200 м ще е около 18 градуса, на 2000 м - около 10 градуса.  Над Черноморието ще бъде слънчево. Ще духа слаб до умерен запад-северозападен вятър. Ще се затопли и максималните температури ще са между 21 и 25 градуса. Температурата на морската вода е 11-13 градуса. Вълнението на морето ще е 1-2 бала.  ", "date": "2018.04.21", "title": "В неделя ще бъде слънчево, обещават ни температури до 29 градуса "}
{"url": "http://epicenter.bg/article/Slavcho-Atanasov--Speshno-pravim-nov-zakon--shte-preborim-futbolnoto-huliganstvo-/152461/2/0", "text": "„Спешно подготвяме нов Закон за футболното хулиганство. В парламентарната Комисия по въпросите на децата, младежта и спорта, съвместно с Министерството на младежта и спорта работим върху новите текстове вече близо 6 месеца. Зачестилите инциденти и последният случай с ранената служителка на МВР обаче, показа, че въвеждането на новите разпоредби трябва да станат факт в най-скоро време”. Това заяви депутатът от НФСБ в групата на „Обединени патриоти” и председател на парламентарната Комисия по въпросите на децата, младежта и спорта Славчо Атанасов, съобщават от пресцентъра на партията.  Преди ден той анонсира законодателната инициатива по време на съвместна среща на представители на Министерството на младежта и спорта, на МВР, народни представители от спортната и вътрешна парламентарни комисии и БФС.  „Законът предвижда категорично и ясно разписване на отговорностите на всеки един участник при организирането на спортните мероприятия. Няма да допуснем размиването на отговорностите“, уточни Славчо Атанасов.  „Не откриваме топлата вода – проучихме и сме ползвали изключително опита на Англия, Испания и Италия. Знаете, в Англия успешно се справиха с футболното хулиганство – днес там да отидеш на футболен мач е като да отидеш на театър, бащите спокойно водят децата си”, каза председателят на парламентарната Комисия по въпросите на децата, младежта и спорта.  Един от вариантите, който се предвижда, е въвеждането на така наречените стюарди по време на футболна среща – така, както е в Англия. Припомняме, че по време на петъчната среща Славчо Атанасов е поел ангажимента до два месеца новият Закон за футболното хулиганство да бъде готов и влезе за обществено обсъждане. Ще се искат становища на футболни клубове, на клубове на феновете, на институции.  Също така представителите на МВР, Министерството на младежта и спорта и народните представители от двете парламентарни комисии договориха краткосрочни и дългосрочни мерки, така че хулиганите да бъдат изгонени от футболните терени.  „Защото спортът не е война. И на терените няма място за бомбички или бой”, категоричен бе депутатът от НФСБ и шеф на спортната комисия. Сред краткосрочните мерки са поставяне на допълнителни камери по стадионите, засилено полицейско присъствие и засилено претърсване. Сред дългосрочните, освен новият закон за футболното хулиганство, се предвижда нова наредба за сигурността на спортните обекти, въвеждане на възможности за проверка на самоличността на всеки един, който е закупил билет, както и промяна на наредбите за санкции на БФС.  ", "date": "2018.04.21", "title": "Славчо Атанасов: Спешно правим нов закон, ще преборим футболното хулиганство!"}
{"url": "http://epicenter.bg/article/Nikolay-Nankov--Prez-2024-g--shte-patuvame-po-AM--Hemus--ot-Sofiya-do-Varna-/152465/2/0", "text": "Автомагистрала „Хемус“ ще бъде изцяло готова през 2024 година, а финансирането през годините ще осигуряваме от приходите от тол системата, която ще заработи от следващата година. През 2023 година ще бъдат готови автомагистралите „Струма“ и Русе – Велико Търново. През октомври тази година, осем месеца предсрочно, ще бъде пуснат и Лот 3.3 на АМ „Струма“ от Сандански до Кресна. Това каза министърът на регионалното развитие и благоустройството Николай Нанков по време на шестата политическа академия на жени ГЕРБ в град Вършец, съобщиха от пресцентъра на партията.  В процес на изграждане е лот 3.1. на АМ „Струма“. В процес на изграждане са 9,3 км от “Хемус” от Ябланица до Боаза, чието строителството стартира на 27 март т.г. В момента се извършва проектиране на 16,3 километровия участък от пътен възел „Белокопитово“ до пътен възел “Буховци“.  Проектират се и 50 километра от Боаза до пътя Плевен – Ловеч, като се очаква през тази година да стартират търгове за изграждането на участъците от Боаза до п.в. „Дерманци“, от - п.в. „Дерманци“ до п.в. „Каленик“ и от п.в. „Каленик“ до пресичането с Плевен-Ловеч. Ще бъдат обявени и процедури за инженеринг на 85 км от пътя Плевен – Ловеч до Русе-Велико Търново, разделен на три подучастъка.  Протестиращите направиха видими усилията на правителството за изграждането на пътя Видин – Ботевград, който е и ангажимент в управленската ни програма, за което им благодаря, подчерта министър Нанков.  ", "date": "2018.04.21", "title": "Николай Нанков: През 2024 г. ще пътуваме по АМ „Хемус“ от София до Варна "}
{"url": "http://epicenter.bg/article/Kalfin-za-nadprevarata-za-shef-na-OLAF--Poluchih-uverenost-ot-Borisov--che-shte-ima-sadeystvie-/152466/2/0", "text": "Това е процедура, която трае година. Предстои на 30 април посланиците на ЕС ще направят изслушвания на четиримата кандидати, сред които съм и аз. Накрая Европейската комисия ще избере. Европейска служба за борба с измамите е важен орган, защото дава гаранция, че парите на данъкоплатците са защитени. Това каза Ивайло Калфин в ефира на предаването \"Офанзива с Любо Огнянов\" по Канал 3.  Калфин разказа за кандидатурата си за генерален директор на Европейска служба за борба с измамите – ОЛАФ. Бившият вицепремиер и външен министър е сред четиримата фаворити.  „Имам дълъг опит в европейските институции, така че не съм подготвен по-малко, от който и да друг . Хората те оценяват по работата ти”, заяви той.  „Състезанието има още етапи, има четирима кандидати. На следващия етап се няма как да се вземе решение без подкрепа на държавите. Уведомил съм Борисов за моите резултати. Получих увереност от Борисов, че ще има съдействие. Имам самочувствието, че съм добра кандидатура на България”, каза още Ивайло Калфин.  ", "date": "2018.04.21", "title": "Калфин за надпреварата за шеф на ОЛАФ: Получих увереност от Борисов, че ще има съдействие "}
{"url": "http://epicenter.bg/article/Atanas-Kostadinov-ot-BSP-za-Ivancheva--Ne-mozhe-zakonat-da-unizhava-tezi--koito-sa-go-pristapili/152467/2/0", "text": "В политиката празно пространство няма, всяко действие, или бездействие, си има противодействие. Така депутатът от БСП Атанас Костадинов коментира дали президентът Румен Радев ще си направи партия в ефира на предаването \"Офанзива с Любо Огнянов\" по Канал 3.  Костадинов говори и по темата за ареста на кметицата на Младост Десислава Иванчева посред бял ден в центъра на София. „Не искам да давам акъл на службите, но е трудно да се повярва. Не може законът да бъде използван за унижаване на тези, които са го пристъпили”, заяви той и дори предположи, че с публичния арест на Иванчева у хората се е появил стохолмски синдром и те са се усъмнили във вината й.  \"Като се има предвид и активността на Цветан Цветанов срещу президента, сглобявам пъзела, че управляващите отклоняват вниманието с тези акции\", каза още той и добави, че е против да се говори през медиите по важни теми, визирайки искрите между зам.председателя на ГЕРБ и държавния глава.  Атанас Костадинов каза още, че БСП няма дефинирано предложение за намаляване на заплатите на депутатите и разказа, че получава над 3000 лева заплата като народен представител, от които внася 350 лева членски внос в партията.  ", "date": "2018.04.21", "title": "Атанас Костадинов от БСП за Иванчева: Не може законът да унижава тези, които са го пристъпили"}
