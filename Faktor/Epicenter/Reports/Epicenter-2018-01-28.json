{"url": "http://epicenter.bg/article/Neno-Dimov--Pri-problema-s-mrasniya-vazduh--tryabva-da-stanem-samite-nie-saprichastni/146047/2/0", "text": "Въвеждането на \"зелени билети\" от 1 лев за градския транспорт тогава, когато въздухът е мръсен, е едно добро начало. Това бе коментарът за инициативата на столичната община, която стартира днес, на министъра на околната среда и водите Нено Димов.   \"При всички положения днес е премиерата на \"зелените билети\". Това е едно добро начало. Няколко са посоките, който трябва да се разглеждат. Първо трябва да се погрижат общините, после самите ние.  Въпросът е комплексен. За да можете например да влезете в къщата да видите кой какво гори, ви трябва разрешение. При източник се отива на проверка\",  каза министър Димов в предаването „Беновска пита” по \"Канал 3\". „Хубаво е да се налага пресата към мръсния въздух, но личното допринасяне също е важно. Аз се надявам от следващия отоплителен сезон да се регулират и горивата. Но промяната на отношението ни към проблемите е доста по-трудно. Когато и манталитетно стигнем до това ниво, това можем да кажем, че започваме с преодоляване на проблема”, каза още той.   Министърът коментира и темата за Истанбулската конвенция. \"Не смятам, че насилието над жените може да се приеме от някого. Но има дефиниция, която буди сериозно притеснение. Ако трябваше да бъде за насилието над жените - да се каже, че е това. Защо трябва да бъде въвеждан нов термин, а не се казват нещата както са?! Това е един дребен детайл през който могат да влязат редица проблеми\", посочи Нено Димов. Ако зависи от мен, не бих приел Истанбулската конвенция, затова е необходим дебат, завърши министърът.      ", "date": "2018.01.28", "title": "Нено Димов: Ако зависи от мен, не бих приел Истанбулската конвенция"}
{"url": "http://epicenter.bg/article/Ministar-Lilyana-Pavlova-hvali-premiera--Darzhavite-ot-Zapadnite-Balkani-kazvat--Dobre--che-e-Boyko/146020/2/0", "text": "На форума в Давос държавите от Западните Балкани са дали висока оценка за българския премиер Бойко Борисов, стана ясно от участието на министъра за българското европредседателство Лиляна Павлова в предаването „Тази събота и неделя“ по БТВ.   „Тази година в Давос основната тема беше Европа, имаше и специален панел за Западните Балкани. Държави като Македония, държавите от Западните Балкани казаха: Добре, че е Бойко Борисов.  Това, което се случва, е исторически момент за Балканите. Това  беше тяхната оценка, споделена на този международен форум с всички лидери. Това дава тласък”, похвали усилията на премиера Павлова. Министърът за българското председателство изтъкна, че 13 години България не е била представена на форума. „След Симеон Сакскобургготски България не е канена и не е имала този достъп. Това е уникална възможност. Това е и оценка за държавата”, отбеляза Павлова. Направило ѝ обаче впечатление, че тротоарите там не са изчистени.   „Снегът беше изключително много, тротоарите не бяха изчистени.  Раздаваха ни „котки” за обувки и казаха това е: Внимавайте, хлъзгаво е, не е изчистено. Най-често можеше да се види делегат с костюм и апрески, а който нямаше апрески и не беше подготвен, беше с обувки с „котки”, разказа тя.   Лиляна Павлова, която бе строителен министър в предишния кабинет на Борисов, отговори и на въпроси, свързани с протеста на жители на Северозападна България, които настояват бързо да бъде изграден обещаваният отдавна магистрален път от Видин до София. Павлова заяви заяви, че пътят не е забравен, но просто бил много скъп за изпълнение. „Той е много скъп като инвестиция, която трябва да се направи поетапно. На този етап Мездра – Ботевград е част от проектите, които ще стартират. Няма да стане бързо, не може с магическа пръчица, когато говорим за проект за над 1 милиард”, каза бившият министър на регионалното развитие и строителството.   Лиляна Павлова отговори и на въпроси, свързани с темата за ратификацията на Истанбулската конвенция. Павлова призна, че явно не се е провел достатъчно широк дебат и представяне какво включва тя и какъв е мащабът на насилието над жените и децата.   „Превърна се в тема, насочена към еднополови бракове и третия пол. Осъзнаваме, че явно не е достатъчно добре проведен общественият дебат и ще трябва да се поработи още в тази посока, защото обществото има нужда от това“, заяви тя.   Павлова беше категорична, че ще търси правата си по съдебен ред след публикации, че носи изключително скъпи тоалети. „Виждам масово увеличение на фалшивите новини, които стават все по-грозни и по-арогантни”, коментира тя. „Опитите за внушения и дискредитиране на една личност с долнопробни лъжи, с внушения, че едва ли не политиците разполагат с някакви космически доходи, неизвестно какви, и си купуват скъпи дрехи, са категорично неверни по отношение на мен, но създават нагнетяване, една омраза към политиците”, допълни министърът. „Живея с доходите от моята заплата и заплатата на моя съпруг, като едно нормално семейство. Заплатата ми е като на всеки министър”, каза Павлова.      ", "date": "2018.01.28", "title": "Министър Лиляна Павлова хвали премиера: Държавите от Западните Балкани казват: Добре, че е Бойко!"}
{"url": "http://epicenter.bg/article/Meglena-Plugchieva--Priznanie-e--che-Balgariya-beshe-pokanena-na-foruma-v-Davos/146021/2/0", "text": "Признание е за България, че премиерът Бойко Борисов получи покана за Световния икономически форум в Давос, каза  в предаването „Тази неделя” по БТВ посланикът ни в Швейцария Меглена Плугчиева.   Страната ни получи покана за участие във форума след 13 години прекъсване. Борисов беше поканен и на лекцията на американския президент Доналд Тръмп. По думите на Плугчиева за това е помогнал фактът, че страната ни е председател на Съвета на Европейския съюз и активната ни политика по темата Западни Балкани.  ", "date": "2018.01.28", "title": "Меглена Плугчиева: Признание е, че България беше поканена на форума в Давос"}
{"url": "http://epicenter.bg/article/Balgarski-biznesmen-uspya-da-zadade-vapros-na-Donald-Tram-v-Davos/146022/2/0", "text": "Българският бизнесмен Тихомир Каменов успя да зададе въпрос на американския президент Доналд Тръмп на Световния икономически форум в Давос, съобщи БТВ. Каменов е поканен за 14 път на форума.   Бизнесменът каза в интервю по телефона за предаването „Тази неделя“, че е голям привърженик на политиката на Тръмп. Харесва го, защото говори с всички бизнес лидери директно, без посредници. Каменов е попитал американския президент дали може да направи и Европа „първа” и „велика” по примера „Америка е на първо място”.   Познавам го от 20 години и даже онзи ден разменихме няколко думи, голям привърженик съм му, разказа в ефира на БТВ бизнесменът. Казах му, че това, което прави е правилно, продължи той.   Когато ние издигаме интересите на Европа, издигаме и интересите на България, убеден е той.  ", "date": "2018.01.28", "title": "Български бизнесмен успя да зададе въпрос на Доналд Тръм в Давос"}
{"url": "http://epicenter.bg/article/Zhelyo-Boychev--Chuzhdi-lideri-potupvat-Borisov-po-ramoto--no-ne-ni-priemat-v-Shengen--Zaradi-koruptsiyata-/146027/2/0", "text": "Непрекъснато показват международни срещи, на които чужди лидери потупват по рамото премиера Бойко Борисов, но когато стане дума за реални действия, като Шенген, ни казват – почакайте малко.   Това заяви направи в предаването „Неделя 150“ по БНР зам.-председателят на ПГ на „БСП за България“ Жельо Бойчев. Според Бойчев отговорът защо това е така е ясен - корупцията. Зам.-шефът на червените депутати анализира вота на недоверие по темата корупция, който левицата внесе в парламента. Бойчев изтъкна, че социалистите не съжаляват, че са избрали като тема корупцията, независимо от неуспеха на вота. Въпросът е изключително важен, както за държавата като цяло, така и за всеки отделен гражданин, рефлектира и върху други  важни са страната ни проблеми като членството в Шенген и чуждестранните инвестиции, убеден е Жельо Бойчев.   „Вотът на недоверие не мина, но това за съжаление - с оглед в бъдещето на страната, беше пропусната една възможност, да бъде направена една сериозна крачка към едно по-добро бъдеще  и перспектива за страната, тъй като корупцията спира буквално развитието на държавата ни и личното благоденствие на всеки един български гражданин  - води до бедност, води до престъпност и за това няма никакво съмнение. И виждате  - непрекъснато показваните международни срещи на премиера Борисов -  потупване по рамото, но когато стане въпрос за конкретни действия: \"Шенген, да  - там има процедури, има механизми, почакайте малко, въпреки че отговаряте технически нормативно на всички изисквания\", посочи зам.-председателят на червената парламентарна група.   И продължи: „На всички е ясно, че корупцията, невъзможността да бъде съхранявана и опазвана информация и да има доверие в работата на нашите служби, не дава възможност страната да се присъединим към Шенгенското пространство.  Като видите чуждите инвестиции, виждате какъв е процентът им към брутния вътрешен продукт и по същество въпреки икономическия цикъл, който е положителен в цял свят и в Европа включително,  те намаляват. Те са най-добрия израз на политиката, която се води в страната.“   „За корупцията се говори  - знаете, че обществено това е може би доминиращата тема като проблем сред българските граждани.  Беше поставена от нас на дневен ред и надяваме се с цялата енергия, която имаме в обществото, оттук нататък да помогнем за намиране на решение по този проблем, за реални действия по този проблем.  Това е голямата цел, която търсихме и с дебатите по този вот на недоверие“, продължи Жельо Бойчев. И подчерта, че кабинетът е оцелял благодарение на гласовете на партия „Воля“.   Бойчев отново повтори тезата на БСП, че не очакват от  новият антикорупционен  ефективност и затова социалистите не възнамеряват да правят номинация за ръководител на този орган.   Червеният депутат отговори и на въпроси за ратификацията на Истанбулската конвенция. Бойчев изтъква, че вълненията са обясними във връзка с това, че документът третира ценностни въпроси.   „Тук се касае за ценностен въпрос  - съвсем нормално е той да предизвика такива реакции  и той предизвика.  Защото не зависи от нас една тема да присъства толкова ярко в българското общество и да бъде предмет на толкова обсъждания. Тук говорим за един същностен въпрос, ценностен въпрос относно развитието на българското общество и приемането на един международен договор и  - със съжаление го казвам, българското правителство предизвика в голяма степен тази дискусия с опита си да скрие приемането на конвенцията, да неглижира приемането на конвенцията  - на едно заседание в началото на годината в Министерския съвет се приема този документ с пълното съзнание, че там има неща, които предизвикват недвусмислени тълкования, че тя задава определени въпроси и ще предизвика такъв тип обществена реакция -  тихомълком се опитаха да бъде прокаран този документ.  Сега се сетиха - след това, че ще правят обществена дискусия.“ Бойчев отбеляза, че доклад за въздействието на конвенцията върху българското законодателство липсва, а искането на референдум по темата е точно в дневния ред на обществените дебати за това.    ", "date": "2018.01.28", "title": "Жельо Бойчев: Чужди лидери потупват Борисов по рамото, но не ни приемат в Шенген. Заради корупцията!"}
{"url": "http://epicenter.bg/article/Volen-Siderov--Predstoi-obsazhdane-s-koalitsionnite-partnyori-koy-shte-oglavi-antikoruptsionniya-organ/146029/2/0", "text": "Коалиционните партньори във властта - ГЕРБ и Обединени партиоти, ще решат кой да оглави новия антикорупционен орган. Обсъждането предстои. Това заяви в предаването \"Неделя 150\" на БНР председателят на парламентарната група на Обединените патриоти и лидер на „Атака“ Волен Сидеров. Според него се говорело за шефа на КОНПИ Пламен Георгиев Сидеров анализира и вота на недоверие, който левицата поиска на кабинета \"Борисов 3\". Правителството получи при гласуването освен доверието на двете партии от управляващата коалиция, но и на партия \"Воля\". Вотът беше излишен, дебатите преминаха неубедително, а БСП загуби от този вот, смята Сидеров.   „Тези, които се явиха основните разобличители на корупцията – Корнелия Нинова и Елена Йончева, трябваше да отговарят на въпроси за самите себе си. Привкусът, останал у хората, в крайна сметка пак се върти около внушението „Всички са маскари“. Става порочен кръг, в който внушението, че България е най-корумпираната държава в Европа, беше преекспонирано“, посочи Сидеров в националния ефир.   Според Сидеров възмущението на левицата от отсъствието на премиера от дебатите по вота било пресилено, тъй като програмата му е била предварително ясна.   „По темата корупция се \"пресоли манджата\", голяма част от мотивите на вота бяха сглобени по публикации“, допълни Сидеров.   „Разглеждам антикорупционния закон по-скоро като компромис заради натиска отвън“, посочи още Волен Сидеров, който определи себе си като среден оптимист относно ефективността на новото антикорупционно законодателство.   Запитан за сондажите около фигурата, която ще оглави новия антикорупционен орган, Сидеров отбеляза, че се говори за Пламен Георгиев, който сега е председател на Комисията за отнемане на незаконно придобито имущество.   „С колегите от ГЕРБ не сме обсъждали конкретни имена. Смятам, че тази седмица, която идва, това ще се случи и ще се случи в една атмосфера на малко по-плътни контакти и обсъждания с ГЕРБ“, продължи той.   Сидеров не пропусна темата за кадровите назначения, по която често има търкания в коалицията. „Има нужда от по-чести и по-конкретни обсъждания - и на кадрови назначения, и на тенденции в политиката. Това ще го искаме ние, от ОП, и трябва да започне да работи този начин. Понякога се губи връзката. Когато се изгуби връзката, започват внушенията, започва филмирането, както се казва, и тогава всъщност се получават разминаванията. Въпросът е в регулярност, в пълноценност на коалиционното общуване“, смята лидерът на „Атака“.   В коментара си по друга спорна тема - Истанбулската конвенция, чиято ратификация в парламента беше отложена, Волен Сидеров посочи: „Стана страхотен шум около Истанбулската конвенция. Нито е належащо сега да се приема, нито е главен проблем, нито пък тези теми занимават реално българите!“   Според него предложението на БСП да се проведе референдум по темата било „изхвърляне“.   Запитан за първата година на президента Румен Радев на „Дондуков“ 2 Сидеров я описа като опит да се еманципира и да влезе в ролята си на надпартиен държавник. „Търси профила си, в това търсене имаше и конюнктурни грешки в услуга на БСП, но той е един уравновесен държавник и в сравнение с предишния президент имаме по-добро попадение“, подчерта лидерът на „Атака“.  ", "date": "2018.01.28", "title": "Сидеров: Понякога се губи връзката в коалицията! Ще обсъдим кой да оглави новия орган \"антикорупция\""}
{"url": "http://epicenter.bg/article/Desislava-Atanasova--BSP-izpolzva-vota-na-nedoverie-kato-krizisen-piar/146030/2/0", "text": "БСП използва вота на недоверие като кризисен пиар, заяви в предаването \"Неделя 150\" по БНР депутатът от ГЕРБ Десислава Атанасова. Тя анализира събитията от изминалата седмица, в които основна тема бе искането на недоверие на кабинета \"Борисов 3\" от страна на левицата. „Аз очаквах да видя наистина качествени аргументи и мотиви. За съжаление този вот и неговите мотиви безкрайно дълго се провлачиха във времето. Три месеца се говореше за него. В крайна сметка БСП показа не само математическа безпомощност, но и политическа такава. Всеки един от мотивите на вота беше оборен с факти и аргументи“, смята тя. Според Десислава Атанасова от мнозинството в парламента вотът на недоверие е бил с очакван резултат, а дебатите са били по-скоро по процедура и начина на водене, отколкото с аргументи. Атанасова изрази съжаление, че най-сериозният политически инструмент – вотът на недоверие – се е използвал за „кризисен пиар“ на БСП. И аргументира тезата си така: „Защото те останаха извън светлината на прожектора. В светлината на прожектора са добрите новини за България – Председателството на Съвета на Европейския съюз и макроикономическите показатели, които говорят за едно добро управление и растящ стандарт на живот.“ Тя припомни, че БСП е била единствената политическа сила, която е гласувала против антикорупционния закон. Зам.-председателят на правната комисия в Народното събрание подчерта, че дори говорителите на опозицията са признали, че корупцията е белязала цялото време на прехода, а не само отделни управленски мандати. Според нея все още в ГЕРБ не е обсъждана нито една от кандидатурите за ръководител на новия антикорупционен орган.   Атанасова заяви, че отзивите за работата на Комисията за отнемане на незаконно придобито имущество и на нейния ръководител Пламен Георгиев не само в България, но и в Европа са „изключително положителни“.   В коментар за Истанбулската конвенция Атанасова отрече да е получавала есемес от лидера на партията ГЕРБ да оттегли подкрепата си за документа.   „В нашата парламентарна група е вярно, че имаме комуникация чрез електронни средства. Но те касаят обикновено съобщения, свързани с провеждане на заседания на групата или важно гласуване вътре в пленарната зала, или дневния ред за заседанието на парламента. Не обсъждаме с есемеси каквито и да е законопроекти.“ Според нея дебатът за конвенцията може да бъде разделен на две части: първо - за домашното насилие и насилието над жени и второ – дали в конвенцията има понятия, които са противоконституционни за България, които променят законодателството ни по отношение на гражданскоправния оборот и Семейния кодекс.   „Такива понятия, които въвеждат нови изисквания в гражданската регистрация – става въпрос за понятия като „трети пол“ или понятия като „еднополови бракове“ и така нататък – аз категорично казвам, че в текстовете на цялата конвенция такова нещо няма. Няма нито понятие „трети пол“, нито коментар за еднополови бракове. Така че мисля, че някои страхове, които не знам дали изкуствено, или с основание се пораждат в обществото ни, трябва да бъдат разсеяни“, посочи Десислава Атанасова. Според нея това може да стане по един единствен начин – чрез информираност и чрез познаване на международния документ, който, по думите ѝ, са ратифицирали почти всички европейски държави, с изключение на Русия и Азербайджан.   Атанасова не отрече, че коалиционните партньори на ГЕРБ са заемали различна позиция от представляваната от нея партия, но подчерта, че различното мнение не е нещо лошо във формата на мнозинството. „Според мен не е добре за демокрацията лицемерието в политиката. И нееднократно имах повод през тези дни да заявя, че много съм изненадана от промяната на позициите на опозиционната БСП в Европа и в България. Смятам, че тази изненада я споделя и госпожа Илияна Йотова, която стои зад Истанбулската конвенция, и председателят на ПЕС – господин Станишев, а и много други убедени в необходимостта от приемането на Истанбулската конвенция“, каза та. Атанасова отговори и на въпроси, свързани с предложението на БСП за провеждане на референдум по темата за Истанбулската конвенция. Атанасова заяви, че въпросът не обсъждан в парламентарната група на ГРЕБ и в комисиите.   „При всички положения, ако се проведе референдум, той трябва да бъде с достатъчно предварително добре функционираща разяснителна кампания за всички „за“ и „против“ и освен това с коректно зададени въпроси. Затова и ГЕРБ предложи отлагане на гласуването на конвенцията в комисии в пленарна зала“, каза Десислава Атанасова.   Депутатът от ГЕРБ коментира и думите на президента, че Народното събрание и депутатите от мнозинството само подпечатвали волята на правителството в лицето на господин Борисов. „За никого не е изненада, че все още на господин президента му липсва политически опит. В отчета за една година аз не чух много за неговата дейност. По-скоро чух отчет за всички останали институции в държавата. Мога да кажа, че съм приятно изненадана от отчета за дейността на вицепрезидента госпожа Йотова. Смятам, че той беше професионален и коректен спрямо обстановката и спрямо нейната дейност“, каза Десислава Атанасова. Според нея в междуинституционалните взаимоотношения не трябва да се демонстрира враждебност, трябвало „да излезем от военната терминология и да се държим по различен начин.“   „Пред България има много сериозни предизвикателства и дребните заяждания между институциите не са в полза на никого. Най-вече не са в полза на институцията, която следва да демонстрира единението на нацията. Дали ще продължим да обсъждаме с парламентарната група и с Бойко Борисов като лидер на нашата партия всички, които касаят дейността на партията, дейността на мнозинството и решенията на правителството – естествено. Не знам да има партия в историята, изобщо политическата, в която лидерът не изразява своето мнение“, продължи тя.   В заключение народният представител от мнозинството подчерта: „Мисля, че имаме много по-важни цели и задачи и приоритети – и пред парламента и пред правителството. И на нас като държава ни предстои да утвърдим името си. Не само заради европредседателството, ами затова, че може да бъдем добър и коректен партньор в Европа, че можем да бъдем символ на стабилност в региона, че можем да бъдем между Изтока и Запада, че може да бъдем добър пример за икономически растеж, за фискална дисциплина. Това са важните неща за всеки български граждани. Всичко друго мисля, че трябва да остане малко по-встрани. Нека политическите разпри да отстъпят място пред важните приоритети за България.“    ", "date": "2018.01.28", "title": "Десислава Атанасова допуска да се проведе референдум за Истонбулската конвенция "}
{"url": "http://epicenter.bg/article/Fandakova-za-20-godini-ot-puskaneto-na-metroto--Proektat-prodalzhava/146032/2/0", "text": "\"Безспорно метрото променя града ни. Не може да си представим живота и развитието на София без метро през последните 20 години. Това е безспорно най-големият и най-екологичен проект\". Това заяви кметът на София Йорданка Фандъкова по време на официалната церемония по повод 20-годишнината от пускането в експлоатация на подземната железница.  Най-голямото достойнство е, че проектът продължава, каза Фандъкова пред медиите.   „Вече 50% от изграждането на първия и най-тежък участък от третата линия на метрото - централния, са готови. Очакваме в края на 2019 г. и началото на 2020 г. да бъдат пуснати всички 12 км метро, които се строят в момента с 12 метростанции и с метрото да свържем Околовръстния път при Горна Баня, район \"Овча купел\", \"Красно село\" с центъра на града и с кв. \"Хаджи Димитър\" в източната част“, обяви Йорданка Фандъкова по време на церемонията. \"В момента подготвяме на първо място продължението на третата линия в посока кв. \"Левски\" - още 3 км, и в посока кв. \"Слатина\" и бул. \"Цариградско шосе\", продължи Фандъкова.  \"Да си пожелаем на добър час. Проектът променя не просто средата, а и наземната инфраструктура. Всички знаят, че откъдето мине метрото, се изграждат нови булеварди, кръстовища, гадинки. Затова хората очакват с нетърпение и единственият въпрос, който се задава, е \"Кога и при нас?\", отбеляза столичният кмет.   Кметът коментира и новата инициатива на общината срещу замърсяването на въздуха – зелен билет. „Днес за първи път пуснахме в обръщение т.нар. „зелен билет“, който цели да стимулира повече хора да слязат от личните си автомобили и да използват градския транспорт. От сутринта до този момент са продадени над 10 хил. „зелени билета“, каза пред журналисти Йорданка Фандъкова, цитирана от „Фокус“. „В последните 3-4 дни, каквито бяха и прогнозите, се получиха сериозни превишения на нивата на фини прахови частици“, коментира тя. „Снощи до късно работиха колегите, за да могат да изчислят вчерашните превишения и решението ми за „зелените билети“ да бъде законосъобразно. Въпреки че прогнозата за днес беше по-добра все още виждаме, че не се е реализирала. Въвеждането на билета беше съвсем навреме“, обясни Йорданка Фандъкова. „Хората имат възможност да закупят билетите навсякъде. Там, където свършат, при шофьорите или на касите, се зареждат отново“, заяви тя.    ", "date": "2018.01.28", "title": "Фандъкова за 20-години от пускането на метрото: Проектът продължава"}
{"url": "http://epicenter.bg/article/Tsetska-Tsacheva--S-Istanbulskata-konventsiya-ne-se-vavezhda-treti-pol-i-ednopolovi-brakove/146017/2/0", "text": "  Законопроектът за ратифициране на Истанбулската конвенция не е изтеглен, нужно е още време, за да се запознаят с документа всички коментиращи темата. С конвенцията не се въвежда трети пол, с нея не се приемат еднополовите бракове, тя може да се ратифицира и със забележки. Това коментира правосъдният министър Цецка Цачева в студиото на \"Денят с Георги Любенов\" по БНТ.   Конвенцията е подписана през април 2016 г., ето защо се изненадвам от мненията, че едва сега започвала информираността по темата, посочи Цачева.   „За мен неприятната изненада е поведението на левицата. От 2012 г., когато се заговори за Истанбулската конвенция, винаги са заявявали нейното приемане. На 1 декември имаше висок форум в Лисабон на ПЕС, приеха резолюция за приемането на конвенцията, колизията се случи в първите дни на януари, когато законопроектът беше внесен в Народното събрание\", заяви в предаването Цецка Цачева.   Цачева призова за по-умерени квалификации и да бъде прочетена конвенцията. Процесът по ратификация върви във всички държави, досега е подписана в 17 държави от ЕС, каза още министърът на правосъдието.    ", "date": "2018.01.28", "title": "Цецка Цачева: С Истанбулската конвенция не се въвежда трети пол и еднополови бракове"}
{"url": "http://epicenter.bg/article/Raboteshtite-v-zatvorite-i-arestite-shte-protestirat-utre/146041/3/0", "text": "Работещите в затворите и арестите ще протестират за пореден път утре. На 29 януари е и техният професионален празник.   Със събрания на открито те ще поставят отново своите искания за достойни трудови възнаграждения и по-добри условия на труд. Протести ще има освен в София, в още в 11 града. В зависимост от реакцията на институциите, акциите ще продължат и в следващите месеци, в т.ч. и по време на посещенията на министрите на правосъдието от Европейския съюз, съобщават от синдиката на служителите в затворите.  ", "date": "2018.01.28", "title": "Работещите в затворите и арестите ще протестират утре"}
{"url": "http://epicenter.bg/article/Na-31-yanuari-izticha-validnostta-na-godishnite-vinetki-za-2017-g-/146025/4/0", "text": "На 31 януари изтича валидността на годишните винетки за 2017 г. Това съобщиха от пресцентъра на Агенция \"Пътна инфраструктура\". Стикери се продават в над 3000 разпространителски пункта. От тях 372 броя са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната - 30 лв., а седмичната - 15 лв. За първи път има и тримесечна винетка за леките коли. Цената ѝ е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. За първи път годишната винетка за всички превозни средства важи за срок от една година от датата на купуването ѝ, т. е. ако шофьор си купи стикер например на 3 март 2018 г., когато тръгва на път за Националния празник, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази. От пускането в разпространителската мрежа на винетките за 2018 г. до сега са продадени 597 905 стикера от всички видове и за всички категории превозни средства. Начислените приходи са над 49 млн. лв. От тях 35.7 млн. лв. са от шофьорите на леки автомобили, а около 13.3 млн. лв. от останалите видове МПС.  Най-търсените винетки за 2018 г. от шофьорите на леки автомобили до момента са годишните - 346 928 бр., следват седмичните - 104 903 бр., месечните - 13 541 бр., и тримесечните - 1 994 бр. От шофьорите на МПС Категория 1 и 2 най-предпочитани са дневните винетки - 98 856 бр., следват месечните - 16 652 бр., седмичните - 7 986 бр., и годишните - 7 045 бр.  На Дирекция „Социално подпомагане“ са предоставени 164 075 бр. годишни винетки за леки автомобили на стойност 15 915 275 лв., които са за сметка на АПИ.  ", "date": "2018.01.28", "title": "На 31 януари изтича валидността на годишните винетки за 2017 г."}
{"url": "http://epicenter.bg/article/Predi-32-godini-7-dushi-zaginaha-v-sovalkata--Chalandzhar-/146014/11/0", "text": "На 28 януари 1986 г., 73 секунди след излитане, космическата совалка \"Чалънджър\" се взривява. Загиват и 7-те души на борда. Причината е дефект в конструкцията. \r\n \r\n \r\n \r\n    ", "date": "2018.01.28", "title": "Преди 32 години 7 души загинаха в совалката ”Чалънджър”"}
{"url": "http://epicenter.bg/article/Vazroditelniyat-protses-i-Golyamata-ekskurziya/146038/11/0", "text": "\r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n", "date": "2018.01.28", "title": "Възродителният процес, Голямата екскурзия и отсъстващите поуки"}
{"url": "http://epicenter.bg/article/Nevizhdan-skandal-predi-izbori-v-Avstriya--Prezidentat-prizova-kraynodesen-pretendent-da-se-ottegli/146013/7/0", "text": "Предстоящите регионални избори в Долна Австрия, най-голямата провинция около столицата Виена, са белязани с единствен по рода си скандал. В радиоинтервю президентът Александър Ван дер Белен поиска претендентът от Австрийската партия на свободата Удо Ландбауер да оттегли кандидатурата си, предаде БТА. Ескалиралият през последните дни скандал е свързан с личността на 31-годишния Ландбауер, син на иранка и австриец, който от 17 години е член на дясното студентско братство \"Германия\", в чието бюро в град Винер Нойщад бяха намерени брошури с нацистки песни, възхваляващи националсоциализма и изтребването на евреите по време на Холокоста. При направения обиск брошурите бяха конфискувани. Ландбауер, заместник-председател на братство \"Германия\", заяви, че не е знаел за съществуването им, тъй като те са печатани, когато той е бил едва 11-годишен. Части от текста на нацистките пропагандни песни са зачеркнати. Започналото следствие ще изиска експертиза, уточняваща момента на заличаване на пасажите. Новината предизвика всеобщо обществено възмущение. В интервю бившият канцлер Кристиан Керн - ръководител на Австрийската социалдемократическа партия, призова за политически последици. Настоящият канцлер Себастиан Курц се позова на правовата държава и заяви, че в компетентността на съда е истината да се разследва докрай. Прокуратурата във Винер Нойщадт е започнала разследване срещу неизвестни извършители въз основа на наличието на улики за възобновена националсоциалистическа дейност, което се преследва от наказателния кодекс. Според говорителя на прокуратурата Удо Ландбауер не е сред заподозрените. Австрийският президент обаче изтъкна в интервюто, че подобен случай не е работа единствено на наказателното право, като заяви, че осмиването на масовите убийства по време на Холокоста, подигравката със загиналите в газовите камери милиони евреи в Аушвиц, е нечувано. Реакцията на Австрийската партия на свободата не закъсня. Генералният секретар Харалд Вилимски направи изявление, че президентът \"не бива да нанася щети на надпартийния си пост с предварително осъждане\".    ", "date": "2018.01.28", "title": "Невиждан скандал преди избори в Австрия! Президентът призова крайнодесен претендент да се оттегли"}
{"url": "http://epicenter.bg/article/Grigor-Dimitrov--Vinagi-useshtam-podkrepata-na-Balgariya-/146023/8/0", "text": "„Винаги усещам подкрепата в България, било ми е винаги на сърце. Нещата вкъщи винаги са по-добре.“ Това заяви Григор Димитров в интервю за Нова телевизия. В него той говори за последните месеци, за представянето си на \"Australian Open\" и за уроците, които вече е научил.   „Изчаквам, през последните седмици от подготовката не се чувствах на това ниво, което исках. Искам винаги да играя на 100%, просто чакам резултатите. Да се надяваме в близките часове да получа повече информация. Криех тази информация в себе си толкова време, но исках да я споделя с всички вас”, разказа Гришо.   За спомените си от Финалите на АТР в Лондон, Димитров сподели: „Това беше един от най-специалните моменти. Имаше толкова много знамена и хора. Не очаквах да стигна до финала, имахме съвсем други цели. Преди финала усетих тази любов. Тази подкрепа ти дава толкова много сила и обединение, усещаш, че играеш с тях и това допринесе за победата”.    Григор Димитров коментира и проблемите с началния си удар и увереността, която изпитва, печелейки мачове без да играе най-добрия си тенис. „По време на мача опитваш да промениш движението, за да вкараш първи сервис. Все пак нямах чак толкова лошо представяне в Австралия, борех се да спечеля без да играя на 100%. Моментът, в който печелиш тези мачове, ти дават по-голяма увереност. Има място за подобрение. Представи си какво става, ако играеш по-добре?”, каза ракета №1 на България.   „Винаги трябва да запазиш себе си, да запазиш ценностите, които имаш. Няма значение кой си в ранглистата. Трябва да си човекът, който си. Ти си в светлината, в която всеки те познава. Следствието е ранглистата”, сподели Григор Димитров.  „Имаше някои моменти, в които не се получаваха нещата. Просто му казвах (на Дани Валверду б.р.), че се опитвам. Има добро разбирателство между него и мен. А големият извод е, че когато си на корта, разчиташ само на себе си. Всеки има своя талант. Въпросът е да го намериш. Когато си в корта, няма на кой друг да разчиташ освен на себе си. Там е най-големият урок за мен”, каза още Григор Димитров.     ", "date": "2018.01.28", "title": "Григор Димитров: Винаги усещам подкрепата на България!"}
{"url": "http://epicenter.bg/article/Pernik-otnovo-konkurira-Rio/146026/10/0", "text": "  През последния уикенд на месец януари, от 50 години насам се провежда традиционния маскараден фестивал \"Сурва\" в град Перник.   Уникален по рода си в цяла Европа, като култирен феномен и с традиционна визия, тази година, за 26-ти път \"Сурва 2018\" показва по улиците и площадите на града, фолклорни групи от цял свят - 6000 кукери и над 100 маскарадни групи.   Чуват се навсякъде буйните гласове на хлопатарите и звънците, на традиционните български ритми от гайди, дудуци, акордеони и тамбури, кръшни моми и момци в народни носии играят хора и ръченици. А маските - те са прекрасни символи на фолкрора ни и изобразяват герои от българските народни приказки - караканджоли, невести, магарета, попове, камили, мечки, вълци, кози, върколаци.   А кукерите - те прогонват злите сили и вещиците. Красиви и страшни едновременно, те са накичени с рога и мустаци, със звънци и подкови. Спасяват света от злото и превръщат всеки, до който се докоснат в добър и хармоничен човек. Затова наричат Перник, града без лоши хора, а само с веселящи се, широки души и с грейнали от щастие лица. Сурва, Перник!", "date": "2018.01.28", "title": "Перник отново конкурира Рио"}
{"url": "http://epicenter.bg/article/Germantsi-kupiha-balgarsko-izdatelstvo-na-uchebnitsi/146028/10/0", "text": "След успешно,близо 5-годишно партньорство, германската издателска група „Клет“ придоби мажоритарен дял в издателска къща „Анубис“, издателство „Булвест 2000“ и техния ексклузивен дистрибутор „Анубис-Булвест“ ООД.   Досегашните собственици на издателска група „Анубис-Булвест“ – Владимир Топенчаров, Николай Табаков и Явор Стефанов, остават миноритарни съдружници в трите фирми.  „Анубис“, „Булвест 2000“ и „Анубис-Булвест“ запазват предмета си на дейност и екипите от служители.   „Вярваме, че като поверяваме управлението на издателствата и техния дистрибутор в ръцете на едно от най-големите издателства в света, им даваме по-големи възможности за развитие и допринасяме за изграждане на образование на бъдещето за българските деца“, съобщиха в общо изявление българските съдружници.   От 26 януари 2018 г. трите фирми имат нов управител. Това е Владимир Колев – досегашен управител на издателство „Клет България“, специализирано в издаване  на учебници и учебни помагала по чужди езици и изключителен представител на България за Cambridge University Press.   Издателска група „Анубис-Булвест“ е сред водещите в издаването на учебници и учебни помагала за българския пазар. ИК „Анубис“ и издателство „Булвест 2000“ са създадени самостоятелно през 1990 г., а от 2006 г. са с обща собственост. Те са познати на няколко поколения български учители и ученици, за които създават учебници и учебни помагала през последните 27 години. Днес служителите в трите фирми са общо 142 души.    През последните години издателствата инвестираха в създаването на електронни образователни продукти, за което получиха отличието   отБългарскияфорумна бизнес лидерите.   Акционерно дружество КЛЕТ е със седалище в Щутгарт, Германия и е издателска група с над 120-годишна история, която обединява 67 компании, с 33 офиса в 15 страни. За групата КЛЕТ работят над 3 600 специалисти, които всяка година публикуват над 2 000 нови заглавия. Годишният оборот на групата КЛЕТ надхвърля 530 милиона евро, което нарежда дружеството сред 30-те най-големи издатели в света.     „Приоритет номер 1 в нашата работа е качеството. Щастливи сме, че можем да разширим присъствието си на българския пазар, като увеличаваме участието си във водещата издателска група за учебници  . Бъдещето на образованието е в дигиталните продукти и ние ще работим усилено в тази насока.“, каза Филип Хаусман – изпълнителен директор и член на Борда на директорите на издателска група „Клет Германия“. „Досегашните управители на   остават наши съдружници, партньори и съветници“, добави той.", "date": "2018.01.28", "title": "Германци купиха българско издателство за учебници"}
{"url": "http://epicenter.bg/article/Grigor-Dimitrov-predizvika-furor-v-Haskovo/146031/8/0", "text": "Завръщането на Григор Димитров предизвика истинска истерия в Хасково  Стотици деца от родния град на спортист номер 1 на България за 2017 г. се втурнаха към кортовете в парк \"Кенана\" в ранни зори, за да могат да застанат от другата страна на мрежата срещу своя идол.   Григор проведе кратка тренировка със около стотина деца от местния клуб, на които показа основни техники. Още поне толкова малчугани наблюдаваха отстрани заниманието.   Димитров щадеше сили заради болките в рамото, които могат да му попречат да участва на турнира в София през следващата седмица, но щедро се усмихваше. След заниманието той остана, за да раздаде автографи и да се снима с желаещите. \"Публиката е чудесна. Радостен съм да видя, че има толкова много деца. Клубовете са пълни и малките са се научили да играят по-добър тенис\", каза Григор. Той допълни още, че условията за тенис в базата са чудесни и се съгласи с твърдението на репортери, че неговият баща Митко Господинов е направил много за развитието на спорта в последните месеци.  Последно тенисистът беше в родния си град миналата година на детски турнир по случай празника на града 8 септември.    ", "date": "2018.01.28", "title": "Григор Димитров предизвика фурор в Хасково"}
{"url": "http://epicenter.bg/article/Rodzhar-Federer-s-rekordna-20-titla/146037/8/0", "text": "Крал Роджър Федерер! Швейцарецът вече може с гордост да носи тази титла, след като вдигна над главата си 20-ти трофей от Големия шлем! Този път швейцарецът се наложи с 6:2, 6:7(5), 6:3, 3:6, 6:1 за 3:03 часа над Марин Чилич на финала на Откритото първенство на Австралия.   Двубоят се игра при затворен покрив на \"Род Лейвър Арина\" заради горещото време в Мелбърн. Федерер пък за шести път в кариерата си усети емоцията да бъде аплодиран като шампион в първия за годината турнир от Големия шлем. Световният номер 2 се изравни по този показател с Рой Емерсън (Австралия) и Новак Джокович (Сърбия). Той има също осем трофея от \"Уимбълдън\", пет от Откритото първенство на САЩ и една от \"Ролан Гарос\". На 36 години и 173 дни Федерер е вторият най-възрастен тенисист с титла от Големия Шлем след Кен Розуел (Австралия), който спечели трофея в Мелбърн на 37 години.   Швейцарецът започна страхотно мача и след два пробива поведе с 3:0, след което само за 24 минути приключи първия сет. Марин Чилич изравни резултата, след като взе втория сет след тайбрек със 7:5 точки, в който поведе с 6:4. В третата част двамата печелеха подаванията си до шести гейм, когато Федерер направи пробив за 4:2, след което спечели с 6:3. Швейцарецът имаше отличен шанс да затвори мача в четвъртия сет, след като поведе с 3:1. Хърватинът обаче не се предаде и отново изравни резултата, след като взе пет поредни гейма и направи обрат 6:3. В първия гейм на петия сет Чилич имаше два шанса да стигне до пробив, но допусна две непредизвикани грешки. Федерер взе аванс с 3:0, а след нов пробив направи 5:1 и при свой сервис приключи мача. \"Толкова съм щастлив, това е невероятно. Беше дълъг ден, радвам се, че всичко завърши страхотно. Спечелването на този трофей е като приказка за мен. Всичко започна от миналата година и продължава през тази. Благодаря на Марин Чилич, той се представи страхотно\", каза швейцарецът след победата.   Чилич игра за трети път за трофея в турнирите от Големия шлем след титлата си на Откритото първенство на САЩ през 2014 година и финала на \"Уимбълдън\" през миналия сезон.  Утре хърватинът ще измести Григор Димитров от третото място в световната ранглиста на АТП.      ", "date": "2018.01.28", "title": "Роджър Федерер с рекордна 20 титла"}
{"url": "http://epicenter.bg/article/Puchdemon-ne-mozhe-da-stane-zadochen-premier-na-Kataluniya/146019/7/0", "text": "Испанският Конституционен съд реши, че бившият лидер на Каталуния Карлес Пучдемон може да встъпи в длъжност като регионален лидер отново, само ако се яви лично в парламента, за да положи клетва, съобщава Ройтерс, цитирана от БТА и Дир.бг. Пучдемон, който живее в Брюксел от октомври, е издирван в Испания по обвинения в противодържавна дейност и бунт заради движението за независимост, което той оглави. Конституционният съд постанови, че заседанието на каталунския парламент, насрочено за 30 януари, ще бъде прекратено, ако Пучдемон, който е единствен кандидат за лидерския пост, не се яви лично. Съдът реши също, че Пучдемон има нужда от съдебно разрешение, за да присъства на заседанието.  Каталунските сепаратистки депутати обмисляха възможността да гласуват повторно встъпване в длъжност на Пучдемон като регионален лидер без неговото връщане от Белгия.  Ако той се върне в страната, вероятно ще бъде арестуван, отбелязва АП.    ", "date": "2018.01.28", "title": "Пучдемон не може да стане задочен премиер на Каталуния"}
{"url": "http://epicenter.bg/article/Rusiya-i-Turtsiya-sa-obsadili-predstoyashtata-konferentsiya-za-Siriya-v-Sochi/146024/7/0", "text": "Външните министри на Русия и Турция Сергей Лавров и Мевлют Чавушоглу са обсъдили предстоящата конференция относно бъдещето на Сирия в Сочи, насрочен за 29 и 30 януари, предава Reuters. Това са съобщили от руското външно министерство в неделя.  Срещата в Сочи, организирана от Русия, Турция и Иран, бе бойкотирана от представителите на сирийската опозиция. На нея ще присъства Специалният представител на ООН за Сирия Стефан де Мистура, който по-рано тази седмица председателстваше разговорите, провеждани във Виена под егидата на световната организация.   Вчера говорителят на руското външно министерство Мария Захарова заяви по време на интервю за местна телевизия, че представители на кюрдските ще присъстват на конгреса за бъдещето на Сирия. „Те ще дойдат“, увери Захарова, като отбеляза, че е било изключително трудно да се осигури кюрдското присъствие на срещата, тъй като „голям брой играчи“ са направили всичко възможно за да предотвратят тяхното участие.  „Без кюрдското население да се продължи напред би било доста сложно“, каза още говорителят.  ", "date": "2018.01.28", "title": "Русия и Турция са обсъдили предстоящата конференция за Сирия в Сочи"}
{"url": "http://epicenter.bg/article/Na-91-pochina-osnovatelyat-na-Ikeya--miliarderat-Ingvar-Kamprad/146034/7/0", "text": "На 91 години почина основателят на голямата шведска мебелна верига Икеа Ингвар Кампрад, съобщават световните осведомителни агенции, позовавайки се на изявление на компанията.   „Основателят на Икеа и банка Икано, един от най-великите предприемачи на 20 век, Ингвар Кампрад почина мирно в дома си в Смоланд, Швеция, на 27 януари, се посочва в изявлението. Той има репутацията на скъперник, отбелязва Guardian.   По думите му пестеливостта му е помогнала да изгради IKEA като топ световна марка. В неговата империя днес работят 190 хиляди души в цял свят и правят годишен оборот от 38 млрд. евро. Основал е „Икеа”, когато е бил едва на 17 г. Успех постига обаче едва през 1956 г., когато компанията става първата, предлагаща мебели в компактни опаковки.   Идеята му хрумва, докато гледа как работници демонтират краката на маса, за да може тя да се събере в колата на клиента и осъзнава, че спестяването на място означава спестяване на пари.    В края на 2017 г. той получи специална награда заради това, че е отворил очите на света за нордическите езици и култура. Това се оказва и последното му появяване на официално събитие.   \"Тъжим за загубата на нашия основател и скъп приятел Ингвар. Неговите постижения ще бъдат почитани години наред, а визията му за създаване на по-добро всекидневие за много хора ще продължи да ни ръководи и вдъхновява\", заяви Йеспер Бродин, главен изпълнителен директор и президент на IKEA Group. ", "date": "2018.01.28", "title": "На 91 почина основателят на Икея, милиардерът Ингвар Кампрад"}
{"url": "http://epicenter.bg/article/Ruskata-politsiya-zadarzha-Aleksey-Navalni-/146035/7/0", "text": "Руската полиция задържа над 40 души от различни региони, където са организирани акции в подкрепа на идеята за бойкот на президентските избори на 18 март, съобщи сайтът „ОВД-инфо”, цитиран от Би Би Си.  Задържан е и организаторът на днешните протести срещу изборите – опозиционният политик Алексей Навални. Акции под надслов „Стачка на избирателите” според него самия ще има днес в 118 града из цяла Русия. По думите му в 80 на сто от случаите митингите са разрешени от местните власти, посочва на сайта си в. „Ведомости”.   Полицията в Москва и Санкт Петербург обаче отказа да разреши протестни акции в тези градове, отбелязва Би Би Си. По данни на медията, която следи протестите онлайн, Навални е видян в центъра на Москва.   Навални прикани по-рано протестиращите в Москва да демонстрират „физическото съществуване на човек, който отказва да се превърне в безсловесен скот и настоява за нормални избори”, посочва „Ведомости”, цитиран от БТА. На Пушкинския площад в столицата протестиращи викат „Путин, махай се!”, а полицията настоява да си тръгнат.  В отговор демонстранти заявяват: „Този град е наш. Ние сме властта тук”.      ", "date": "2018.01.28", "title": "Руската полиция задържа Алексей Навални "}
{"url": "http://epicenter.bg/article/Astrologat-Pavel-Globa--Ne-ni-ochakva-apokalipsis-prez-2018--nito-voyna--nito-revolyutsiya/146036/7/0", "text": "2018-а ще мине без съдбоносни сътресения, не ни очаква апокалипсис, не ни очаква война, нито пък революция - това твърди астрологът Павел Глоба, за когото се смята, че се допитва самият Владимир Путин.   Глоба е от малкото астролози, предсказали, че Тръмп ще седне в Белия дом, когато повечето му колеги вещаеха успех на Хилари Клинтън.   2018-а е годината на Жълтото земно куче по китайксия хороскоп и настъпва на 16 февруари.   Това е време за открития, за разрушаване на стереотипите и премахване на клишетата. Но годината в никакъв случай не е революционна. Жълтото куче носи спокойствие и уравновесеност, а стихията на Земята ги засилва, пише \"Астро Телеграф\".   Според Глоба 2018-а има добри енергии за разрешаването на забатачени ситуации, за добри финансови сделки. Ако през 2017-а успехът бе променлив, то сега ни чака доста по-голяма стабилност и тя ще зависи от упоритата работа и усърдието. По-лесно ще се решават стари спорове, но и разделите тази година ще са окончателни и без възможност за възобновяване на отношенията. Кучето е символ на верността и предаността, затова промените и неверността през 2018-а могат да доведат и до пълен крах на надежтите и всички планове за бъдещето. Във финансово отношение 2018-а се очертава като доста по- стабилна. Но това означава стабилна и в бедността, както и за богатството. Глоба ни съветва да проявяваме по-голяма загриженост за собствените си дела и да не се вглеждаме в паничката на ближния, а в собствената.  Ако ситуацията не е критична, не е наложително да сменяме местоработата си. Но това зависи от индивидуалния хороскоп на всеки.   Бързото издигане в йерархията ще е възможно, ако предложим нестандартно решение на проблемите и успешно изпълним сложна работа. Докато Огненият петел поставаше под въпрос всеки успех през 2017-а, то Жълтото куче помага на тези, които зачитат традициите и работят упорито. Добра година да се действа с ум дори в най-стресовите ситуации. Трябва да се съсредоточим как да намерим твърда почва под краката си през годината. Жълтото куче помага на търсещите разбирателство, на избягващите скандали и конфликти, на милосърдните, на тези, които дават, без да очакват в замяна. Годината не е добра за бездушните чиновници. ", "date": "2018.01.28", "title": "Астрологът Павел Глоба: Не ни очаква апокалипсис през 2018, нито война, нито революция"}
{"url": "http://epicenter.bg/article/Tramp-za-Brekzit--ES-si-paha-nosa--kadeto-ne-mu-e-rabota/146048/7/0", "text": "Доналд Тръмп заяви, че би бил „по-твърд от Тереза Мей в преговорите за Брекзит с Европейския съюз“. Президентът на САЩ Доналд Тръмп разкритикува начина, по който британския премиер Тереза Мей води преговорите с Европейски съюз за Брекзит, заявявайки, че той би бил „по-твърд“ в тях. Коментарите на Тръмп ще увеличат проблемите на британския министър-председател, който води битка с бунтовниците в собствената си Консервативна партия, предаде Блумбърг, цитирана от Агенция \"Фокус\". Само три дни, след като демонстрира единство с Мей на полето на Световния икономически форум в Давос, Швейцария, Тръмп рискува да отвори отново раните в „специалните отношения“ между Великобритания и САЩ – в най-чувствителния въпрос за британския премиер. Президентът заяви, че би използвал „по-различен подход“ в преговорите за Брекзит с Европейския съюз. „Дали това ще е начинът, по който бих преговарял? Не“, заяви Тръмп в интервю пред американска телевизия. „Бих казал, че Европейския съюз си пъха носа, където не му е работа и бих бил по- твърд в позицията си за напускането му“. В интервюто, американският държавен глава е споделил още, че „уважава много“ Тереза Мей, но е запазил най-топлите си думи за френския президент Еманюел Макрон, който е описал като „страхотен пич“. От Блумбърг пишат, че коментарите ще разочароват помощниците на Мей, след като двамата лидери се опитаха да преодолеят различията си в Давос, в четвъртък.  Публичната му критика за британския премиер може да доведе също до допълнително отслабване на позициите й в управляващата британска Консервативна партия.   ", "date": "2018.01.28", "title": "Тръмп за Брекзит: ЕС си пъха носа, където не му е работа"}
{"url": "http://epicenter.bg/article/Ognyan-Minchev--Nashite-levi-liberali-se-proyaviha-kato-ostrasteni-balkanski-partizani/146046/11/0", "text": "  През всички тези години след краха на комунизма съм подкрепял и партнирал с българската либерална общност по основните приоритети за превръщане на България в демократична и уредена европейска страна и държава.   Западната принадлежност на България винаги е била обединяваща основа за единодействие на българската либерална общност с християндемократи, социалдемократи с некомунистически произход, либертарианци и други.   С присъединяването на България към НАТО и ЕС се създадоха естествени условия за разнообразяване на позициите - идейни и политически - на българската демократична общност, което отразява (все още) демократичния характер на обществения дебат, както и факта на реалния ценностен и идеен плурализъм в демократична Европа.   Българската либерална общност (по същество - предимно ляво-либерална) наблюдава този процес на плурализиране на мненията в демократичната общност с притеснение и раздразнение. Причината за това е фактът, че макар и доста влиятелна в публичните дебати, либералната общност е доста крехка и малка.   Обособяването на други демократични, но нелиберални (в тесния смисъл на думата) позиции и движения в рамките на общата либерално-демократична общност превръща либералите (в тесния смисъл на думата) в уязвимо малцинство.   Затова мнозина сред тях се изкушават шумно да говорят \"от името на Европа\", след като не успяват да говорят достатъчно убедително от името на широки слоеве български граждани извън границите на \"Стамболова София\".   Този феномен за пореден път се наблюдава в острастената \"защита\" от страна на либералната общност на Истанбулската конвенция, която между впрочем не е отхвърляна от мнозинството българи, но някои нейни постановки предизвикаха обществен интерес и дебат.   Възмутени от този дебат, либералните матросовци се хвърлиха на амбразурата за да предотвратят самата възможност нещо, \"което идва от Европа\" да бъде проблематизирано от провинциалните селяндури извън либералната общност.   Струва ми се, че тази позиция премина всички разумни граници на един почтен и демократичен дебат.   Хора, които са неразделна част от демократичната общност със заявени идеи и позиции бяха обявени за \"хибридчици\" и \"путинисти\" в рамките на кампания за оплюване, която - за съжаление - се отрази върху възприятието на самата Истанбулска конвенция.   Последната - макар и с редица слабости във формулировките, неволни или не - все пак наистина е документ, който изразява позиции на необходима солидарност срещу насилието - над жени, деца и други общности... Уплашени от еманципацията на различни идейни и политически движения в българската демократична общност, нашите леви либерали отново се проявиха като острастени балкански политически партизани.   За мен резултатите от този факт ще бъдат негативни за самата либерална общност. Тя е малка, но важна част от българския демократичен дебат и значима гаранция - заедно с другите демократични движения, леви и десни - за необратимия европейски избор на България.   Поведението на нейните членове в стила \"когато говориш с мене ще мълчиш\" в крайна сметка накърнява образа на демократична Европа в очите на тези, които вярват на острастените либерали, че точно те са единствените легитимни представители и говорители на обединена Европа. Не, не са единствените! И ако продължават по този начин, въобще ще спрат да бъдат представители на обединена Европа.    ", "date": "2018.01.28", "title": "Огнян Минчев: Нашите леви либерали се проявиха като острастени балкански партизани"}
{"url": "http://epicenter.bg/article/Doklad-na-Evropeyskata-komisiya--Balgariya-na-chelno-myasto-v-Evropa-po-loshi-krediti/146040/4/0", "text": "България на челно място в Европа по лоши кредити. Това показва работен доклад на Европейската комисия, цитиран от Нова телевизия. Само необслужваните потребителски заеми са за над 800 млн. лева, към края на 2017 г.  Към тази сума трябва да се добавят и 1 млрд. лева необслужвани ипотеки. Къде сме на картата на Европа? Средно лошите кредити на Стария континент се движат около 4%, у нас статистиката показва три пъти повече. За да не се стига до задънена улица, финансистите имат едно \"златно правило\" - правете каквото искате, теглете колкото искате, но месечните ви задължения не бива да надхвърлят 40% от чистия доход. Т.е., ако вземем за пример средната работна заплата - 1064 лв., вноската към банката не бива да е по-висока от 333 лв. \"Винаги да се оставя буфер. Размерът на всички задължения за кредити, лизинги да не надвишава 40% от нетния доход. Това е максимално допустимата горна граница на задлъжнялост\", коментира пред NOVA финансовият анализатор Десислава Николова. По данни на Европейската комисия около 12% от всички заеми у нас попадат в графата лоши или необслужвани. Подобряват се данните през 2017 г. лошите потребителски кредити са намалели с 13%. Така към края на декември задължения са около 800 млн. лв.  ", "date": "2018.01.28", "title": "Доклад на Европейската комисия: България на челно място в Европа по лоши кредити"}
{"url": "http://epicenter.bg/article/Nadzirateli-izlizat-na-protest--zatvornitsi-obyavyavat-gladna-stachka/146049/3/0", "text": "Професионалният празник на служителите на арестите и затворите у нас ще се превърне утре в мащабен протест. Основното им настояване е за 20% увеличение на заплатите. \r\n \r\n \r\n \r\n \r\n \r\n \r\n \r\n", "date": "2018.01.28", "title": "Надзиратели излизат на протест, затворници обявяват гладна стачка"}
{"url": "http://epicenter.bg/article/Vav-Vidin-dnes-izbirat-nov-mitropolit/146018/2/0", "text": "Във Видин днес епархийските избиратели избират нов митрополит след кончината на Дометиан през септември миналата година, съобщи БНТ в репортаж. Граждани организират бдение в подкрепа на единия от кандидатите.   30 епархийски избиратели, сред които духовници и енориаши, трябва да определят двама кандидати от списъка с общо пет имена, посочени от Синода на Българската православна църква.   В подкрепа на единия от кандидатите - епископ Поликарп, който в продължение на 10 години е работил във Видин, в Синода е внесена подписка с имената на над 6500 души.   От двамата кандидати, посочени от епархийските избиратели, след седмица Синодът ще определи бъдещия митрополит.    ", "date": "2018.01.28", "title": "Във Видин днес избират нов митрополит"}
{"url": "http://epicenter.bg/article/Svetiyat-sinov-izbira-mitropolit-na-Vidin-ot-dvama-kantidati---Daniil-i-Gerasim/146033/2/0", "text": "На епархийския избор за нов Видински митрополит са избрани Драговитийският епископ Даниил и Мелнишкият епископ Герасим.   На първия тур на избора за нов водач на Видинската епархия след кончината на Видинския владика Дометиан през септември миналата година, гласуваха 29 избиратели от 30. Всеки от тях получаваше бюлетина, подписана от председателя и подпечатана с печата на Видински епархийски съвет, както и празен плик и пристъпваше към гласуване. След това пускаше плика с бюлетината в урната и се подписваше в избирателния списък на гласувалите. Избирателите взимаха бюлетина от Врачанския митрополит Григорий, наместник на овдовелия Видински епархийски престол и се оттегляха в обособената тъмна стаичка, където заграждаше две от имената на достоизбираемите епископи.   След като приключи гласуването членовете на бюрото разпечатаха и провериха бюлетините и бе установено, че всички подадени 29 бюлетини са валидни. Епископ Даниил получи 27 гласа, а епископ Герасим – 26 гласа. Останалите кандидати получиха съответно: Белоградчишки епископ Поликарп - 2 гласа; Агатополски епископ Йеротей - 2 гласа; Константийски епископ Яков - 2 гласа. След одобрението на епархийския избор, в първата света неделя митрополитите от Светият Синод ще изберат и утвърдят канонически за митрополит на овдовялата Видинска епархия един от двамата избрани кандидати. Новоизбраният епархийски митрополит ще встъпи в правата си в същия ден, след като Светият Синод му съобщи официално, че е канонически избран. На 3 февруари е насрочено заседание на Св. Синод на БПЦ, на което ще се разгледа документацията от проведения избор и ще се изслуша докладът на наместника на Видинска епархия Врачански митрополит Григорий. Уставът на БПЦ предвижда на заседанието да се разгледат и евентуално постъпили жалби от участниците в избора.   В случай, че Светият Синод счете избора за изряден, на 4 февруари ще се проведе каноничен избор в параклиса „Св. цар Борис – Покръстител” в Синодната палата, при който митрополитите от Светия Синод начело с Негово Светейшество Българския патриарх Неофит ще изберат един от двамата епархийски избраници и ще го утвърдят окончателно за Видински митрополит. Съгласно Устава на БПЦ-БП новоизбраният митрополит става и постоянен член на Светия Синод в пълен състав.    ", "date": "2018.01.28", "title": "Светият Синод избира митрополит на Видин от двама кандидати - Даниил и Герасим"}
{"url": "http://epicenter.bg/article/Psihiatar--Balgarskoto-semeystvo-kato-institutsiya-se-razpada-/146039/2/0", "text": "Българското семейство като институция се разпада, това каза психиатърът д-р Цветеслава Гълъбова в коментар за агресията на деца спрямо клошар във Варна, която е довела до неговата смърт. Д-р Гълъбова бе гост в предаване на Дарик радио. \"Причините за агресията са много. И наистина те се коренят и в обществото, и в отделния човек, и в семейството, в което той е израсъл\", коментира тя случая, при който деца пребиха до смърт клошар, трето момче снима, а четвърто гледа. \"За пореден път си помислих колко е болно нашето обществои колко много работа - лична и обществена, имаме да свършим, за да не се случват такива неща, или поне да се случват много рядко\", заяви тя. Тя акцентира, че по същото време излезе наяве и скандалът в дом \"Хризантема\" в Габрово. \"И там отново имаше снимащи. Мен повече ме потресе снимането. Да седиш и да снимаш как се агресира върху някой. Естествената човешка реакция е да се помогне, да се прекрати тази сцена. А тук някакви хора седят и снимат, и едното от тях е дете\", обясни д-р Гълъбова. \"При момчетата снимането е с цел да се похвалят. Тези деца са толкова неуки, и не говоря за образование, толкова не са научени от родителите си какво е редно и какво не е, че смятат, че вършат нещо, с което можеш да се похвалиш. Т.е. да нанесеш побой в техните глави е нещо за хвалба\", изтъкна още тя. \"Гледах и родителите - те са толкова безкритични. Корените на детската агресия трябва да се търсят при родителите, да се търсят в семейството\", категорична е д-р Гълъбова. \"В българското семейство се случва нещо страшно. Българското семейство като институция отдавна не е патриархалното семейство от нашето Възраждане. То, според мен, не се разпада, то се е разпаднало. Казвам това и по отношение на семействата, които още са заедно и ужким са цели. И там има много проблеми\", заяви в ефира на Дарик тя.   \"В българското семейство не се говори, децата са обект на задоволяване на всевъзможни материални интереси, марковите стоки трябва да ги имаме, всичко да ни е марково. А не се сяда с тези деца да се поговори какво ги интересува, какво се случва в училище, кои са ти приятели, с кои учител не се разбираш\", посочи още д-р Гълъбова.   ", "date": "2018.01.28", "title": "Психиатър: Българското семейство като институция се разпада!"}
{"url": "http://epicenter.bg/article/Otets-Boyan-Saraev--/146042/2/0", "text": "Истанбулската конвенция е нескопосано написана, тя е чудовищна манипулация. Говорят ни за защита на жените, за защита на беззащитните, злоупотребявайки с тези най-тънки струни на човешката душа, става въпрос за гей-бракове и социален пол.   Това заяви в предаването \"120 минути\" по БТВ отец Боян Саръев. Той посочи, че в документа има много многозначителни изрази. За Истанбулската конвенция едните казват \"да\", другите - \"не\" и се оплетохме всички в кукувича прежда, анализира ситуацията духовникът. Обществото ни отдавна не е било толкова поляризирано и бръмчащо като кошер, подчерта той. Имам чувството, че тази конвенция я направиха, за да разделят хората - не само политически, но и сексуално, полово, добави той.   Според него с чл. 3 на Истанбулската конвенция се отварят вратите за третия пол. Там става дума за социален пол, не за биологичен, а човек се ражда мъж или жена, каза той. В Писанието никъде не се споменава за трети пол, казано е - сътвори ги по свой образ и подобие - мъж и жена ги сътвори, припомни свещеникът.    В Истанбулската конвенция ни внушават, че не съществува социален пол, посочва той. Но изтъква - най-голяма грижа на Дявола е да се прави, че не съществува! \"Ако Дяволът убеди, че го няма - той е постигнал стремежите си да заблуди човешкия род. Така и на нас ни внушават, че в тази конвенция няма нищо лошо\", каза отец Саръев. Според него в Истанбулската конвенция се говори \"който малтретира жена, заради нейния пол\", но се има предвид социален пол, защото кой пребива жена само, защото е жена.   Ако Бог искаше да има трети пол, щеше да го създаде. Човекът върви към безумие, иска да надскочи собствената си природа - така, както е сътворен, продължи отецът.   Никой никого няма да гледа под юргана, но третия пол, хомосексуалността не бива да се превръща в държавна политика, в норма на поведение, смята отец Саръев. Запитан имал ли е случаи при него да е идвал човек с необикновена сексуалност, отец Саръев каза, че да, имал е. Запитан дали ги е заклеймявал, той отговори, че не е. Казвал им, че това е дяволско влечение, че Дяволът иска да ги направи за резил. Но че трябва да се променят, да се пазят от това. Имал съм такива случаи, хората са се променяли, някои от тях се издигнали в обществото, обясни той.   Въпросът с хомосексуалността трябва да си остане личен проблем, не може да се превръща в норма и да става държавна политика, подчерта отец Боян Саръев.  ", "date": "2018.01.28", "title": "Отец Боян Саръев: Истанбулската конвенция е чудовищна манипулация!"}
{"url": "http://epicenter.bg/article/Tsveta-Karayancheva-zove-za-obedinenie-pred-kmetove-ot-Rusensko-/146043/2/0", "text": "Това, което България прави в момента като председател на Съвета на Европейския съюз, е изключително важно, особено когато става дума за национална кауза, политиците трябва да са обединени и да работят заедно в интерес на всички български граждани.   Това каза днес председателят на Народното събрание Цвета Караянчева пред кметове и общински съветници от област Русе. Каква по-добра реклама за България от председателството, подчерта Караянчева, като отбеляза, че над 1200 високопоставени представители на държавите от ЕС ще бъдат у нас по различни поводи, свързани с председателството.   Председателят на Народното събрание акцентира в обръщението си и върху важността на работата в парламентарните комисии, защото там по думите й се решават важните проблеми на държавата. Там се дават конкретни предложения и се обменят мнения по законопроектите, каза Караянчева и посочи пример с промяната на над 50 закона, само за да се въведе електронен достъп до свидетелството за съдимост на всеки. В този контекст тя заяви, че приоритетна задача е привличането на инвеститори, които да създадат работни места и дадат тласък напред на българската икономика.   Русе е пример за положително развитие в това отношение, защото регистрираната безработица тук е изключително ниска - близо 4 на сто в края на 2017 година.   Цвета Караянчева насърчи кметовете да бъдат активни и да използват всички възможности за разработване на проекти с европейско финансиране с оглед подобряване на условията за живот в осемте общини на Русенска област, предаде БТА.    ", "date": "2018.01.28", "title": "Цвета Караянчева зове за обединение пред кметове от Русенско "}
{"url": "http://epicenter.bg/article/Irena-Sokolova--Koyto-izmestva-temata-na-Istanbulskata-konventsiya--ima-problemi-sas-seksualnostta/146044/2/0", "text": "Истанбулската конвенция е  за правата на жените.  Всеки, който прочита в нея нещо друго, има проблем или със сексуалната си идентичност или със степента си на агресивност, каза в предаването „Беновска пита” по „Канал 3“, Ирена Соколова, бивш депутат от ГЕРБ. В момента тя е областен управител на Перник.   Тя заяви, че е абсолютно и категорично за конвенцията. „Повечето хората, които спорят, не познават конвенцията. Изисква се време да се върже към конкретно законодателство.  Тя не е проблем на политиците или журналистите.  Това, което залага конвенцията, е да разпознава насилието и да ни накара да бъдем толерантни. В този дебат, който се води, се хванахме за най-скандалното, за да може да се измести темата”, каза още тя.   Конвенцията изисква от нас да кажем \"аз спирам да насилвам\", \"аз спирам да удрям\", \"аз спирам да крещя\", казва Ирена Соколова.   Запитана дали е видяла списъка с 31-те пола, Ирена Соколова каза, че няма такъв списък. Джендър означава социален пол, смята тя.   Конвенцията изисква време да бъде инпрементирана в съответно законодателство, казва Соколова.        ", "date": "2018.01.28", "title": "Ирена Соколова: Който измества темата на Истанбулската конвенция, има проблеми със сексуалността"}
{"url": "http://epicenter.bg/article/-quot-Anatema-quot--na-Istanbulskata-konventsiya-ot-amvona-na-hrama--Sv--Aleksandar-Nevski-/146045/2/0", "text": "Обръщението бе прочетеноо днес във всички православни български храмове.   Решението за извънредното ежедневно отслужване на молебния канон към Св. Богородица бе взето единодушно от митрополитите миналата седмица заедно с призив към народните избранаци да не ратифициират Конвенцията..   \" \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n Обръщението на Светия синод  ще бъде четено от днес във всички православнни български храмове. \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n", "date": "2018.01.28", "title": "\"Анатема\" на Истанбулската конвенция проехтя от амвона на храма ”Св. Александър Невски”"}
