{"url": "http://epicenter.bg/article/Ivan-Hinovski--Tokat-nyama-da-skochi-s-prodazhbata-na-ChEZ-/148036/2/0", "text": "Ако държавата беше купила ЧЕЗ, кредитният рейтинг на България щеше да се срине. Това е непредвиден разход за бюджета. Това каза председателят на Българския енергиен форум Иван Хиновски в ефира на предаването ”Офанзива с Любо Огнянов” по Канал 3.  ”Оставката на Теменужка Петкова е един жест. Тя щеше да е под голям натиск. ЧЕЗ отдавна търсеха купувач на бизнеса в България, но продажбата стана изненадващо. Не познавам фирмата \"Инерком България\", но тя е собственик на един капитал. Мисля, че с тази цена се покрива началната инвестиция на ЧЕЗ, тя беше купена за около 200 милиона и разви електрозарпределението в този регион”, коментира експертът.  ”Не виждам връзка с говоренето за американските централи и оставката на Теменужка Петкова. От развалянето на сделката следват тежки санкции и последици за потребителите. Цената за развалянето на тези договори ще е огромна”, каза още той.  ”Цената на тока не може да скочи със смяната на капитала. Това, че е продадено дружеството, не може да говори за скок на цената”, категоричен бе той относно продажбата на ЧЕЗ.  ", "date": "2018.02.24", "title": "Иван Хиновски: Токът няма да скочи с продажбата на ЧЕЗ "}
{"url": "http://epicenter.bg/article/Ninova-na-cherveniya-plenum--Pravitelstvoto-na-Boyko-Borisov-otnema-evropeyskiya-obraz-na-Balgariya-/148000/2/0", "text": "„Безспорно най-важният приоритет за този, а и за следващите месеци, остава председателството на България на Съвета на ЕС. То все още е възможност България да бъде двигател, лидер във вземането на решения за бъдещето на Европа. Но правителството на Бойко Борисов опропастява тази възможност всеки ден. Правителството на Бойко Борисов отнема европейския образ на България”. Това каза председателят на НС на БСП Корнелия Нинова на заседанието на НС на левицата, съобщиха от пресцентъра на партията.  Тя припомни, че председателството започна с корупционен скандал за ремонта на НДК, премина през „кум гейт” и завърши с решение за противоконституционен акт на Народното събрание.  „Строителството на Великата българска стена, гордостта на Борисов, с която пази външните граници на Европа, финализира с досъдебно производство в Специализираната прокуратура за два вида престъпления от общ характер – за завишени цени и занижен контрол. Скандалът за лобизъм в здравното министерство доведе до оставка на министъра на здравеопазването. От две седмици, нов скандал в Здравната каса слага траен етикет – хаос в здравеопазването, този път с последици за европейския ни образ”, обобщи Нинова.  Тя заяви, че редица европейски държави предявяват претенции към председателстващия Съвета на ЕС за некоректност към договорни задължения.  „Избухна и скандалът в БДЖ, отново с обвинения в корупция и ощетяване на работниците там. Разбира се, не бива да пропускаме разкритията за далавери на кмета на ГЕРБ в Септември, както и пробива в системата БАЦИС, който управляващите панически покриха, но който също е доказателство за корупция и далавери във финансовата сфера”, припомни още лидерът на левицата.  Корнелия Нинова добави, че от вчера държавата се тресе от нов изключително арогантен случай на задкулисие и ярък образ на паралелната държава, който засяга националната сигурност и съдбата на 2 млн. българи – продажбата на ЧЕЗ. „Наистина това е сделка между два свободни пазарни субекта, но тайна, непрозрачна и с много въпроси: как новосъздадената преди 5 месеца фирма, с капитал от 50 000 лв. купува активи за 320 млн. евро.- с какви ангажименти към българските потребители, с какви гаранции за българската електропреносна мрежа и за българската национална сигурност”, заяви още председателят на БСП.  Тя бе категорична, че позицията на левицата е ясна:  „Държавата трябва да има роля в структуроопределящи и важни за сигурността, икономиката и развитието й отрасли, какъвто е енергетиката. Нека не се опитват да ни упрекват, че сме за национализация. Ние сме за пазарна икономика и възможностите, които тя дава - България, като държава, да закупи ЧЕЗ за 320 млн. евро.”  Корнелия Нинова коментира, че за да спаси кожата си, главният виновник Борисов е изгорил поредния бушон – Теменужка Петкова. Тя заяви, че БСП няма да спре до тук, а ще иска изслушване на КЕВР и КЗК, ще потърси и купувача по сделката.  „Това е образът на България в първите два месеца от председателството. Вместо да ни наложи като лидер с визия за бъдещето на ЕС, правителството на Борисов даде основания редица авторитетни европейски издания да ни заклеймят публично като най-корумпираната и бедна страна в Европа”, каза още Корнелия Нинова.  Тя припомни, че не са закъснели, къде по-дипломатично, къде по-директно, отказите за приемането ни в Шенген и чакалнята на еврозоната - всички заради корупция в България.  „Ето така, Борисов и правителството му опропастиха и този шанс за България. От граждани за европейско развитие на България, ГЕРБ се превърнаха в партията, която ни отдалечава от европейската перспектива на страната”, категорична бе Корнелия Нинова.  ", "date": "2018.02.24", "title": "Нинова на червения пленум: Правителството на Борисов отнема европейския образ  на България!"}
{"url": "http://epicenter.bg/article/Tsvetanov-obvinyava--V-momenta-BSP-i-prezidentat-Rumen-Radev-sa-edno--iskat-destabilizatsiya-na-stranata/148003/2/0", "text": "\"В момента БСП и президентът Румен Радев са едно. Те целят дестабилизация на страната, която на свой ред да доведе до предсрочни избори. Те обаче не осъзнават, че кризата, която ще настъпи след тези избори, ще ни отдалечи от поставените цели.\"   Това заяви зам.-председателят на ГЕРБ и председател на ПГ на партията Цветан Цветанов пред над 120 младежи от цялата страна в рамките на 9-тия Зимен университет на Младежи ГЕРБ. Форумът се провежда в Сандански, а негови организатори са МГЕРБ, Сдружение „Граждани за европейско развитие на България“ и Фондация „Ханс Зайдел“, съобщиха от пресцентъра на ГЕРБ.  „Спомняте ли си обещанията на президента Радев по време на предизборната кампания за санкциите срещу Русия и СЕТА? Той не изпълни нито едно от двете. Дори напротив – след встъпването му в длъжност той назначи служебнo правителство и пое еднолично управлението на страната и му хареса. Радев се радваше на комфорта да няма парламентарен контрол. Именно обаче разделението на властите е един от стълбовете на демокрацията“, посочи пред младежите в Сандански Цветан Цветанов.  Според него след като вече е бил съставен кабинет и премиерът Борисов стъпи много силно на европейската и международна схема, президентът Радев е трябвало да се примири с конституционно заложените си функции като такъв.  „Той системно обижда парламента и прокарва разделителни линии в обществото. Всички помните поне една негова обида към най-висшия законодателен орган в нашата държава – Народното събрание. Налага вето след вето, стремейки се да затвърди позициите си, но благодарение на нашата твърда парламентарна позиция успяхме да го преодолеем“, подчерта Цветанов и допълни, че ГЕРБ и управляващото мнозинство ще подкрепи всяко едно усилие на президента за постигането на стабилност и сигурност както в България, така и в целия регион.  По думите на зам.-председателя на ГЕРБ, БСП непрекъснато генерират скандали и се възползват от всяка възможност да ударят по управляващите.  „Помните по време на бежанската криза как всяваха страх в обществото с непрекъснатите си заплахи как бежанците ще превземат страната. С действията си те непрекъснато доказват, че не могат да бъдат алтернатива на сегашното управление“, категоричен бе Цветан Цветанов.  Той подчерта, че БСП отдавна са показали двойното си лице – едното тук, в България, и другото – в Брюксел.  „На форума на ПЕС в Лисабон през декември всички делегати от БСП, включително и Корнелия Нинова, са гласували „за“ приемането на Истанбулската конвенция. Доказателство за това са редицата кръгли маси и подписки, които те организираха, целящи възможно най-бързото приемане на Конвенцията“, напомни Цветанов и отбеляза, че за съжаление във втората половина на декември 2017 г. Корнелия Нинова е осъзнала, че може да извлече краткосрочни политически дивиденти и да насочи цялото напрежение срещу ГЕРБ.  Цветанов обясни, че Истанбулската конвенция е приета в почти всички страни членки, а държави с традиционно консервативни общества като Турция, Сърбия, Армения и Албания са я ратифицирали.  „Смятате ли, че ако в действителност имаше нещо в този документ за въвеждането на еднополовите бракове, тези страни щяха да го подпишат?“, попита зам.-председателят на ГЕРБ и допълни, че в конституциите на някои от тези страни еднополовите бракове за забранени.  „Правителството внесе Истанбулската конвенция с ясната мисъл, че това е документ, осигуряващ европейски стандарт в координацията и взаимодействието между институциите в борбата срещу насилието на жените“, призна Цветан Цветанов. Той със съжаление констатира, че много други партии са се възползвали и са създали противоречия в обществото.  „Тогава ние си дадохме сметка, че ако ратифицираме международния договор, противопоставянето сред хората ще достигне връхната си точка. Решихме да сезираме КС, за да каже той дали документът противоречи на Конституцията. Също така ще разширим обществения дебат, докато не отпаднат всички съмнения относно характера на Конвенция – а той е за противодействие на насилието срещу жените“, категоричен бе председателят на ПГ на ГЕРБ и отново напомни, че докато не се постигне пълен обществен консенсус – Истанбулската конвенция няма да се ратифицира.  Цветанов отбеляза, че в момента тече Българското европредседателство, чийто основен приоритет е очертаването на ясна европейска перспектива пред Западните Балкани.  „За първи път основният приоритет на ЕС съвпада с този на САЩ – европейско бъдеще за Балканите“, каза още той и разказа как по време на посещението му в САЩ за Молитвената закуска при президента Доналд Тръмп, делегатите от Западните Балкани са му споделили своята вяра как евроатлантическата мечта пред техните граждани скоро ще се сбъдне.  „България категорично ще помогне на своите балкански приятели“, подчерта Цветан Цветанов. Той напомни, че на 18 и 19 март в София ще бъде проведена среща от парламентарното измерение на европредседателството, на която трябва да бъдат приети процедурните правила за парламентарен контрол на Европол.  „Никога не забравяйте откъде сте тръгнали“, призова младите хора Цветанов. „Трябва да не се спираме да организираме такива срещи, за да можем да привличаме нови лица сред нас. Предстоят местни и европейски избори и трябва да продължим с победите, защото това е най-доброто за България“, посочи зам.-председателят на ГЕРБ и предупреди представителите на Младежи ГЕРБ да внимават, защото политиката носи изкушения.  „Докато се издигате, помнете, имайте висок праг на търпимост. Ако някой ви обижда, не отвръщайте. Изчакайте и докажете кой е бил прав“, посъветва младите Цветанов.  ", "date": "2018.02.24", "title": "Цветанов обвинява: В момента БСП и президентът Радев са едно, искат дестабилизация на страната"}
{"url": "http://epicenter.bg/article/V-nedelya-nahluva-studen-vazduh--valezhi-shte-ima-v-tsyalata-strana-/148004/2/0", "text": "През нощта валежите ще обхванат страната - в Северна и Западна България ще превалява сняг, а в Горнотракийската низина и по Черноморието дъжд. С усилване на вятъра в западната половина от страната от северозапад, а в източната - от североизток, ще нахлува студен въздух, предава Дарикнюз.  В неделя валежите ще продължат, като с понижението на температурите почти навсякъде и в Горнотракийската низина и по Черноморието дъждът ще премине в сняг. По-значителни ще бъдат снеговалежите в Западна България. Ще се образува снежна покривка. Ще духа до умерен, в източните райони и временно силен североизточен вятър.  Над Черноморието ще е облачно с валежи, като постепенно почти навсякъде дъждът ще премине в сняг. Ще духа умерен и временно силен североизточен вятър. Максимални температури на въздуха между минус 1 и 3 градуса. Температурата на морската вода е 6-7 градуса. Вълнението на морето ще бъде 3-4 бала с тенденция на усилване.  Над планините ще е облачно със снеговалежи. Ще духа силен вятър - в ниските части постепенно ще се ориентира от изток-югозиток, а по билата ще е от югозапад. Ще има снежни виелици и по проходите ще се образуват навявания. Максималната температура на височина 1200 метра ще бъде около минус 7 градуса, а на 2000 метра - около минус 10 градуса.  През нощта срещу понеделник, с преминаването на средиземноморски циклон през Гърция и Егейско към Черно море, валежите у нас ще се усилят и обстановката още ще се усложни.  ", "date": "2018.02.24", "title": "В неделя нахлува студен въздух, валежи ще има в цялата страна "}
{"url": "http://epicenter.bg/article/Yanaki-Stoilov--BSP-ne-zashtiti-dostatachno-Valeri-Zhablyanov/148008/2/0", "text": "Вътрешнопартийната опозиция в БСП не е доволна и от начина, по който ръководството на партията е реагирало по казуса с Валери Жаблянов“, заяви пред медиите Янаки Стоилов преди началото на днешния пленум. Жаблянов вече не е зам.-председател на НС, защити се с \"другарки и другари. БСП не реагирала като колективен орган и не е защитила достатъчно своя съпартиец, посочи още той и обвини БСП, че се е скрила зад гърба на Жаблянов. По време на заседанието на Националния съвет на БСП, което е закрито за журналисти, се е разгорял грозен скандал заради позицията на БСП, в която беше махнато изречението за Народния съд. Същото изречение стана повод Валери Жаблянов да бъде свален от зам-шефския пост на парламента. Велислава Дърева и Янаки Стоилов попитали ръководството защо е изтеглило от декларацията на ИБ на БСП изречението за Народния съд. В него Жаблянов казваше, че Народният съд е бил необходимо и навременно правосъдие. Много от червените споделят позицията му, въпреки че изречението бе изтеглено след скандал в социалните мрежи от документ в официалния сайт на партията. Нинова заявила, че БСП трябва да се придържа към своите позиции, които е приемала на заседания на колективните си органи. Повече от десет минути обаче Янаки Стоилов сипел люти критики към ръководството. Стоилов хем критикувал изтеглянето на изречението, хем поздравил ръководството, че е защитило Валери Жаблянов, а пък пред медиите каза, че ръководството не е го е защитило достатъчно. \"Въпросът за отношението на БСП към фашизма, трябва да бъде продължен\", настоял бившият зам.-председател на парламента. Той оценил позицията на БСП, защитена в пленарната зала, но това било половината от разговора, защото той не може да приключи, смята Стоилов.  Той останал непримирим срещу жертването на Жаблянов и по думите ми, мълчанието на ИБ на БСП. \"Аз не знам дали Изпълнителното бюро действа реално като колективен орган?! И ако то е дало мандат на един от своите членове да изрази позиция, не би следвало след това пък колективно или чрез други говорители да се разграничава\", атакувал ръководството Янаки Стоилов. Тъй като Янаки Стоилов бил много остър в изказването си, това предизвикало реакцията на други членовепленума.  Атанас Костадинов и Атанас Зафиров обвинили Янаки Стоилов, че разпалва скандала отново в услуга на ГЕРБ. \"Когато в ГЕРБ има трус и БСП набира сила, винаги се намира някой вътре в нашата партия, който в услуга на управляващите да направи скандал\", била тяхната позиция. Стоилов скочил ядосано да им отговори и обвинил ръководството че е исторически неграмотно. И за да \"удари\" настоящото ръководство, разказал как Бриго Аспарухов, който е член на ИБ на БСП, се хвалел навремето, че той е човекът, открил Бойко Борисов за политиката. Това взривило пленума и самия Аспарухов, който обявил, че толкова злобна реч срещу партията отдавна не е чувал и попитал Стоилов как не го е срам. Дори ГЕРБ не говорят с толкова злоба за БСП, възмутил се Аспарухов. И се обърнал към Янаки Стоилов с обвинениито, че всички в БСП го слушат да менторства от 30 години насам. Зафиров също станал да отговаря на Янаки Стоилов и го попитал, след като е бил дълги години в ръководството, с какво е помогнал да се разберат историческите факти за историята, за Нароодния съд. Преди началото на пленума Георги Божинов заяви: \"Ако ти си продължител на борбите на тази партия срещу фашизма, на оценките й за хитлеризма, ако си приел присъдата над фашизма и че Народният съд е елемент от присъдата на победителите за щетите на човечеството, които е нанесъл фашизмът, не можеш да се притесняваш, че такова изречение го има в нашата декларация\".  Още преди пленума се знаеше, че вътрешно-партийната опозиция ще използва оставката на Валери Жабляноов, за да критикува отново Нинова. В някои среди на опозицията се говореше дори за организация с цел бъдат блокирани решенията, които тя ще предложи на пленума. Още в началото на заседанието при реденето на дневния ред друг опонент на ръководството, Красимир Янков, предупредил, че подава оставката си като зам.-председател на Националния предизборен щаб заради това, че той не се е събирал нито веднъж от парламентарните избори насам. Председател на щаба е самата Нинова, а заместници са Кирил Добрев, Георги Гергов и подалият оставка Красимир Янков. Атанас Мерджанов предложил в работата на пленума втора точка да бъде оценка и анализ на частичните избори от ПИ 2017 до днес, а Янков допълнил предложението и да бъде направен анализ на работата на Националния предизборен щаб. Нинова отклонила искането с аргумента, че няма готовност с такъв анализ и ще внесе на следващия пленум с предложение за нов състав. Част от членовете на Националния съвет от т.нар. вътрешнопартийна опозиция, излязоха с готови препоръки как да реагира държавата и партията на случващото се в сектор \"Енергетика\". Според Георги Гергов \"нашите народни представители трябва да предприемат поредица от действия за изслушване на ръководството на Финансовия надзор, на енергийния регулатор, на ДАНС и по никакъв начин да не се допускат неясни сделки“. Бившият соцлидер Михаил Миков пък призна, че толкова много неща се случват в държавата, че няма дори сили да коментира. Той изрази недоволство от начина на вземане на партийните решения от ръководството. Очаквайте подробности ", "date": "2018.02.24", "title": "Бриго Аспарухов към  Янаки Стоилов: Толкова злобна реч срещу партията отдавна не бях чувал!"}
{"url": "http://epicenter.bg/article/Protest-vav-Varna-sreshtu-Istanbulskata-konventsiya-/148011/2/98", "text": "Стотина варненци протестираха днес срещу Истанбулската конвенция. Протестът се проведе пред катедралния храм „Св. Успение Богородично“, предаде бТВ.  Протестът се състоя под мотото „Да защитим децата си! Да защитим българското семейство!“.  Събралите се настояха парламентът да не ратифицира конвенцията, а страната ни да оттегли подписа си от нея. Според тях конвенцията не се бори с насилието над жените, а служи за насилствено внедряване на новата „джендър-идеология“ и е инструмент за промяна на моралните ценности в обществото.  По време на протеста беше стартирана подписка за денонсиране на конвенцията.  ", "date": "2018.02.24", "title": "Протест във Варна срещу Истанбулската конвенция "}
{"url": "http://epicenter.bg/article/Krasimir-Valchev--Ne-e-zhelatelno-zakrivane-na-uchilishta-v-badeshte-/148012/2/0", "text": "Финансирането на образователната системата, кадровото й обезпечаване, както и темата за закриване на малките училища бяха сред основните теми, които министърът на образованието и науката Красимир Вълчев обсъди на работна среща в Търговище с директори на учебни заведения, както и с представители на синдикални организации в сектора на образованието. Това съобщи БНР.  \"Ние смятаме, че мрежата е достигнала предела си на оптимизация в почти всички региони и по-нататъшното закриване на училища не е желателно. Естествената склонност на младите хора е да ходят да живеят в по-големите градове и населени места. Това пък поставя пред предизвикателството системата да обезпечи с учители всички точки. Затова ние диференцирахме и финансирането, като предоставяме повече средства на училищата, детските градини, общините, които са по-малки и по-отдалечени, така че в дългосрочен план да мотивираме повече млади хора да преподават в тях\", обобщи министърът на образованието и науката.  ", "date": "2018.02.24", "title": "Красимир Вълчев: Не е желателно закриване на училища в бъдеще "}
{"url": "http://epicenter.bg/article/Georgi-Gergov--Kato-vzeme-ChEZ--Ginka-mozhe-da-svalya-pravitelstva/148013/2/0", "text": "емоционални, прибързани действия, които водят до това, което казах едно време - че партията се управлява от треторазрядни хора, но то се доказа това заяви лидерът на социалистите в Пловдив Георги Гергов преди началото на днешния пленума на \"позитано\" 20.   По думите му   \"а не само да приказваме на приказки, а всъщност да бетонираме  Бойко Борисов\", коментира социалистът.   По повод сделката за ЧЕЗ бизнесменът заяви, че продажбата му на фирма с 50 000. лв. капитал е несериозно. Не мисля, че оставката на Теменужка Петкова ние сме я извоювали, коментира още бившият член на ИБ на БСП.   Според Георги Гергов \"нашите народни представители трябва да предприемат поредица от действия за изслушване на ръководството на Финансовия надзор, на енергийния регулатор, на ДАНС и по никакъв начин да не се допускат неясни сделки“.     ", "date": "2018.02.24", "title": "Георги Гергов: Като вземе ЧЕЗ, Гинка може да сваля правителства"}
{"url": "http://epicenter.bg/article/Kray-na-hodeneto-v-KAT-pri-pokupka-na-kola-/147981/3/0", "text": "Стартира системата за обмен на данни между МВР и Нотариалната камара за регистрацията на автомобили при тяхната покупко-продажба. Чрез нея служителите на МВР ще получават информация за всички сделки с превозни средства на територията на страната в реално време.  Въвеждането на информационния портал \"Единство\", за свързаност между МВР и нотариусите, става след промените в Закона за движение по пътищата, които влязоха в сила в края на миналата година, съобщава БНТ. Предложението за новата система е на Нотариалната камара. Тя ще се използва само при сделки с вече регистрирани пътни превозни средства у нас.  \"Множество справки извършени за секунда по електронен път. Това е иновативното на практика\", каза Димитър Танев, председател на Нотариалната камара.  Улеснението за гражданите е, че регистрацията на автомобила ще става непосредствено след подписване на договора и те няма да губят време, като отидат в звената на Пътна полиция.  Това може да стане само, ако адресните регистрации на страните по сделката са в един и същ регион, не се налага смяна на регистрационния номер, има сключена застраховка \"Гражданска отговорност\" и автомобилът е преминал технически преглед.  \"В реално време собствеността е прехвърлена и фактическият състав на регистрацията е извършен. Той отива в КАТ само да си получи свидетелството за регистрация\", каза Димитър Танев.  Предвижда се и възможност при нотариуса да се заявява електронно отпечатване на Свидетелство за регистрация на МПС, а новият собственик да си го получи по пощата.  Новата услуга ще може да бъде извършвана единствено от нотариус, който притежава квалифициран електронен подпис.  Нотариусите ще могат да проверяват данни в регистрите само във връзка с конкретна сделка на лицата, които са се явили пред него. Вече проверените данни ще се подават към системата \"Единство\".  ", "date": "2018.02.24", "title": "Край на ходенето в КАТ при покупка на кола "}
{"url": "http://epicenter.bg/article/Ministar-Angelkova-v-SASht--Rusiya--Kitay-i-dalechnite-pazari-sa-mnogo-vazhni-za-balgarskiya-turizam-/148026/4/0", "text": "Министърът на туризма Николина Ангелкова посети фондация „Карнеги“ във Вашингтон като част от работната ѝ визита в САЩ. Това съобщиха от пресцентъра на Министерство на туризма. Тя разговаря с Пол Стронски, старши сътрудник от Програма “Русия и Евразия” към организацията. Неговите изследвания се фокусират върху отношенията между Русия и държави от Централна Азия и Южен Кавказ. Развиват проекти в различни сфери – туризъм, включително адвенчър пътешествия, икономика, култура и др.  \"Руският пазар е изключително важен за входящия туризъм на България\", посочи министър Ангелкова. Тя съобщи, че през 2017 г. Русия заема пето място в националната класация за брой туристически посещения в нашата страна с около 558 хил. визити. На предстоящото международно изложение „Интурмаркет“ в Москва, което е сред най-важните за популяризиране на страната ни, България ще се представи с голям щанд като атрактивна дестинация за летен, морски, балнео- и СПА, културно-исторически, поклоннически, детски и други видове туризъм. Българският министър акцентира, че 2017 г. е била рекордна за сектора у нас в цялата му история и че се надява растежът на приходи и туристи да бъде надскочен и през настоящата година.  За това несъмнено ще помогне и 6-месечното председателство на България на Съвета на ЕС, което стартира в началото на годината. То не само ще засили престижа на нашата държава като активна членка на Съюза, но и ще я направи още по-разпознаваема като туристическа дестинация. Особено важна е и ролята на България като посредник за насърчаване интеграцията на Западните Балкани към европейските проекти и инициативи.  Министър Ангелкова подчерта, че маркетинговите активности на ведомството дават все по-високи резултати. За миналата година приходите от международен туризъм в България са близо 6,9 млрд. лв., което е 9,3% ръст спрямо рекордната дотогава 2016 г. За тези постижения спомага и активният диалог с големите международни туроператори като ТУИ, „Томас Кук“, „Некерман“, „Дер Туристик“ и др. Бяха отбелязани сериозни ръстове на редица пазари - сред тях Германия с 870 хил. туристи (трето място в класацията) и над 5% ръст, Великобритания с 338 хил. визити и 24% увеличение, Ирланадия с \"31 хил. и 22% ръст и много други.  За нас за важни също далечните и новите пазари, защото България все още не е така популярна там като маршрут за четири сезона\", каза министър Ангелкова. Тя даде пример с Китай, който реализира у нас над 26 хил. туристически пътувания през 2017 г., а това е над 41 процента скок спрямо 2016-а. \"Потенциалът обаче е много по-голям и затова съвместно с други страни от региона сме готови да предлагаме общи туристически продукти към азиатските държави\", обобщи министър Ангелкова.  ", "date": "2018.02.24", "title": "Министър Ангелкова в САЩ: Русия, Китай и далечните пазари са много важни за българския туризъм "}
{"url": "http://epicenter.bg/article/Elenko-Bozhkov--V-skandala-s-Ginka-stoi-konflikt-mezhdu-Temenuzhka-Petkova-i-Delyan-Dobrev/147991/11/0", "text": "  Внезапна „електрическа буря” се разрази в българската енергетика и българското общество, след като на 22 февруари от ЧЕЗ съобщиха  че стратегическият комитет към надзорният  им съвет е одобрил сделката за закупуване на всички активи* на ЧЕЗ в България от „Инерком България” ЕАД.   Фирмата  е известна не толкова с опит и практика в менажиране и опериране на енергийни дружества,  колкото  с дългогодишните връзки  на собственика й Гинка Върбакова с министъра на енергетиката Теменужка Петкова, с общия бизнес на съпругът на Гинка със знакови фигури от СИК и хазартния бизнес, както и с неуспешното му съдружие с един от първоначалните кандидат купувачи на ЧЕЗ – „Фючърс Енерджи”.   Изненадващо първата  реакция дойде още рано сутринта на 23 февруари, не от кой да е, а от председателя на комисията по енергетика в НС Делян Добрев, който от студиото на Нова тв заяви: „Не мога да си представя как една фирма от Пазарджик, с 90 000 лв. активи и 11 хиляди лева загуби, ще купи най големия енергиен бизнес в България”.   Въпреки, че само преди ден, под негово ръководство, оглавяваната от него комисия прие относително спокойно информацията за предстоящата сделка от министър Петкова.  По късно през деня, излизайки от залата за парламентарен контрол, Петкова обяви, че ще депозира своята оставка и Бойко Борисов ще реши по нататъшната й съдба.     Една оставка и водата в чашата се успокоява...   Един по задълбочен прочит на събитията  в енергетиката  от последната една година обаче показва урагана, който бушува в нея и  изкарва на повърхността     Някои от основните белези и проявления на това съперничество и слугинаж на властта към съперниците  са:   -Фаворизирането на определени електрически централи при провеждането на търговете за „студен резерв” и провалът при активирането им на 10.01.2017, както и липсата на сериозни санкции и наказания за този провал.   -Сключването на договор със Световната банка за нов ценови модел в електроенергетиката на стойност един милион долара и цялостното му неглижиране, след като възнаграждението беше изплатено изцяло.   -Продължаващото повече от половин година забавяне на решениета за възобновяване на проекта „АЕЦ Белене” под претекст че не е достатъчно икономически обоснован, че не ядрено безопасен, че може да се строи и в Козлодуй или че няма заявен инвеститорски интерес.   -Скокът нагоре на цената на електрическата енергия в двустранните дългосрочни договори и в сделките „ден напред”, от който пострадаха  българските производители. Скок, за който стана ясно, че е предизвикан от спекула и картел, които тепърва ще се разследват, а също и от неспазване на Регламента за интегритет и прозрачностпри търговия с електрическа енергия и природен газ – REMIT.   -Нежеланието и на практика пълното бездействие на управляващите да проследят и да се заинтересоват от съдбата на жалбата от 2014 г. до Европейската Комисия на ДКЕВР за неправомерна държавна помощ в договорите за дългосрочно изкупуване на електрическа енергия от така наречените „американски” централи - „Марица Изток” 1 и 3 с искане договорите да бъдат прекратени. Въпрос, поставян пред правителството многократно от българските граждани и българският бизнес.   - Нежеланието да се нотифицират пред ЕК нормативите, свързани с висосоефективното комбинирано производство на електрическа енергия и топлина и да се актуализират критериите за висока ефективност, вследствие на което цената на електрическата енергия остава висока заради високата такса задължение към обществото.   - Кадровите рокади на най високо ниво в ЕСО точно във времето, когато се решава строежът на няколко електропровода 400 Кв.   Ще успокои ли оставката на Теменужка Петкова ураганът на съперничеството и ще изчисти ли, макар и частично, проявленията на това съперничество?   Веднага след новината за оставката на Петкова в медии, свързани с властта, се появиха материали, разобличаващи Делян Добрев като човек, „симулиращ ускоряване на промени в закона за енергетиката”, и в които се припомня липсата на реформи и финансова стабилизация в сектора по времето на неговото министерстване.   Дали и Делян Добрев няма да стане жертва на собствената си активност и разговорливост по сделката „Гинка-ЧЕЗ”?   Ще съумее ли Бойко Борисов да запази така обичаната от него роля на арбитър и „бащица” в успокояването на ураганът от съперничество или ще бъде повлечен заедно с цялото  правителство към политическа криза?   Отговорът на тези въпроси предстои да научим съвсем скоро.    ", "date": "2018.02.24", "title": "Еленко Божков: В скандала с Гинка стои конфликт между Теменужка Петкова и Делян Добрев"}
{"url": "http://epicenter.bg/article/Advokat-Vladimir-Sheytanov--Mezhdunarodno-ritualno-balgarsko-sepuko-/147992/11/33", "text": "Преди броени дни, на 21.02.2018г., Народното събрание си направи международно-правно сепуко. Без да съзнават, 110 депутати от парламентарното мнозинство върнаха България сред т.нар. “вражески страни“ по чл.53 от Устава на ООН.  72 години след приемането на Устава на световната организация в Сан Франциско през октомври 1945г., Българският парламент дезавуира базисно решение на Анти-хитлеристката коалиция на Техеренската конференция за наказване на фашистките военно-престъпници след края на Втората световна война. 110 български парламентаристи изпратиха в канавката на историята Декларацията от октомври 1943г. на Московската конференция на САЩ, Великобритания и СССР за осъждане жестокостите на Втората световна война. Мнозинството в Парламента се изказа против решението на Ялтенската конференция от февруари 1945г., да бъдат привлечени под съдебна отговорност военно-престъпниците от Втората световна война.  Българските народни представители отказаха да се съобразят с решенията на Берлинската среща на САЩ, Великобритания и СССР от 2 август 1945г., както и с Решението на САЩ, Великобритания, СССР и Франция от 8 август 1945г.  Сякаш, България фактически днес отново \"кандидатства\" за статута на \"вражеска страна\", каквато бе Царство България, срещу която Устава на ООН позволява прилагане на сила дори и без санкция на Съвета за сигурност на ООН.  Дано това някому нещо да говори в моята България!  Принципът за денацификация, наложен от победителите във Втората световна война, в продължение на 65 години бе в основата на следвоенното устройство на света.  От г-н Жаблянов бе потърсена политическа отговорност за нещо, върху което е изградена цялата съвременна система на международните отношения, начело с ООН.  Не от вчера Светът знае, че Сталин, Чърчил и Рузвелт се договарят за денацификация на държавите от Оста като България, за да постигнат целите на бъдещата ООН, една от които е   Не от вчера Светът знае, че Народният съд в България е институция-близнак на поредицата следвоенни трибунали за съдене на нацистките виновници в цяла Европа.  Причината, заради която на 21.02.2018 г. Валери Жаблянов бе освободен като Зам.председател на Народното събрание бе Декларацията на Парламентарната група на БСП във връзка с провеждането на 17.02.2018г. на Луков марш, част от която бе фразата \"Народният съд е необходимо и военновременно решение\". Тук няма да се отклонявам по второстепенни въпроси. Архи-важно е да се подчертае другото: принципът на денацификация на Европа (отричан от Луков марш) и Народния съд са като Арагва и Кура - двете сестрински реки в стария Тифлис, чиято неразделност е поетично възпята в безсмъртното стихотворение на Юрий Михайлович Лермонтов:  \"е много лет тому назад  Там где сливаяся шумят  Обнявшись будто две сестры  Струи Арагвы и Куры\"  Луков марш представлява централната политическа проява за годината на Българския национален съюз. Той обединява привърженици и симпатизанти на онези, които вмъкнаха България във Втората световна война. Наивно е да се счита, че тези хора са развълнувани главно от несправедливата смърт на едно физическото лице Христо Луков. В епицентъра на неговата мартирология лежат малко други интереси. Представителите на националистически организации от Германия (партията \"Десните\"), Швеция, Франция, Унгария, Гърция, Полша, Македония (\"Национална борба\") и Западните покрайнини, САЩ, Естония и Русия, които взеха участие в Луков марш-2018 дори не познават личността на Луков, да не говорим за бойните му прояви на български генерал. По команда от Българския национален съюз, на 17.02.2018г. в София се развяха немски и италиански знамена, горяха запалени факли и се произнесяха речи в познатия идеологически стил от 1941-1944 г.  Днес, организаторите на Луков марш се опитват да прикрият истинските си цели зад други международни въпроси, например мигрантския. Но това са кулисите на политическия театър. Луков марш и мигрантският въпрос имат различна социална същност. Те възникнаха по различно време и дори само поради това нямат общи корени. Истинската сърцевина, отразена и в символиката на марша, е реваншизмът на нацизма в Европа през 21 век.  Не познавам границите на днешната немска политическа търпимост. Не знам дали подобна обществена проява щеше да бъде допусната по улиците на Германия. Но в България немските участници не бяха кой-знае колко обезпокоени от властите. Минаха с една поредна \"ваймарска\" забележка. Въпреки безпомощната забрана на Столичния кмет, навъсените вежди на Министъра на вътрешните работи и дипломатичното помъркване на Министерството на външните работи, на 17.02.2018г. маршът се проведе, окрилен от няколко безпристрастни... и законосъобразни... решения на българския съд през годините.  15-тото издание на Луков марш беше може би най-успешната му редакция, въпреки протестите и политическите декларации на неговите противници. БСП, ОП и ДПС, всеки воден от собствени политически подбуди, се разграничиха от тази проява. Дни преди това, несъгласие в категорична форма изрази и Световния еврейски конгрес. Дипломатическото представителство на САЩ в България също изрази загриженост. Изненадващо, не се забелязаха реакции на дипломатите на останалите участници в Анти-хитлеритската коалиция. Русия също остана като страничен наблюдател. Може би защото отдавна престана да обръща внимание на безбройните прояви на българския политически нео-реваншизъм.  И когато уж бяха налице всички признаци на едно очертало се политическо мнозинство против Луков марш-2018г., изведнъж Декларацията на ПГ на БСП бе остракирана в Народното събрание заради една гласно заявена историческа истина.  Из Устава на Нюрнбергския Трибунал:    Из Наредбата-закон за съдене от Народен съд на отговорните за въвличането на България в Световната война срещу съюзените народи и за злодеянията, свързани с нея (ДВ, бр. 219 от 6 октомври 1944 г., изм. и доп. ДВ, бр. 261 от 24 ноември 1944 г., изм. ДВ, бр. 9 от 12 януари 1945 г.).    Историята на международните отношения отдавна е отхвърлила спекулациите, че Народният съд в България е противозаконно учреден съдебен орган. Той е учреден със закон. Законът е приет в изпълнение на основополагащи международни документи – част от които са юридически. Неговите принципи и цели залягат в Споразумението на България със Анти-хитлеристката коалиция от САЩ, Великобритания, СССР и Франция, а по-късно с Мирния договор на България от Париж, с който са определени днешните граници на България. С други думи, България е била юридически обвързана с международно задължение да учреди Народен съд над лицата, виновни за водене на Втората световна война. Тя изпълнява международно задължение, от чието изпълнение зависят границите на държавата и нейното политическо устройство. В първите години след войната, България е била \"вражеска държава\" по смисъла на чл.53 от Устава на ООН от 1945г.  Много се надявам, че българската международно-правна мисъл няма да неглижира международния ангажимент на България като вражеска държава, победена по време на Втората световна война. Много се надявам да се намери здравомислещ българин, който да постави под съмнение Парижкия мирен договор, особено в частта му за запазване на границите на държавата към 01.03.1941г.. С тази част на договора се реализира невероятното постижение на победена страна да увеличи територията си. Така България запазва присъединяването на Южна Добруджа към Родината ( Крайовската спогодба от 1940г.).  Такива \"чудеса\" са изключителна рядкост в историята на държави с размера на България - да загубиш световна война, но да спечелиш територия. Част от правната предиспозиция за този резултат е изпълнението на поетия ангажимент за съдене на виновниците за водене на войната на страната на Нацистка Германия.  Т.е. изречението, заради което Жаблянов бе политически наказан, се оказва исторически обосновано и международно-правно издържано. Народният съд като правна фигура е едновременно и необходима и военно-временна: необходимо заради условията на Парижкия мирен договор; военно-временно заради това, че при неговото учредяване през ноември1944г. Втората световна война все още не е приключила.  КОЕ ДОТУК НЕ Е ВЯРНО?  Нещо повече, ако не бе учредила Народния съд, България щеше да наруши Парижкия мирен договор и Споразумението за примирие със САЩ, Великобритания,Франция и СССР. Всеки, който има елементарно понятие от международни отношения и международно право, може да си представи последиците за нашата България, ако от позицията си на победена страна не беше изпълнила условията на победителите. Не Луков, на Богдан Филов, не Цар Борис ІІІ, а Пророкът Мохамед, Исус Христос, Яков, Буда, всички божества взети заедно не биха спасили победена България от трета, най-голямата в нашата история, национална катастрофа.  Ако трябва да бъдем коректни към историческата истина, не можем да не кажем, че подсъдимите на Народния съд бяха откровени привърженици на фашистката и нацистка идеология. Сред тях имаше лица с доказано сътрудничество с фашизма и хитлеризма. Някои от тези лица са увековечени на снимки с хитлеристки символика - униформи, знаци, поздрав с изпъната ръка. Някои от тях са подписали Документа за присъединяване на България към страните от Оста - Германия, Италия и Япония. Някои от тях са подписали акта за обявяване война на САЩ и Великобритания на 01.03.1941г.  КОЕ ТУК НЕ Е ВЯРНО?  Какъв беше проф. Богдан Филов? Чий подпис стои под акта за обявяване на война на САЩ и Великобритания? Защо България бе квалифицирана като вражеска държава от победителите във войната? Защо София бе бомбардирана от англо-американската авиация? Кой предлагаше изпращане на български войски на Източния фронт против СССР? Кои депутати гласуваха нацисткия закон за защита на нацията? Кой заповяда носенето на жълтите звезди на дрехите на българските евреи и тяхното интерниране от столицата? Срещу чий акт се надигнаха тогава левите сили в България, БПЦ, някои депутати от Народното събрание? Извърши ли се депортиране към лагерите на смъртта в Германия на десетки хиляди евреи от зоната под българско управление в Македония и Беломорска Тракия? Кой създаде поста Комисар по еврейските въпроси и назначи на него Александър Белев? Колко десетки хиляди бяха убитите, осъдените на лишаване от свобода, въдворените в лагери, интернираните противници на съюза с Нацистка Германия? Кой подписа смъртната присъда на Вапцаров? Кой подписа смъртните присъди на децата от Ястребино, на детето Чампоев, на детето Палаузов? Кой обявяваше награди за отрязана партизанска глава? Колко български глави бяха отрязани и колко живота бяха погубени през процесния период? Нима това беше акт на Патриотизъм? Нима това беше акт на Героизъм?  НЕ, ТОВА БЯХА ПРЕСТЪПЛЕНИЯ ПРОТИВ МИРА И ЧОВЕЧЕСТВОТО И ВОЕННИ ПРЕСТЪПЛЕНИЯ, НАКАЗУЕМИ ПО УСТАВА НА НЮРНБЕРГСКИЯ ТРИБУНАЛ?  И когато Валери Жаблянов казва, че Народният съд е една \"необходимост\";, който сме били принудени да изпълняваме във военно време, той не е прецизен само в едно: това не е обикновена необходимост; това е международно-правно задължение на България като „вражеска страна“ по смисъла на чл.53 от Устава на ООН, с всички правни и политически последици от това. И ние днес трябва да си зададем основния въпрос - а имаше ли престъпления и кои бяха престъпниците в България по смисъла на Устава на Нюрнбергския Трибунал. Възможно ли бе да не бъде учреден Народния съд в България и виновниците да не бъдат изправени пред съд? Каква би била тяхната съдба, ако тези лица бяха съдени за своите деяния в Германия, Русия, Франция, Унгария и др., като подсъдими на:  Нюрбернски трибунал за съдене на Главните военно-престъпници - 1945-1946  Т.нар. Следващи нюрнбернски трибунали - 1945-1947  Трибунала за Дахау - 1945-1948  Трибунала за Аушвиц - 1947 в Краков  Трибунала за Аушвиц - във Франкфурт  Трибунала за Белзец, Берлин -1960 в Първи Районен съд във Франкфурт  Трибунала за Майданек - 30 години  Трибунала за Собибор - 1965 в Хаген, Германия  Трибунала за Челмно  Върховен национален трибунал в Полша -1946-1948  Военните трибунали на САЩ в Италия (Казерта и др.)  Народния съд в Унгария  Народния съд в Румъния  Народния съд в Югославия  Народния съд във Финландия  Народния съд в Чехословакия  Военните съдилища в Украйна, Русия, Беларус и т.н.  Военни трибунали в Италия, Великобритания, Холандия, Дания  Процесът на века над Айхман в Израел  Процесът срещу фелдмаршал Кесерлинг във Венеция  Процесът срещу фелдмаршал Фон Манщайн и генерал Фон Фалкенхорст в Хамбург  Навсякъде това са трибунали, т.е. извънредни съдебни органи, а не редовни мирновременни съдилища. Тяхната юрисдикция е национална, но те прилагат наказателни състави, кодифицирани за първи път в Устава на Нюрнбернския трибунал. Времето е извънредно и неговите съдилища са извънредни. Довоенното наказателно право е неприложимо към масовите престъпления срещу човечеството.  След края на войната се приема се правна регулация на международните отношения, която в последствие е реципирана в наказателното право на европейските държави. Поради липса на други съдилища, материята за престъпления по време на война попада под юрисдикцията на тези трибунали. И едва през 2002г., със създаването на Международния наказателен съд, за първи път се учредява общ наказателен съд за подобни престъпления.  Извънредният характер на тези трибунали неизбежно слага отпечатък върху прилагането на правната норма. Но все пак това е цивилизован опит да се регулират едни сложни отношения, които в противен случай ще се решават по пътя на саморазправата. А какво би станало, ако близките на 50 млн жертви пристъпеха към уреждане на взаимоотношенията с виновните лица по несъдебен ред?  Извънредните трибунали се учредяват само и единствено за уреждане на отношения, възникнали в резултат на война и след изпълнение на своята задача, се разформироват.  Днес, престъпниците, които тогава понесоха своята отговорност, не могат да ни се представят като жертви, защото всъщност са извършители на най-масовото престъпление против човечеството.  Безспорно, сред хилядите подсъдими на тези трибунали е имало и несправедливо осъдени. Като юрист и човек, изцяло подкрепям правото на всеки невинно осъден на справедлив процес. Но това не лишава от правно основание институцията на Народния съд, чиято легитимна цел е денацификацията на Европа и наказание за престъпленията от Втората световна война. Луков марш е символ на политическата реабилитация на едно световно престъпление, а не на една несправедливо осъдена личност. В този смисъл, напълно се солидаризирам с декларацията на Посолството на САЩ в София по Луков марш-2018г.  С решението за отстраняване на зам.председател на народното събрание за изричане на една историческа истина за Народния съд, българският Парламент наруши духа и буквата Парижкия мирен договор след Втората световна война, целите от Устава на ООН, косвено реабилитира престъпления, експлицитно изброени в Устава на Нюрнбергския трибунал, Устава на Международния наказателен съд и не на последно място – в Наказателния кодекс на Република България. И с това минира международния фундамент, на който е изградена днешната българска държава.  Това е най-сериозната международна дискредитация на България през първата пета от ХХI век, при това в периода на нашето европейско председателство.  Съвременна обединена Европа гледа стъписана и изумена как Народното събрание на страна-член на ЕС лишава държавата си от легитимност.  Дано някой в българската политика може да осъзнае какво означава това. ПОНЕ ЕДИН ЕДИНСТВЕН ИСТИНСКИ ПОЛИТИК  Що се отнася до самия Валери Жаблянов, той няма да има особени затруднения да осъди България за нарушаване на правото му на справедлив процес, правото му да събира и разпространява информация, правото му на собственост, пред един безпристрастен международен съд.  ", "date": "2018.02.24", "title": "Адвокат Владимир Шейтанов: Международно ритуално българско сепуко "}
{"url": "http://epicenter.bg/article/Donald-Tusk--Sreshtata-ES-Erdogan-vav-Varna-mozhe-da-ne-se-sastoi/147978/7/0", "text": "     Както е известно по инициатива на българскиия премиер Борисов се планира  Ердоган да се срещне във Варна с председателя на Европейския съвет Доналд Туск и с председателя на Европейската комисия Жан-Клод Юнкер на среща на 26 март, на която Борисов ще е домакин.     \"Отново подчертавам суверенното право на република Кипър да експлоатира националните си ресурси според европейското и международно право, включително и конвенцията на ООН за моретата.     Туск съобщи, че държавните и правителствените ръководители от ЕС ще решат през март дали срещата, насрочена във Варна с турския президент Реджеп Ердоган, ще се състои.    Туск отбеляза, че при обсъждането на обстановката в Кипър днес европейските ръководители са изразили съпричастност с Никозия. Туск определи като закононарушение поведението на Турция, която пречи в кипърските териториални води да бъдат извършени проучвания за находища на газ. Европейският съвет е подкрепил също Гърция по спорните въпроси с Анкара. Съветът призовава Турция да спазва международното право, защото делата й противоречат на добросъседството   Срещата се организира след лобирането на Борисов, който разчита на Турция да прилага споразумението с ЕС за спиране на миграцията към Балканския полуостров.    При молба да коментира въпроса, Борисов заяви, че е говорил с кипърския президент Никос Анастасиадис, който му е изложил притесненията си.   \"Това ще бъде извънредно сложна среща, извънредно натоварена с очаквания и напрежение. Доколкото знам Ердоган и другите, и познавайки себе си, далеч съм от това да си представя, че ще намерим разбирателство по повдигнатите въпроси“. ", "date": "2018.02.24", "title": "Доналд Туск: Срещата ЕС-Ердоган във Варна може да не се състои"}
{"url": "http://epicenter.bg/article/Posledniyat-balgarin-na-Olimpiadata-ne-finishira-/147984/8/0", "text": "Последният български представител на Зимните олимпийски игри не финишира. В предпоследния ден в Пьонгчанг Веселин Цинзов взе участие в масовия старт на 50 км класически стил в ски бягането, предаде БЛИЦ.  Българинът обаче не успя да финишира, а същото сториха още седем състезатели. Финалната линия пресякоха 63-а ски бягачи, а Цинзов бе нареден на 64-а позиция с останалите, които не изминаха 50-те километра.  Финландецът Ииво Нисканен завоюва златния медал, след като изпревари руснака Александър Болшунов с 18.7 секунди. Трети с изоставане от 2:37.5 минути завърши друг руснак - Андрей Ларков.  За Ииво Нисканен това е второ злато от Олимпийски игри - на предните в Сочи той стана победител в отборния спринт класически стил.  21-годишният Болшунов пък се пребори за четвърти медал в Пьонгчанг, след като спечели бронз в индивидуалния спринт, сребро в отборния и сребро в щафетата. Руски спортист досега не бе печелил четири отличия на една Олимпиада.  ", "date": "2018.02.24", "title": "Последният българин на Олимпиадата не финишира "}
{"url": "http://epicenter.bg/article/S-Norbekov-v-Strandzha--drevni-ruinii-moralna-politsiya-v-Iran--letyashti-ribi-i-pluvashti-kotki-vav-Van-/148033/10/0", "text": "На 25 февруари от 18 часа в  „Покана за пътуване” поемаме към Странджа с Норбеков, към древните руини и съвременните нрави на Иран и към Ван - езерото на летящите риби и плуващите котки.   Предполагам, че почитателите на Мирзакарим Норбеков са наострили уши, колчем са чули името на създателя на оздравителната методика, базирана на 18 патента и открития в областта на психофизиологията.  Узбекският учител казва „Пътуването без сърце води към ада”. И аз съм напълно съгласна с това. А какво преживяване е да бродиш с него из Странджа по цели дни и вечер да го слушаш край лагерния огън? Веднага ще разберете от Жана Иванова, издателката на книгите му в България и организатор на международните походи с негово участие. Следващият ще бъде между 1 и 10 юли.   „Ако човек се задоволи състоянието му да бъде поддържано само с лекарства, той свиква с болестта. Нашата задача е духът да се пробуди”, казва Мирзакарим Норбеков, за когото разказва Жана Иванова. И нашата задача е да пробудим духа и да излекуваме тялото с най-универсалният лек – пътешествието.   В рубриката „50 места от българската история отвъд България”  рецитираме Вазов оттатък границата със Сърбия. И понеже е олимпийско време, а Теодор Борисов е спортен журналист, пред микрофона е само Светослав Марков.   В „Покана за пътуване” вече е ставало дума, че в Доха, Кувейт и Дубай има само два сезона – горещ и много горещ, но държавата, към която ще ви поведем след малко миналото лято би рекордите за най-висока температура със 70,7 градуса по целзий на необитаемото плато Дащ е Лут и „едва” 60 градуса в Бандар-е Махшер.  Ако не сте загряли с тези факти, ще ви дам още един жокер – аятоласи и забулени жени. Иран, разбира се!   Отиваме там с фотографа, пътешественик и журналист Емил Данаилов, на чиито сайт    може да видите невероятни снимки, не само от Иран. А с него ще говорим за люлката на цивилизацията, древните руини и съвременните нрави, моралната полиция и забулените жени в Персия. Както и за зороастрийската религия.   Бадем, бакшиш, бостан, гердан, гюле, долап, диван, диване, зюмбюл, калъп, кафене, кюфте, лимон, леген, маймуна, таратор, шкембе… Това са само част от думите в българския език, които Емил Данаилов е установил, че са персийски и идват от Иран.  А ние си мислим, че сме попили лексика главно от комшиите. Впрочем, стигаме и до тях.   За българите Ван е просто „езеро в Турция с три букви“, познато от кръстословиците. Но когато човек се докосне до дивата красота на тези 3172 кв. км тюркоазени води в шепите на три вулканични планини, разбира защо хората на Ван са горди, но дружелюбни, открити и упорити, винаги готови да се усмихнат, да проявят ненатрапчиво любопитство към чужденеца и да покажат, че както природата е немилостива, така може да бъде и невероятно щедра.   Тук толкова често ще чуеш „Това го има само във Ван“, че започваш да се чудиш как тайната за местната уникалност се е опазила толкова добре от жадните за неподправени приключения туристи.   Водите на Ван са леко солени и с високо съдържание на сода. Ако искат наистина искрящо пране, жените просто го пускат в езерото. Е, трябва да внимават, защото най-дълбоката му част е 451 м. Подобната на сьомга риба инджи кефали се въди само в необичайните му по химически състав води. Но понеже хайверът й не оцелява в тях, отива да го хвърли в река Бенд-и-махи и се връща във Ван с... летене.   Стотици хиляди риби задръстват бързеите на реките в стремежа си да подскочат в посока, обратна на течението, за да се върнат „у дома“. Водата прилича на супа с мърдащо фиде, а гледката на прелитащите риби е почти призрачно нереална. Имах късмета да видя с очите си скачащите инджита, но езерното чудовище, което японски учени дебнаха миналото лято, така и не ми се яви.   Характерни само за тук са и котките от породата турски Ван.  Легендата разказва, че Аллах решил да компенсира суровия климат на планините близо до границата с Иран, като изпрати на хората гальовната животинка. Котките Ван най-често са чисто бели, имат едно жълто и едно зелено око и обожават водата. Те не само плуват, ами обичат да ловят риба. У дома се държат като кучета - силно се привързват към един член от семейството, защитават го и го следват по петите. Мяукащите красавици са много жизнени и игриви, елегантни и интелигентни.   Единствено във Ван съществуват и т.нар. салони за закуска. Ресторант, в който се сервира само първото ядене за деня. По обед затваря до следващата сутрин. Заведенията възникнали, защото мъжете излизали да хапнат призори, та никога да не виждат жена си чорлава и ненагласена. А закуската във Ван е не само ритуал, тя е кантата за небцето - няколко вида сирена с билки, масло с аромат като от бабина приказка, сладко от зелени орехчета с карамфил и канела, восъчна пита с мед, дебел колкото палец каймак в чинийка, кисело мляко, което без майтап се реже с нож, яйца с брашно и тахан, запържено прясно агнешко, маслини, хрупкав топъл хляб, несметни количества чай, който задължително се пие със захарче в устата...   Ако ви домъчнее за пътешествията, а до следващата неделя има много време, още приключения ще намерите на страницата на „Покана за пътуване” във Фейсбук     ", "date": "2018.02.24", "title": "С Норбеков в Странджа,  древни руини и морална полиция в Иран "}
{"url": "http://epicenter.bg/article/Leydi-Balgariya-2018-e-zavarshila-interioren-dizayn-v-Milano/148040/10/0", "text": "Конкурсът „Lady България“ се проведе за единадесета поредна година в Балната зала „Монтесито“.  Той е за неомъжени дами, които имат своето място в обществото.   Всяка жена заслужава и трябва да бъде истинска лейди - независима, успяла и вярваща в себе си, и се оказа, че много българки са такива.  За участие в конкурса бяха избрани 12 финалистки от над 100 кандидатки за титлата.    Дамите, които дефилираха са свободни и успели жени, които искат да изградят собствена кариера и финансова стабилност.  Жени, които знаят какво са постигнали и към какво се стремят.   Конкурсът се проведе в три тура. В първия финалистките дефилираха с прекрасните ръчно рисувани дрехи с марка „Melinda‘s”.  Във втория дамите показаха уникалните бижута K.d.P by Paolina Krushkina. Третото дефиле беше в официалните тоалети на BOUTIQUE RESERVE. По традиция „Лейди България“ подкрепя благотворителна кауза. Тази година благотворителната томбола беше за деца, болни от церебрална парализа на възраст до 5 години. Те са от \"Център за настаняване от семеен тип на деца с увреждания с потребност от постоянна медицинска грижа\" гр.Перник.   Специален гост на конкурса бeше Дара Екимова, един талант, който завладя сърцата на гостите. Водеща на събитието бе Нели Пандилова. Победителите получиха подаръци от „Премиум Хелт Продактс и Беностан България”, козметика за коса „Kadiffe“,  комплекти „Refan Gold Collection“, от дерматологична клиника Spectro Aesthetics, Sasa asian pub, Starnails, “Tonino Lamborghini Energy Drink”, изворна вода „Бачково“.   Жури в състав Анелия Петкова, Иван Рупчин, Дима Атанасова, Вержиния Кръстева, Емил Бърдаров, Антоан Димитров, Невена Пеева, Лина Картър, Мелинда Сейдия, Мария Петракова, Илиана Динева и Мадлена Иванова определи следните победителки:   - Lady Bulgaria World 2017  Антоанета Боянова. Тя е завършила интериорен дизайн в Милано, професионален модел    - Lady Bulgaria International 2017 – Ивана Филчева,  студентка в Нов Български университет, специалност „Връзки с обществеността“, обича да кара ски и да играе тенис    - Lady Bulgaria Universal 2017 – Ива Иванова,– студентка в Нов Български университет, специалност „Право“, занимава се с фитнес и здравословно хранене    - Lady Bulgaria Universe 2017 – Александра Колева,  модел. Нейно хоби са народните танци.   Лице на организаторите “FAMOUS”  стана Мелиса Ариф – студентка в Нов Български университет, занимава се арт мениджмънт и изкуство. Продуцент и собственик на марката „Lady Bulgaria“ е Меги Савова.  ", "date": "2018.02.24", "title": "Лейди България 2018 е завършила интериорен дизайн в Милано"}
{"url": "http://epicenter.bg/article/Norvegiya-stroshi-rekorda-na-SASht-po-broy-medali-ot-zimna-Olimpiada-/148020/8/0", "text": "Норвегия строши рекорда на САЩ по брой медали от една зимна Олимпиада. Това стана днес, след като скиорите-алпийци от страната заслужиха бронза в смесената отборна надпревара, с което отличията на скандинавците в ПьонгЧанг вече са 38 (13 златни, 14 сребърни и 11 бронзови), предава БЛИЦ.  Досегашното върхово постижение на САЩ беше от Олимпиадата във Ванкувър 2010 с 37 медала (9 златни,15 сребърни и 13 бронзови). Норвегия се нуждае от още една титла в последния ден на Игрите в Република Корея, за да изравни и рекорда на Канада от Ванкувър 2010 от 14 златни отличия. С 13 титли в Пьонгчанг е и Германия.  В последния ден от Олимпиадата утре ще се раздадат още 4 комплекта медали. Норвежките състезателки са фаворити на титла на 30 километра ски-бягане при жените, докато Бундестимът може да прибави златни отличия от четворките бобслей, където екипажите на Маншафта са първи и трети след първите два манша, както и от мъжкия хокеен финал, където се изправят срещу Русия.  ", "date": "2018.02.24", "title": "Норвегия строши рекорда на САЩ по брой медали от зимна Олимпиада "}
{"url": "http://epicenter.bg/article/Todorovden-e--Pobeditelyat-v-koshiyata-obikalya-vsyaka-kashta-za-zdrave/147959/2/0", "text": " Тодоровден, Конски Великден, Съботата след Сирни Заговезни се празнува главно за здраве на конете. Празникът е в памет на Свети великомъченик Теодор Тирон.   Според легендата по време на гоненията на християните император Юлиан Отстъпник (332 – 363) продължавал да иска връщането на езичеството. Знаейки, че 40 дни преди Великден християните спазват строг пост, той решил да се подиграе с тях и да ги застави да ядат идоложертвена храна. Юлиан наредил на градоначалника на Константинопол да напръска тайно с кръв от езически жертвоприношения всички постни храни на пазара, така че християните, макар и без да знаят това, да се осквернят и да бъдат подиграни.   Св. Теодор Тирон се явил на патриарх Евдоксий и му известил наредбата на Юлиан Отстъпник. Заръчал му също да предупреди християните да не вземат храна от пазара през тази седмица. Предупредени своевременно, християните се хранили с варено жито. Юлиан разбрал, че замисълът му е разкрит, останал посрамен и пуснал неосквернена от езичниците стока на пазара.    Отбелязва се с тържествено почитане на коня, с бурните български кушии. При изгрев слънце мъжете сплитат опашките и гривите на конете, украсяват ги с мъниста, с пискюли и цветя и ги отвеждат на водопой. Жените размесват и раздават помежду си обредни хлябове като дават от тях и на конете. Варят и жито, което се благославя в църковния храм. Обредната трапеза за празника включва пита с мая, супа от гъби и „тудоровска леща“.   После идва ред на атрактивното конно състезание – кушията. Победителят в нея се награждава – конят получава обикновено юзда, а неговият стопанин – риза или кърпа. Спечелилият надбягването обикаля с коня си всички домове, за да честити празника. Навсякъде го посрещат радушно и поят коня му с вода.    Сутринта на празника младата булка приготвя малки хлебчета. Празнично облечена, тя обикаля домовете на близки и роднини, раздава от тях, а домакините й пожелават деца. Накрая отива при родителите си, където са и зетят, и свекървата и се слага обща трапеза.    Преди кушията жените си мият косите с вода, в която поставят слама от яслите на конете. Водата от миенето хвърлят на улицата след конете, за да са дълги и здрави косите им като конска грива.    След църковната служба домакинята дава на всеки от семейството да хапне по няколко зърна от натопен в топла вода предишния ден грах. От него хвърля към тавана по една шепа за всички и за добитъка. Момите нижат броеници от накиснат във вода грах или нахут, украсяват ги с копринени конци и ги дават на избраниците си, а те им връщат подаръци.    Тодор, Тодорка, Теодор, Теодора, Божидар, Юлиян, Юлияна,Тея,Теа.  ", "date": "2018.02.24", "title": "Тодоровден е! Победителят в кушията обикаля всяка къща за здраве"}
{"url": "http://epicenter.bg/article/Ekspert--Golemiyat-vapros-e--koy-stoi-zad-sdelkata-s-ChEZ/147976/2/0", "text": "Големият въпрос е, кой стои зад сделката с ЧЕЗ! Ако стои политическо лице и нареди три дена да се спре тока. Говорим за сигурността на държавата. Това каза експертът Мартин Владимиров.   „Нужно е да се направи сериозно финансово проучване, когато се правят такива сделки. Ако аз съм банкер, не бих финансирал такава сделка, каза още той пред Нова телевизия. „Инерком“, доколкото съм наясно, през години е била финансирана от чешки бизнесмен за закупуването на четири соларна парка. Първоначално те искат кредит от банки в страната, но не успяват. След това се обръщат към международни инвеститори и стигат до чешкия бизнесмен. Интересното е, че по това време синовете му са осъдени за корупционни сделки“., обясни експертът. Покупката на ЧЕЗ от „Инерком“ е дежавю за страната ни. Така пък енергийният експерт професор Атанас Тасев коментира сделката с продажбата на енерго-разпределителното дружество. „Не съм чувал за Гинка Върбакова от Пазарджик. В енергийния сектор съм отдавна – заяви професор Тасев. – Реално това е едно дежавю. На времето, закупуването на енерго-разпределителното дружество от ЧЕЗ стана чрез българска фирма, която имаше само няколко секретарки. Ясно е, че зад това стоят банки. Зад „Инерком“ стоят връзки от други компании, доколкото знам“, посочи той За оставката на министър Теменужда Петкова професор Тасев заяви, че на практика тя се е окалаза „жертвеният козел“ за да бъде свалено напрежението. „На практика министърът не може да влияе на сделката. Принципът е ясен – има човек, има проблем, няма човек – няма проблем. На практика Теменужка Петкова се оказа жертвения козел“ , каза професорът.", "date": "2018.02.24", "title": "Експерт: Големият въпрос е, кой стои зад сделката с ЧЕЗ"}
{"url": "http://epicenter.bg/article/Georgi-Parvanov--Ostavkata-na-ministar-Petkova-zasili-samneniyata--che-tya-e-bushon-/147977/2/0", "text": "\"Гинка от Пазарджик може да купи и АЕЦ \"Белене\"\", така с чувство за хумор коментира ситуацията в държавата Георги Първанов.   Оставката на енергийния министър Теменужка Петкова засили съмненията, че тя е бушон. Това каза по Нова ТВ Първанов.   По думите му оставката на енергийният министър Теменужка Петкова е засилил съмнението, че тя е  \"бушон\", защото много \"хладнокръвно и спокойно понесе ситуацията\".   \"Държавата трябва да защити своя интерес и интереса на тези 3 млн. потребители. Тази сделка не буди доверие в обществото и потребителите. Съмнението остава и ако от другата страна имаме държава, защо България не проявява интерес. Ние няма да се намесваме в правилата на сделката, но държавата трябва да защити своя интерес и интереса на тези 3 млн. потребители. Има много неща, които чакат своя отговор. На първо място това е въпросът \"Кой?\", коментира още Георги Първанов.    Той коментира и спора за изучаването на комунизма в училище.   „От всички спекулации с историята, тази с учебниците по история е най-тежка. Има крещящо двоен стандарт в отношението към периода до 9-и септември 1944 г. и след 9-и септември 1944 г. Аз съм за това да се покаже насилието в лагерите, репресиите. Но ако ги има след 9-и септември, защо ги няма в учебниците преди 9-и септември 1944 г.”, каза още бившият президент Георги Първанов.   Сега е моментът да решим бъдещето на АЕЦ „Белене“ и моят отговор е  категоричен, трябва да изградим централата. Дебатът около това ядрено  съоръжение не трябва повече да се идеалогизира. Той не е такъв по своя  характер, това не е дебат за стратегическата международна ориентацията на страната ни. В противен случай оттук  нататък до няколко години вече няма да има смисъл. Загубихме достатъчно темпо, динамика. Двата реактора вече трябваше да работят.   Сега е момента да решим, първо ще строим ли? И моят отговор е категорично „ДА“! Защото вече започват да ни изпреварват и Румъния, и Турция. Въпреки това ние продължаваме да сме с една обиколка преди тях, а балканският пазар на електроенергия го има. Ако се прочетат докладите и на БАН и на Виенския център за ядрена енергетика, ще се види, че пазарът за електроенергия го има. Трябва да е ясно и още нещо, в света няма губеща ядрена централа. В същото време с едно две изключения в света няма и ядрена централа, в която държавата да не участва. В този смисъл и дебатът около участието на държавата ни в изграждането на АЕЦ „Белене“ трябва да приключи“. „А колкото до дебата за изграждането на реактора в Козлодуй, то аз не  поставям Козлодуй като алтернатива на Белене. Нека да се работи и по двата проекта, но първо този реактор за АЕЦ „Белене“ не е “нафтова печка”, както се изрази и премиера, че да можем току-така да го прехвърляме тук и там. На Белене имаме готова площадка. Тя не е гьол, а готово съоръжение. И ние имаме готов реактор, които е строен точно за тази площадка. А при Козлодуй  тепърва проучванията трябва да се случат, да се търсят лицензи и прочие. Това означава, че забавянето ще бъде повече от десет години. Време, в което ние вече трябва да сме започнали да произвеждаме ядрена енергия от новите мощности. Още повече, че в Козлодуй имаме свръх натовареност, там имаме 6 реактора - 2 работещи и 4, които се извеждат от експлоатация. Или ако говорим за сигурност, то много по-сигурно е изграждането на ядрена мощност в Белене.   Това е необходимо и не само заради евтината цена на  тока, тя е най-ниската цена в енергийния микс на страната. Тази цена  многократно е изчислявана. И накрая да се върнем пак на стратегическата ориентация и инвеститорите. Нека да не са руснаците, а китайците или американците, като могат. Уестингхаус уж щяха да идват, но междувременно им се случиха някой неприятни неща. Т.е. ние сме отворени към инвеститори, а изграждането на АЕЦ „Белене“ трябва да се случи“.   По повод скандала с оставката на Валери Жаблянов Първанов подчерта, че не може да се иска оставката на депутат, заради изразено мнение, дори и то да не се споделя от преобладаващата част от парламента и обществото.  ", "date": "2018.02.24", "title": "Георги Първанов: Гинка от Пазарджик може да купи и АЕЦ \"Белене\""}
{"url": "http://epicenter.bg/article/Anton-Kutev--Volen-Siderov-e-chovekat--koyto-shte-svali-pravitelstvoto/147979/2/0", "text": "Правителство не се сваля отвън, а отвътре и за мен върви процес по самосваляне на кабинета. Това посочи зам.-председателят на БСП Антон Кутев в студиото на „Тази събота”. Той подчерта, че управляващите вървят от един гаф към друг, а Волен Сидеров е човекът, който ще събори правителството.   Вътрешни сили в ГЕРБ и управлението доведоха от оставката на Теменужка Петкова -  борба за власт, не съображения по сделката, смята Кутев. „Дали е кума не ме интересува, проблем е кой управлява електропреносната мрежа. Това не бива да е частна фирма, която очевидно няма капацитета и финансите да го прави. Верният ход беше да стане държавно, да се изкупи ерп-то. Те са по определение отговорност на обществото”, коментира червеният депутат сътресенията в кабинета преди дени продажбата на ЧЕЗ.   Според него от приватизация не се печели, а държавата трябва да се върне в управлението на ключови сектори. „Не разбрах какво спечелихме при хиляди предприятия, които се приватизираха и се продадоха на скрап. Държавата трябва да се върне не само в енергетиката, в много сектори - инфраструктура ВиК”, уточни той.   Нямам претенции към личността на министъра на енергетиката, а към това какво ще свърши, отговори Кутев на въпрос каква кандидатура за министър биха подкрепили. Според него трябва да се заложи на атомна енергия и ерп-тата да станат държавни.   БСП смятат да дадат отстраняването на Валери Жаблянов като зам.-председател на парламента на Конституционния съд и  са сигурни, е той ще бъде върнат на поста си. „Той беше свален незаконно. Ще сезираме Конституционния съд за това и смятаме, че ще бъде възстановен и то след няколко месеца”, посочи Кутев и уточни, че заради това нямат намерение да излъчват нов човек за поста.", "date": "2018.02.24", "title": "Антон Кутев: Волен Сидеров е човекът, който ще свали правителството"}
{"url": "http://epicenter.bg/article/Volen-Siderov-kam-GERB--Obrashtayte-se-kam-men-kato-kam-nay-opitniya--Nyama-nishto-sramno-/147982/2/0", "text": "\"Казвал съм много пъти, че ако ние не се свалим, няма кой. Опозицията няма такъв ресурс. Въпросът е, дали ние ще се свалим – първо като коалиция Обединени патриоти, второ – като Обединени патриоти, ГЕРБ. Аз съм непрекъснато в тази атмосфера. Старах се досега да играя ролята на балансьор и координатор. Това каза в сутрешния блок на bTV Волен Сидеров, коментирайки обвиненията по свой адрес, че той ще е лицето, което ще свали от власт управляващата коалиция.   „В последните дни направих някои по-остро критични бележки. Липсва ни идейния поглед. Прекалено много се разпиляваме в детайли. Трябва да мислим за технологии, квалифицираните хора да не бягат. Моят призив и съвет към тях е да се обръщат към мен като към най-опитния. Аз съм най-стария парламентарист. Няма нищо срамно. Имат нужда от моя опит. Има хубави и лоши неща, всичко е полезно. По-често трябва да ме търсят,. Поне два пъти в седмицата“, категоричен бе Сидеров, говорейки по адрес на своите партньори от коалицията Обединени патриоти - Валери Симеонов и Красимир Каракачанов.   Говорейки за разговора си с Цветан Цветанов, лидерът на Атака каза: „С Цветанов си поговорихме. Аз му обясних, че трябва да се посъветваме. За темата за Народния съд, за комунизма, трябва да се пита патилото. А не сега да се правим на антикомунисти – половината ми живот е бил при комунизма, останалата част – след това. Повечето депутати от ГЕРБ, които сега разсъждавать са били по-къси панталонки, когато аз съв писал статиите си за Народния съд. Излишно е да връщаме темата за Народния съд. Айде сега да върнем и темата за геноцида на Османската империя“.   Лидерът на Атака упрекна ГЕРБ в липса на вслушване и консултация. „Моят опит за тях трябва да е ценен. Ако те не го оценят, значи те са си самодостатъчни. Това е полезно за тях. Аз предпочитам да се занимавам с изобразително изкуство. Ако съм още в политиката, то е защото чувствам ангажираност към хората. Вече съм на такова ниво, на което вече не се засягам“, каза още той.   „Готов съм да си стисна отново ръцете със Симеонов и Каракачанов. Но явно, че може да се караме за това, кой го показват повече по телевизията. Сега играя ролята на детска възпитателка“, каза той за дразгите в Обединени патриоти.   „Коалицията Обединени патриоти всеки ден трябва да се действа така, че да не се разпадне. Коалицията да остане като обединение, да отидем на избори заедно. Ще направя всичко възможно, за да запазя коалицията. Голямата коалиция също зависи от всекидневните ни действия. Не говорим за идейни неща. Всеки понеделник трябва да правим пресконференции, на които да казваме какво сме свършили и какво ще направим през идната седмица. Не да се работи ден за ден“, обясни Сидеров.   По думите на лидера на Атака, оставката на Теменужка Петкова бе изненада. \"Няма нищо укоримо да имаш познанство от 20 години в бизнеса. Живея от 85-та година в София, познавам бизнесмени, банкери. Ако Петкова е бизнес свързана, може би има проблем. Тя дължи разговор с нас като коалиционен партньор,  за да обясни своята оставка\", коментира Сидеров.   По думите му премиерът Бойко Борисов е готов да смени някой от министрите си, когато вижда, че това може да навреди на правителството, на партията му и на целия имидж.   „Премиерът Бойко Борисов разви качества през годините, натрупа опита, който вече му позволява да балансира по-добре, а това е много важно за един държавник. Успя да спечели доверие и одобрение в международен план, защото България обикновено е била пренебрегвана, сега като че ли е по във фокуса, разчита се на България като фактор”, отбеляза Волен Сидеров. На въпроса  кой е истинският Волен Сидеров – този, който критикуваше навремето Борисов, или този, който в момента му партнира, лидерът на „Атака” отговори:  „Животът е динамика. Ако някога съм критикувал, може би тогава той не е бил развил тези качества, ето, сега ги е развил и казвам добри думи”.    Сидеров бе категоричен, че Обединени патриоти нямат претенции към поста енергиен министър. \"Бих могъл да посоча хора, които са кадърни, но не искам да казвам имена, за да не изгорят без време. Надявам се да има разговори и министърът да не изскочи в 12 без 5\", добави той.    ", "date": "2018.02.24", "title": "Волен Сидеров към ГЕРБ: Обръщайте се към мен като към най-опитния. Няма нищо срамно!"}
{"url": "http://epicenter.bg/article/Lekar--Studenoto-vreme-e-zdravoto-vreme--vodete-detsata-navan--kalyavayte-gi-/147985/2/0", "text": "Младите родители не трябва да се страхуват от студеното време, а трябва да каляват своите деца, да използват чистия въздух и да ги извеждат по-често навън. Студеното време е здравото време, когато вирусите и бактериите не могат да живеят, подчерта в интервю за Дарик един от най-добрите неонатолози в България д-р Радка Масларска, която завежда Отделението по неонатология в столичната болница „Токуда”.  „Родителите трябва да каляват своите деца, да използват чистия и хубав въздух и да извеждат своите деца, по-често да бъдат навън. Когато времето позволява и на една майка ѝ е приятно да излезе навън и да се разхожда, тогава това ще бъде добре и за самото дете. Така че моето пожелание към младите родители е да не се страхуват от студеното време. Затварянето вкъщи не е решение. Когато времето е студено, това е здравото време. Тогава вирусите и бактериите не могат да живеят, така че родителите да извеждат своите деца в парка, в планината, на терасата дори, ако времето е лошо. Детето да бъде облечено, но да диша чист въздух“, посочи д-р Масларска.  Тя добави, че недоносеността на новородените често продължава да тревожи и дори шокира българските родители, заради което те дори избягвали да споделят с близките си, че детето им е недоносено.  „Родителите все още не могат да възприемат и са шокирани, когато се случи преждевременно раждане. Все още битува това да се срамуват, че са родили недоносено дете, понякога дори да не казват на близките си с цел да не ги тревожат. А това е допълнително емоционално напрежение“, каза д-р Масларска.  „Все повече правим опити всички неонатолози в цялата страна да работим с родителите. Това, че са родили детето преждевременно, не трябва да вменява някаква вина на тях самите. Има понякога причини, които не зависят от тях. Много от инфекциите, които могат да доведат до преждевременно раждане при бременната жена могат да протичат дори без симптоми или като леко неразположение, но това да доведе до пукване на околоплодния мехур и до започване на раждането. Понякога има и акушерски причини. Така че родителите не трябва да имат притеснения и да усещат вина“, каза още д-р Радка Масларска.  ", "date": "2018.02.24", "title": "Лекар: Студеното време е здравото време, водете децата навън, калявайте ги "}
{"url": "http://epicenter.bg/article/Georgi-Svilenski--Nyakoy-znae-li-v-tazi-darzhava-koy-stoi-zad-Ginka-/147988/2/0", "text": "Скандал в \"Панорама\" заформиха депутатите от ГЕРБ и БСП Тома Биков и Георги Свиленски. Те скочиха един срещу друг заради сделката с ЧЕЗ иотстраняването на зам.-председателят на НС Валери Жаблянов. \"   Теменужка Петкова подаде оставка, защото тръгнаха обвинения и спекулации. Очевидно тя не иска да бъде вкарвано името й в спекулации, защото тя надали може да влияе на чешкото правителство как да продава собствеността си\", каза Тома Биков.   \"Някой знае ли кой стои зад тази фирма? Оказва се - не. Включително и премиерът. При положение, че Петкова е 20 г. приятел със собственичката на тази фирма. Премиерът не може да не знае кой купува най-голямото електроразпределително дружество. Да не се окаже, че парите за ЧЕЗ са на държавна банка, а може и на частна банка. Проблемът е голям, интересът трябва да бъде засилен още повече.\", контрира Георги Свиленски.   Петкова била най-успешният енергиен министър през последните 20 г. \"За оставката й причината не е в несправяне с работата. Думите на БСП за паралелната държава ги приемам като думи към чешкото правителство, а не към българското\", поясни Биков.   Свиленски пък хвърли обвинение защо правителството не е проявило интерес да закупи ЧЕЗ. \"Надявам се, че българското общество този път ще направи така, че тази сделка да не се случи. Досега мълчахме - и сега държавата няма нито 1% акции в енергийните дружества\", каза той. Двамата депутати се сдърпаха и заради Валери Жаблянов.   \"Не крия, че имахме политически мотиви за искането за остраняването му. И то не се базира само на декларацията. Жаблянов всеки месец излиза с лично мнение, а трябва да представлява политическата си сила. Ние не знаем дали това, което той говори, е негово лично мнение, или на БСП\", поясни Тома Биков.   \"Не считам, че БСП е допуснала скандални изрази в декларцията за Луков марш. В предварителния вариант непрекъснато никой не цитира в пълнота цялото изречение. Към 1944 г. Народният съд е бил тогавашното правосъдие. От днешна гледна точка може да не е. А че проблемът е голям и раните са живи, има пострадали и несправедливо осъдени, няма спор\", каза Свиленски.   Според Биков, Жаблянов се опитва да реабилитира политическото насилие и оправдава определени практики на сталинизма. \"Нямаме нищо против Жаблянов. Той разбира много доре какво става. Той се опитва да реабилитира политическото насилие. През 1942 г,. когато са били убивани партизани, те също са потърпевши от реванщизма. Но политическото насилие трябва да бъде заклеймено\".", "date": "2018.02.24", "title": "Георги Свиленски: Някой знае ли в тази държава кой стои зад Гинка?"}
{"url": "http://epicenter.bg/article/Plenum-na--quot-Pozitano-quot--20-nishti-vatreshno-partiyni-problemi/147990/2/0", "text": "БСП се събира на пленум днес на Позитано 20. Националният съвет ще проведе закрито заседание по вътрешнопартийни въпроси. Дневният ред на форума предвижда доклад от председателя Корнелия Нинова за актуалната политическа обстановка, както и план за работата на БСП през първите шест месеца на тази година.    Очаква се още при приемане на дневния ред и предложенията за включване на нови точки в него да се нажежат страстите. Този път те са около свалянето на Валери Жаблянов от поста зам.-председател на парламента и референдума за Истанбулската конвенция.    На пленума днес ще се разискват и проблемите в структурата на БСП в Казанлък, откъдето поискаха Драгомир Стойнев да бъде сменен като отговорник за Старозагорски регион. ", "date": "2018.02.24", "title": "Пленум на \"Позитано\" 20 нищи вътрешно-партийни проблеми"}
{"url": "http://epicenter.bg/article/Prof--Boyan-Biolchev--Ako-tarsish-razvod-s-minaloto--ti-predstoi-razvod-s-badeshteto/147994/2/0", "text": "В студиото на „Панорама“ проф. Боян Биолчев коментира разделението в обществото. Ние сме страната, която създаде Бай Ганьо, но и той създаде нашата страна, допълни той.  Когато трябва да сме борбени, сме вайкаме, а когато трябва да се замислим върху себе си, проявяваме борбеност, заяви проф. Биолчев.  \"В поведението на хората миналото е залегнало като своеобразен ген. Няма практика на приемането на тежкото, освен отчаянието, а смехът става истеричен, когато е комбиниран с незаслужени страдания. Ако търсиш развод с миналото, ти предстои развод с бъдещето\", допълни проф. Биолчев.  Очевидно има залиняване на домашното възпитание, заяви професорът.  \"Свикнали сме да имаме два говора - един за пред приятелите и един каквито са изискванията, но това нещо остава като следа. Днес в самия себе си виждам как си сменям говора, интиутивно усещайки, че няма да кажа всичко. Това е едно от нещата, които дълго ще ни пречат\", завърши проф. Биолчев.  ", "date": "2018.02.24", "title": "Проф. Боян Биолчев: Ако търсиш развод с миналото, ти предстои развод с бъдещето"}
{"url": "http://epicenter.bg/article/Tsvetanov--Noviyat-ministar-na-energetikata-tryabva-da-bade-predlozhen-ot-GERB--Video--/147995/2/0", "text": "\"Опозицията е хубаво нещо, стига да е изпълнена със съдържание. Но когато тя търси заяждания и скандали, това не е градивно и конструктивно.\" Това каза заместник-председателят на ГЕРБ Цветан Цветанов в Сандански. Лидерът на ПГ на ГЕРБ откри 9-тия Зимен университет на Младежи ГЕРБ.  По-късно Цветанов каза пред журналисти, че наследникът на Теменужка Петкова ще бъде обсъден на коалиционен съвет.  Относно това дали новият енергиен министър ще бъде мъж или жена, Цветанов заяви: \"Ние в ГЕРБ не разпределяме постовете по полов принцип, а се интересуваме от качествата на хората\".  \"ГЕРБ ще даде своята номинация за министър, но нека да обсъдим всичко, което се разви, защото в немалка част е доста спекулативно поднасянето на информация от страна на БСП. Аз съм убеден, че след обсъждане на всичко, ще може да вземем най-правилното решение, за да няма политически интерпретации\", добави Цветанов.  Вчера министърът на енергетиката Теменужка Петкова подаде оставка заради съмненията около сделката с продажбата на активите на ЧЕЗ у нас на пазарджишката фирма \"Инерком\", собственост на Гинка Върбакова.  Петкова призна, че познава бизнесдамата и съпруга й от 20 години. Премиерът Бойко Борисов пък заяви от Брюксел, че е посъветвал министъра да си подаде оставката и, когато се върне, ще се реши кой ще я смени. ", "date": "2018.02.24", "title": "Цветанов: Новият министър на енергетиката трябва да бъде предложен от ГЕРБ (Видео) "}
{"url": "http://epicenter.bg/article/Prof--Gencho-Nachev--Zdravnata-kasa-de-yure-e-nezavisima--no-de-fakto-nikoga-ne-e-bila-/147999/2/0", "text": "Националната здравна каса де юре е независима, но де факто никога не е била - по-голямата част от управата й е част от управляващите. Това посочи в предаването \"Тази събота\" по бТВ проф. Генчо Начев, директор на болница „Света Екатерина” и бивш управител на НЗОК по повод скандалите в сектора.  Той заяви, че не е нормално да има разминаване в размера на дълговете на НЗОК и то с толкова големи цифри – това значело, че някой не дава верни данни.  По думите му Касата не може да бъде независима, защото е част от системата на здравеопазването и трябва да има синхрон между този, който прави политиката в здравето, НЗОК като основния платец на медицински услуги и министъра на финансите, който осигурява и прави бюджета на държавата.  Начев посочи механизма, по който пациенти от България отиват на лечение в чужбина. „Единият път е по спешност – с европейска здравна карта или подобен документ. Когато е планово, се подава молба до касата и се дава офертата на болницата, която може да извърши лечението. Тогава комисия към касата иска становище на националния консултант и председател на дружество по специалността, който да каже, че в България няма такова лечение или не е толкова качествено”, обясни експертът.  Той добави, че не вижда нещо страшно в този скандал, но би било неприятно ако не се подпише рамковия договор. Но и това няма да създаде хаос или напрежение.  Председателят на БЛС д-р Венцислав Грозев посочи, че нагласата е да бъде подписан рамковия договор, но допълни, че винаги има риск да не бъде одобрен.  Проф. Начев е категоричен, че системата на здравеопазването не може да се срине - в нея работят хора, отдадени на професията си, но, че върви на зле - това е така.  По думите му трябва да се реши проблема с финансирането на системата и клиничните пътеки не са инструмент за финансиране. Той смята, че трябва да се въведе съучастие на пациентите, болниците да са по-малко и чрез национална здравна карта да се актуализира нуждата и предлагането.  ", "date": "2018.02.24", "title": "Проф. Генчо Начев: Здравната каса де юре е независима, но де факто никога не е била "}
{"url": "http://epicenter.bg/article/Protestirashti-blokirat-patishta-na-Severozapad-s-iskane-za-magistrala-/148001/2/0", "text": "Отново блокирани пътища на Северозапад с искане за магистрала от Видин до София, предава бТВ.  Петият пореден протест на хората е на международния път към „Дунав мост 2” при Видин. Те искат да бъдат изградени магистрала от Видин до София и тунел под Петрохан.  Събралите се настояха изрично да се подпише решение на Министерски съвет за строеж на магистрала и тунел. По думите им това ще е израз на воля да се изпълнят обещанията към региона.  Протестиращите са категорични, че блокадите ще станат безсрочни, ако трябва и може да издигнат и палатков лагер на Е79. На 3 март също ще има блокади.  В Монтана също имаше протест.  ", "date": "2018.02.24", "title": "Протестиращи блокират пътища на Северозапад с искане за магистрала "}
{"url": "http://epicenter.bg/article/Zheni-Kalkandzhieva-imala-firma-sas-sapruga-na-Ginka-ot-Pazardzhik-/148002/2/0", "text": "Жени Калканджиева е имала фирма със съпруга на Гинка Върбакова - Славчо Върбаков. Това тя призна в ефира на предаването \"Тази събота\" по бТВ.  Калканджиева посочи, че не познава собственичката на компанията „Инерком”, а съпруга й Славчо Върбаков е виждала пет-шест пъти. Фирмата се е казвала „ММС Ентъртейнмънт” и по думите на бившата Мис България така и не е заработила.  „Фирмата така и не заработи, сетих се, че я имам и трябва да я закрия. Навремето партньорка от „Визаж” ми го представи Славчо 2004 или 2002 година. Направихме фирмата за една Мис България за телефония и гласувания. Тогава мислех конкурсът да не е с жури, а с гласувания по телефона. Те трябваше да поемат телефонията, но се оказва, че номерът с гласуването не работи”, коментира тя.  По думите ѝ е виждала Славчо няколко пъти, но са се отказали и заработили с външна фирма. „Тогава май се занимаваше с обаждания и гласуване по телефони”, добави тя.  ", "date": "2018.02.24", "title": "Жени Калканджиева имала фирма със съпруга на Гинка от Пазарджик "}
{"url": "http://epicenter.bg/article/PyongChang-2018--Ravnosmetkata-za-Balgariya-/148025/8/0", "text": "Официално Зимните олимпийски игри в ПьонгЧанг завършват утре, но за българите те вече са в историята. Равносметката - 21 участници и нито един медал за трети пореден път на най-големия форум за бели спортове, предава бТВ.  Големите ни надежди за силно представяне в сноуборда не се оправдаха. Или поне отчасти. Александра Жекова отново записа най-предно класиране в родната делегация с 6-ото си място в бордъркроса, но очакванията ни за нещо повече претърпяха пълен крах с 19-ото място на Радослав Янков в квалификациите на паралелния гигантски слалом.  Носителят на Големия кристален глобус за 2016 г. логично бе крайно разочарован от представянето си, но изрази позитивизъм, че успехите тепърва предстоят.  \"Това, за което най-много ме боли, е как всичкият този труд, хвърлен през последните няколко години, всеотдайността и лишенията се изпариха за няколко секунди на най-важния старт. Всички са се готвили, но само най-добрите успяват. Знам обаче, че нещата не свършват до тук\", написа чепеларецът в социалните мрежи.  Биатлонистите ни също останаха твърде далеч от желаните резултати. Най-предно класиране записа Владимир Илиев със своето 19-о място в индивидуалния старт. Другият ни силен състезател - Красимир Анев, който може да се похвали с място в топ 6 на световното първенство миналата година, бе 25-ти в дългата дисциплина. При това само с една грешка при четирите си появявания на огневия рубеж.  След един от стартовеве Анев избухна, че ските му са бавни. Изказването му бе като допълнение на твърдението му по-рано, че \"българите сме просто пълнеж за големите отбори\".  За капак мъжката ни щафета се класира 16-а от 18 отбора, след като бе затворена с обиколка още преди четвърти пост и не завърши.  Все пак България имаше и своите герои в ПьонгЧанг 2018. Владимир Зографски пренаписа родната история в ски скока на олимпийски игри.  24-годишният самоковец се представи изключително силно във финала на малка шанца и завърши на 14-а позиция. Така той подобри с пет места предишното върхово постижение, което се държеше от друг самоковец - Владимир Брейчев, който в Сараево 1984 завършва 19-и.  Приятна изненада бе 28-ата позиция на Алберт Попов в гигантския слалом при мъжете при дебюта му на олимпийски игри.  С приключването на ПьонгЧанг 2018 броят на спечелените медали за България от Зимни олимпийски игри остава непроменен - 6:  Едно злато на Екатерина Дафовска в биатлона от Нагано 1998, две сребърни отличия на Евгения Раданова в шорттека от игрите в Солт Лейк Сити 2002 и Торино 2006 и три бронзови медала - Раданова (Солт Лейк Сити 2002 ), Ирина Никулчина (биатлон - Солт Лейк Сити 2002) и Иван Лебанов (ски бягане - Лейк Плесид 1980).  Всички резултати на българите в ПьонгЧанг 2018:  Сноуборд  - Бордъркрос - Александра Жекова - 6-о място  - Паралелен гигантски слалом - Радослав Янков - 19-о място, Теодора Пенчева - 27-о място  Биатлон  - 10 км спринт, мъже - Красимир Анев - 37-о място, Владимир Илиев - 54-о място, Антон Синапов - 56-о място, Димитър Герджиков - 81-о място  - 12.5 км преследване , мъже - Красимир Анев - 45-о място, Владимир Илиев - 46-о място, Антон Синапов - 60-о място  - 20 км индивидуално, мъже - Владимир Илиев - 19-о място, Красимир Анев - 25-о място, Димитър Герджиков - 43-о място, Антон Синапов - 74-о място  - Шафета, мъже - България - 16-о място (затворени с една обиколка)  - 7.5 км спринт, жени - Емилия Йорданова - 60-о място, Даниела Кадева - 72-о място, Десислава Стоянова - 76-о място, Милена Тодорова - 84-о място  - 10 км преследване, жени - Емилия Йорданова - 55-о място  - 15 км индивидуално, жени - Даниела Кадева - 53-о място, Стефани Попова - 77-о място, Десислава Стоянова - 79-о място, Емилия Йорданова - 82-о място  - Шафета, жени - България - 16-о място  - Щафета, смесена - България - 17-о място  Ски скокове  - Малка шанца - Владимир Зографски - 14-о място  - Голяма шанца - Владимир Зографски - 31-о място  Ски алпийски дисциплини  - Гигантски слалом (мъже) -Алберт Попов - 28-о място, Камен Златков - не завършва  - Слалом (мъже) - Алберт Попов - не завършва, Камен Златнов - не завършва  - Гигантски слалом (жени) - Мария Киркова - 40-о място  - Слалом (жени) - Мария Киркова - 35-о място  Ски бягане  - 15 км свободен стил, мъже - Веселин Цинзов - 36-о място, Йордан Чучуганов - 95-о място  - класически спринт - Веселин Цинзов - 59-о място, Йордан Чучуганов - 68-о място  - 50 км масов старт класически стил - Веселин Цинзов - не завършва  - отборен спринт, мъже - България - 12-о място  - 10 км свободен стил, жени - Антония Григорова - 66-о място  - класически спринт, жени - Антония Григорова - 66-о място  Спускане с шейни  - Индивидуално, мъже - Павел Ангелов - 37-о място  ", "date": "2018.02.24", "title": "ПьонгЧанг 2018: Равносметката за България "}
{"url": "http://epicenter.bg/article/Zhena-se-zabi-s-kolata-si-v-barierata-na-Beliya-dom--ottsepiha-rayona-/147980/7/0", "text": "Жена удари бариера на Белия дом във Вашингтон с автомобила си. Американското президентство остана отцепено за около час, предаде Канал 3.  Сикрет сървис написа в Twitter, че автомобилът не е преминал през бариерата за сигурност на комплекса на Белия дом. Не са произведени изстрели.  Службата заяви, че на жената са повдигнати обвинения и е била предадена на полицията на Окръг Колумбия. Очевидци са видели суматоха на територията на Белия дом. Това станало по време на реакцията на охраната.  В този момент президентът Доналд Тръмп беше приел в Белия дом австралийския премиер Малкълм Търнбул. Търнбул остана в Белия дом, докато случаят се разследваше.  Сикрет сървис заяви, че няма ранени служители от охраната. В Twitter Тръмп изказа похвали за действията на службата: \"Благодарности към прекрасните мъже и жени на Съединените щати и към Сикрет сървис за добре свършената работа!\"  ", "date": "2018.02.24", "title": "Жена се заби с колата си в бариерата на Белия дом, отцепиха района "}
{"url": "http://epicenter.bg/article/Vishegradskata-chetvorka-na-nozh-sreshtu-/147983/7/0", "text": "  Пред репортери премиерът на Словакия, която е от Вишеградската четворка, заяви: \"Вишеградската група никога няма да се съгласи с миграционните квоти в ЕС.     Страните от Вишеградската група смятат, че за борбата с нелегалната миграция трябва да бъдат укрепени външните граници на Евросъюза и да бъде оказана помощ на страните от Близкия изток и Северна Африка, откъдето бежанският поток се насочва към Европа, каза Фицо в хода на срещата на върха на ЕС в Брюксел.", "date": "2018.02.24", "title": "Вишеградската четворка на нож срещу проекта на България за мигрантите"}
{"url": "http://epicenter.bg/article/Podkrepata-za-nezavisimostta-v-Kataluniya-se-topi-/147986/7/0", "text": "Броят на каталунците, искащи независимост от Испания за областта си, спадна до най-ниското си ниво от четири години, сочи проучване. Данните хвърлят сянка на съмнение върху успеха на кампанията за отделяне точно в момент, когато лидерите й имат разногласия за това как да се продължи оттук нататък, предаде Ройтерс, цитирана от Дарик.  През октомври Каталуния, богат регион в Северна Испания, обяви едностранно независимост, но осъществяването й бе спряно от испанските власти, защото противоречеше на испанската конституция.  Оттогава областта, която има свой език и широка автономия, се управлява пряко от централното правителство в Мадрид.  През декември сепаратистките партии спечелиха регионалните избори, но не могат да се споразумеят за начина, по който да се управлява регионът.  Някои в лагера на независимостта искат бившият регионален премиер Карлес Пучдемон да управлява от Брюксел, където пребивава от октомври в самоналожено изгнание - решение, което се натъква на доста на брой потенциални правни пречки. Други предпочитат да се избере по-непретенциозен кандидат, за да се успокои напрежението.  Според внимателно следеното социологическо изследване на \"Сентро д'естудис д'опинио\", което се прави на всеки три месеца, 40,8 процента от каталунците подкрепят отделянето от Испания при 48,7 на сто през октомври.  В същото време делът на подкрепата за оставане в Испания е нараснал от 43,6 на 53,9 процента, най-високото ниво от четири години.  През новата седмица новоизбраният регионален парламент ще се събере на първото си редово заседание, за да обсъди начини за излизане от сегашната безизходна ситуация.  ", "date": "2018.02.24", "title": "Подкрепата за независимостта в Каталуния се топи "}
{"url": "http://epicenter.bg/article/SASht-mestyat-posolstvoto-si-v-Erusalim-prez-may-/147987/7/0", "text": "Съединените щати ще открият новото си посолство в Израел през май в Ерусалим, потвърди Държавният департамент на САЩ в изявление, цитирано от Ройтерс и БТА. Новината бе съобщена по-рано днес от служител на администрацията на президента Доналд Тръмп, пожелал да запази анонимност.  Държавният департамент потвърди и медийните твърдения, че откриването на посолството ще съвпадне със 70-ата годишнина от обявяването на създаването на държавата Израел на 14 май 1948 г.  Посолството на САЩ ще се помещава временно в сградата в Ерусалим, където се извършват консулските операции, а до края на 2019 г. то ще се премести в нова пристройка. Съединените щати са започнали да търсят в града сграда, която да приеме за постоянно посолството им в Израел.  През декември президентът на САЩ Доналд Тръмп призна Ерусалим за столица на Израел и обяви, че ще премести американското посолство от Тел Авив в този град.  Това решение сложи край на десетилетната политика на Съединените щати по въпроса. То бе приветствано от дясното израелско правителство, но отхвърлено гневно от палестинците, които искат Източен Ерусалим за столица на бъдещата си държава.  ", "date": "2018.02.24", "title": "САЩ местят посолството си в Ерусалим през май "}
{"url": "http://epicenter.bg/article/Samoubiystven-atentat-v-tsentara-na-Kabul--29-sa-zaginali-pri-napadeniya-v-Afganistan-/147997/7/0", "text": "Най-малко 29 души загинаха при четири нападения в три провинции в Афганистан, съобщиха местни служители, цитирани от ДПА. В столицата Кабул най-малко един човек бе убит, а шестима други - ранени, при самоубийствен атентат тази сутрин, съобщи говорителят на афганистанското вътрешно министерство Наджиб Даниш. Бомбата избухнала в дипломатическия квартал на столицата близо до обект на афганистанското разузнаване, както и недалеч от американското посолство и други афганистански и международни институции.  Терористичната групировка \"Ислямска държава\" пое отговорност за тази атака с изявление в интернет.  25 военни от афганистанската армия са били убити при нападение на талибани срещу техен укрепен пункт в района Бала Булук на югозападната провинция Фарах късно снощи. Атаката продължила до рано тази сутрин, каза пред ДПА член на местния провинциален съвет. Според него талибаните превзели армейската позиция за известно време и отнесли със себе си всички оръжия, намиращи се там.  В южната провинция Хелманд, трима души загинаха, а други 14 бяха ранени при две нападения в провинциалната столица Лашкар Гах и в района Над Али, съобщиха местни служители. Един човек бе убит, а двама седем - ранени, при взрив на кола бомба в местната централа на афганистанската разузнавателна агенция в Лашкар Гах. При другия инцидент в Над Али двама войници били убити, а седем са ранени при атака на талибани срещу местна военна база, съобщи Франс прес, цитирайки говорител на провинциалното управление.  10 от всичките 14 района на провинция Хелманд са под контрола на талибаните. Там се произвежда почти половината от опиума в Афганистан, добавя Франс прес.  Източник: БТА  ", "date": "2018.02.24", "title": "Самоубийствен атентат в центъра на Кабул, 29 са загинали при нападения в Афганистан "}
{"url": "http://epicenter.bg/article/Moskva--Sas-zakona-za--quot-reintegratsiya-quot--na-Donbas-Kiev-fakticheski-zacherkna-Minskite-sporazumeniya-/147998/7/0", "text": "Русия реагира остро на встъпването в сила днес на украинския закон за \"реинтеграция на Донбас\". В коментар, публикуван на сайта на руското външно министерство и цитиран от ТАСС, се отбелязва, че с този акт \"в Киев окончателно потвърдиха, че са поели курс към силово решение на конфликта в Югоизточна Украйна\". Изразява се също така надежда, че \"западните наставници\" на Киев няма да допуснат реализацията на гибелния за тази страна сценарий, предава БТА.  Според руското МВнР с подписа си под този закон президентът Петро Порошенко \"фактически зачеркна Минските споразумения, развързвайки ръцете на \"партията на войната\".  \"Не се казва нищо за пряк диалог с местните власти на непризнатите републики, за деескалация на противостоянието, за търсене на пътища за мирно политическо уреждане. Напротив, документът създава условия за насилствено завземане на неконтролираните от Киев територии на Донецка и Луганска области, легализира използването на украинската армия против мирното население\", отбелязва руското външно министерство.  В документа се изразява мнение, че прилагането на този закон крие рискове за сериозна ескалация на обстановката в Югоизточна Украйна.  Украинската Върховна рада прие на 18 януари на второ четене законопроекта \"За особеностите на държавната политика но гарантиране на държавния суверенитет на Украйна над временно окупираните територии в Донецка и Луганска области\", а президентът Порошенко го подписа на 20 февруари. В закона Русия е наречена държава-агресор, а районите на Донецка и Луганска области, които са на под контрола на Киев - временно окупирани територии.  На президента се дава право да използва въоръжените сили вътре в страната без съгласието на парламента, включително и за освобождаване на териториите в източната част на страната. За целта се създава обединен оперативен щаб на Въоръжените сили на Украйна за контрол над всички силови служби и над военно-гражданските администрации в зоната на конфликта.  След внасянето на поправки в текста от него бяха премахнати всички споменавания на Минските споразумения.  ", "date": "2018.02.24", "title": "Москва: Със закона за \"реинтеграция\" на Донбас Киев фактически зачеркна Минските споразумения "}
{"url": "http://epicenter.bg/article/Aleksandar-Vuchich--Dokato-sam-prezident--nikoga-nyama-da-vavedem-sanktsii-sreshtu-Rusiya-/148010/7/0", "text": "Президентът на Сърбия Александър Вучич заяви, че страната му никога няма да въведе санкции спрямо Русия дори и в условията на евроинтеграция, предава РИА Новости, цитирана от \"Фокус\".  „Да, намираме се на европейски път, но ние не възнамеряваме да жертваме нашите традиционни ценности и традиционни отношения. Ние не възнамеряваме да въвеждаме санкции по отношение на Русия, във всеки случай, докато съм президент и докато партията ми има мнозинство в парламента“, заяви Вучич.  Той допълни, че Сърбия възнамерява да си сътрудничи с всички, за да защитава своите интереси и да реализира европейския път на развитието си, но без да прекъсва отношенията с традиционните си партньори.  ", "date": "2018.02.24", "title": "Александър Вучич: Докато съм президент, никога няма да въведем санкции срещу Русия "}
{"url": "http://epicenter.bg/article/Sadyat-Tramp-za-poluchavane-na-podaratsi-i-kato-prezident--i-kato-biznesmen-/148018/7/0", "text": "Генералните прокурори на щата Мериленд и на столичния федерален окръг Колумбия разшириха вчера делата, заведени срещу президента на САЩ Доналд Тръмп за получаване на подаръци от чуждестранни и щатски правителства, обвинявайки го вече не само като президент, но и в личното му качество на бизнесмен, предаде Асошиейтед прес, цитирана от Дарик.  Според правни експерти, цитирани от АП обаче, тези нови ходове вкарват конституционната клауза за възнагражденията в \"неясни юридически води\", тъй като досега тази клауза е била интерпретирана само като отнасяща се до президентите в официалното им качество на държавни глави.  Делото, заведено във федерален съд в Мериленд, е едно от няколкото, което оспорва връзките на Тръмп с неговите бизнес начинания и отказа му да ги изостави, докато е президент.  Според двамата прокурори-ищци това, че чужди правителства използват притежавани от Тръмп хотели и други негови недвижими имоти, е нарушение на конституционната клауза за възнагражденията, която забранява на президента да приема чуждестранни подаръци и пари без разрешението на Конгреса, отбелязва АП.  ", "date": "2018.02.24", "title": "Съдят Тръмп за получаване на подаръци и като президент, и като бизнесмен "}
{"url": "http://epicenter.bg/article/Zapadat-okazva-neprikrit-natisk-varhu-Rusiya-i-Sarbiya-/148023/7/0", "text": "Русия и Сърбия са обект на нескрит натиск от страна на Запада. Опитват се да използват интереса на Сърбия към евроинтеграцията срещу Русия. Това заяви руският външен министър Сергей Лавров в интервю за програмата „Вести в субботу“ на телевизия „Россия 1“, предава БГНЕС.  „И нашата страна, и Сърбия се превръщат в обект на такъв неприкрит натиск. Ивица Дачич спомена в своята реч за опитите да се използва сръбския интерес към евроинтеграцията, за да ги принудят да заемат антируски позиции“, каза Лавров.  Руският външен министър се срещна със сръбския президент Александър Вучич в сряда. Визитата на Лавров в Белград беше по повод на 180 години от установяването на дипломатически отношения между двете страни. Главна тема на разговорите бе ситуацията в Европа и на Балканите, а също така изпълнението на решенията на СС на ООН за Косово.  След срещата си с Лавров Вучич заяви, че Сърбия няма да се присъедини към западните санкции спрямо Русия.  ", "date": "2018.02.24", "title": "Западът оказва неприкрит натиск върху Русия и Сърбия "}
{"url": "http://epicenter.bg/article/Nad-500-tsivilni-zhertvi-pri-bombardirovkite-v-Iztochna-Guta-v-Siriya/148028/7/0", "text": "Над 500 са вече убитите цивилни при бомбардировките на сирийския бунтовнически бастион край столицата Дамаск Източна Гута за седем дни, предаде АФП, като се позова на Сирийския център за наблюдение на правата на човека.  Неправителствената мониторингова организация, която е базирана във Великобритания и разполага с широка мрежа от информатори в Сирия, съобщи, че сред 505-те загинали от неделя са 123 деца. Броят на жертвите се е увеличил след откриването на тела под отломки и на фона на продължаването на бомбардировките.  Днес са били убити 29 цивилни, 17 от които в Дума - големия град в Източна Гута. Сирийските правителствени сили започнаха масирани бомбардировки на последния бунтовнически анклав край Дамаск в подготовка на сухопътна офанзива за неговото превземане.  Източна Гута, чието население наброява около 400 000 човека, е обсадена от 2013 г. Бомбардировките продължават в момент, когато нови разногласия в ООН предизвикаха поредно отлагане на гласуването за хуманитарно примирие в района, отбелязва АФП.  Очакваното снощи гласуване в Съвета за сигурност на ООН за проекторезолюция, предвиждаща 30-дневно хуманитарно прекратяване на огъня в Сирия, бе отложено за 17.00 ч. по Гринуич (19.00 ч. българско време) днес. Световната организация все още е разединена по въпроса за кръвопролитния конфликт в Сирия.  Продължилите с часове преговори, целящи да се избегне вето от страна на Русия, ключов съюзник на режима на сирийския президент Башар ал Асад, получаващ от нея решаваща военна помощ във войната, приключиха с изготвянето на нов проект, предвиждащ незабавно спиране на огъня.  Според Сирийския център за наблюдение на правата на човека руски военни самолети участват в атаките срещу Източна Гута. По-рано тази седмица Русия отрече да нанася въздушни удари в района.    ", "date": "2018.02.24", "title": "Над 500 цивилни жертви при бомбардировките в Източна Гута в Сирия"}
{"url": "http://epicenter.bg/article/Ginka-Varbakova-za-sdelkata-s-ChEZ--Uvazhavana-bankova-institutsiya-shte-ni-predostavi-kredit-/148016/11/34", "text": "Инвестираме в добре работещ бизнес и ще го развиваме устойчиво, заяви за БТА Гинка Върбакова, собственик на фирмата \"Инерком България\", която ще купи активите на енергодружеството ЧЕЗ в България.  Усилията ни ще бъдат насочени към постигане на максимална сигурност на доставките и повишаване на качеството на услугите, допълва тя.  \"Инерком\" участва самостоятелно в процедурата. Ще бъдем подкрепени единствено от уважавана банкова институция, която ще ни предостави кредит. Това ще стане на базата на конкретни критерии, свързани с нашия бизнес и кредитно досие, подчертава Върбакова.  \"Инерком България\" е част от група компании, които вече 10 години работят в областта на енергетиката, енергийната инфраструктура и строителството. Основната ни дейност до момента е свързана с изграждане на централи и производство на електроенергия от ВЕИ. Групата притежава 6 действащи фотоволтаични централи, с обща мощност около 23 МВт, посочва тя.    – Гордеем се, че сме сред малкото български компании, които инвестират в толкова мащабен проект в енергетиката. Това е голяма стъпка в развитието на нашата компания и ние се отнасяме много професионално и отговорно към нея. \"Инерком България\" е част от група компании, които вече 10 години работят в областта на енергетиката, енергийната инфраструктура и строителството. Основната ни дейност до момента е свързана с изграждане на централи и производство на електроенергия от ВЕИ. Групата притежава 6 действащи фотоволтаични централи, с обща мощност около 23 МВт. Успоредно работим за изпълнение на проект за фотоволтаична централа с мощност от 80 МВт, която ще функционира изцяло на пазарен принцип.  Имаме опит в изграждане на енергийна инфраструктура - нови присъединявания, кабелни и въздушни трасета - средно напрежение, реконструкция на съоръжения от преносната електроенергийна система, свързани с нови присъединявания. Реализирали сме редица такива проекти. Занимаваме се и със строителна дейност. Членуваме в секторните бизнес организации – Българската фотоволтаична асоциация и Камарата на строителите. Имаме партньорства с много големи български и международни компании.  Досега не сме присъствали активно в публичното пространство, защото естеството на бизнеса ни не го налагаше. Ние, както и нашият екип, напълно осъзнаваме обществената значимост и интерес към дружествата, които ще придобием. Ще поддържаме отношения на диалог с всички заинтересовани страни.    – В бизнеса е важно какво предлагаш, колко надежден си и какъв потенциал имаш. Бяхме избрани в една изключително тежка процедура, която привлече множество международни участници, организирана и проведена по законите на Чешката република. Ние, както и всички останали кандидати, преминахме през много проучвателни етапи и трябваше да покрием редица изисквания на продавача - ЧЕЗ и мажоритарния й собственик в лицето на чешката държава.  Предоставихме множество документи, одити, финансова и търговска информация, изискана в процедурата. Доказахме, че имаме опит и капацитет да придобием и управляваме дружествата, които ЧЕЗ продава. Благодарим на целия екип от консултанти по сделката - адвокатска кантора Allen and Overy, нашите консултанти по английско право, Адвокатско съдружие Спасов и Братанов, и финансовия консултант Mane Capital, както и на партньорите от банковите и финансовите институции, всички от които работиха много професионално.  Остава последният етап - сделката да бъде одобрена от антимонополния орган Комисия за защита на конкуренцията. Едва след това тя може да бъде финализирана и ние да станем собственик. След придобиването ще направим и търгово предложение до миноритарните акционери, съгласно изискванията на закона.    – \"Инерком\" участва самостоятелно в процедурата. Ще бъдем подкрепени единствено от уважавана банкова институция, която ще ни предостави кредит. Това ще стане на базата на конкретни критерии, свързани с нашия бизнес и кредитно досие. Собствеността ни е напълно прозрачна и публично достъпна. Групата се състои от 9 компании, в които аз съм единствен или мажоритарен собственик. Това е факт от създаването на дружествата и може лесно да бъде проверено.    – Утвърдена практика е подобни придобивания да се финансират основно с привлечен капитал. По време на преговорите договорихме подкрепа за нашето участие в сделката от страна на голяма международна банка с висок кредитен рейтинг. Когато се използва привлечено финансиране, условията по споразумението с банката се финализират едва след избора на купувача. На този етап не можем да дадем повече информация, но сме предоставили всички необходими документи, касаещи финансирането на продавача ЧЕЗ.    – \"Инерком\" притежава активи и кредитна репутация, които ни дадоха възможност да използваме привлечено финансиране. Активите на групата ни се оценяват на около 100 милиона лева. Приходите ни нарастват устойчиво със среден темп от около 30 процента през последните години. По предварителни финансови данни приходите на групата за миналата година са около 50 милиона лева и ще отчетем печалба от около 10 млн. от дейността си.  Дружеството, което ще придобие активите на ЧЕЗ след одобрението на КЗК, е \"Инерком България\" ЕАД и е част от нашата група. То бе създадено специално във връзка с придобиването на активите на ЧЕЗ. Това е утвърдена практика при подобни сделки, тъй като позволява прозрачност и ефективност на управление на бизнеса.    – Купуваме от ЧЕЗ един добре работещ бизнес и ще го развиваме устойчиво в интерес на клиентите и с отговорност към сигурността и стабилността на енергийната система. Познаваме добре енергийния пазар. Минали сме през всички промени до момента в сектора на производство на електроенергия от ВЕИ. Запознати сме с местните регулации и лицензионни изисквания към дружествата, които предстои да придобием. Познаваме международните тенденции и добрите практики в сектора. Електроразпределението и електроснабдяването са вероятно едни от най-регулираните бизнеси в България и подлежат на контрол от Комисията за енергийно и водно регулиране (КЕВР). В толкова регулирана среда компаниите работят в строго определени рамки.  Като собственик \"Инерком\" ще задава стратегическите приоритети и посока за развитие и ще следи за стабилността и ефективността. За оперативното управление ще разчитаме в голяма степен на експертизата на мениджърите и служителите в компаниите, които ще придобием. Ще заложим на приемственост и експертност. Екипът на ЧЕЗ е с доказано висок професионализъм и опит. Това са над 3000 човека, които години наред се грижат за сигурността и качеството на доставките на електроенергия за всички клиенти на дружествата. За председател на Съвета на директорите на \"Инерком България\" поканихме Милена Стоева, юрист с дългогодишен опит в енергетиката. Тя е запозната с бизнеса, който придобиваме, работила е дълги години на отговорни позиции в дружества от групата на ЧЕЗ.    – Осъзнаваме обществената значимост на бизнеса, който придобиваме. Нашата цел е в рамките на регулаторните изисквания да предоставим най-добра услуга на клиентите и да развиваме успешно дружествата в новите пазарни реалности. Знаете, пред енергийния сектор предстоят важни промени, свързани с пълната либерализация на пазара на електроенергия. Ще работим, за да направим най-доброто предложение на потребителите и да разширяваме пазарното присъствие на дружествата.  Планираме въвеждане на иновативни технологии на база утвърдени международни практики. Ще насочим инвестиции и в проекти, които водят до оптимизиране на оперативните разходи. Ще продължим добрите практики, свързани с развитие на човешките ресурси. Усилията ни ще бъдат фокусирани върху постигане на максимална сигурност на доставките и устойчив ръст на качеството на услугите.  ", "date": "2018.02.24", "title": "Гинка разкри откъде ще вземе пари за ЧЕЗ: Уважавана банкова институция ще ни предостави кредит "}
{"url": "http://epicenter.bg/article/-Energo-Pro--Tseliyat-protses-prodazhbata-na-aktivite-na-ChEZ-v-Balgariya-e-neprozrachen/148027/4/0", "text": "От чешката „Energo-Pro” заявяват, че „още преди окончателното решение за продажбата на активите на ЧЕЗ в България, „Energo-Pro” са доказали, че целият процес по тръжната процедура на българските активи е непрозрачен”.   Според енергийни експерти още преди 2 месеца се е знаело за сделката за продажбата на ЧЕЗ, но българските надзорни органи не са предприели никакви действия.   „Продажбата на такова стратегическо предприятие като ЧЕЗ, е доста важно от гледна точка на сигурността на страната. Доколкото знам около фирмата „Инерком Груп” стоят около 10 други фирми, които дават кредитния рейтинг”, коментира енергийният експерт проф. Атанас Тасев.  Повод за изказването му беше сделката за продажба на ЧЕЗ.   Таско Ерменков получил анонимен сигнал за сделката за ЧЕЗ „Зад групата „Инерком” стоят активи, които са не повече от 74 милиона лева. 74 млн. лв. за покупка на компания, която генерира приход от близо 2 млрд. лв. Ако бях сериозен банкер, никога не бих дал кредит на такава фирма.   „Инерком” през годините е била финансирана от един чешки милиардер за построяването на два соларни парка у нас. Тогава „Инерком” се е опитвала да вземе банков кредит, но не е успяла, и тогава се е обърнала към международни инвеститори, като един от тях е този чешки магнат. Проблемът на този магнат е, че неговите синове току-що бяха осъдени на 6 години затвор на първа инстанция в Чехия за корупционни сделки при присъединяване на два соларни парка към чешката енергийна система. Дали това службите го знаят?”, попита Мартин Владимиров, енергиен експерт от Центъра за изследване на демокрацията. По думите му за сделката се е знаело още преди два месеца. Но нито КЗК, нито ДАНС е проучила компанията.   „Проблемът е, че КЕВР по-трудно би спряла тази сделка. КЕВР трябва да придобие функции на разследващ орган, защото в ключовия сектор „Енергетика”, където виждаме толкова много злоупотреби, има твърде малко разследвания от самия енергиен регулатор. Проблемът не е в това дали Гинка или който и да е купува голяма компания. Въпросът е дали имаме реална представа кой стои зад тези средства и какъв ще е ефектът върху пазара”, добави енергийният експерт Мартин Владимиров, цитиран от Нова тв.   Припомняме, че само преди дни ЧЕЗ обяви, че продава бизнеса си у нас на българската компания \"Инерком България\". Надзорният съвет на чешкия холдинг е одобрил договора за продажба на активите си у нас. Пакетът се състои от седем компании - \"ЧЕЗ България\", \"ЧЕЗ Електро България\", \"ЧЕЗ Разпределение\", \"ЧЕЗ Трейд България\", \"ЧЕЗ ИКТ България\", Проект \"Свободна енергия Орешец\" и \"Бара Груп\".   Дружеството купувач на ЧЕЗ създадено специално за целта, уверява в коректност и опит. ЧЕЗ доставя ток на близо 3 млн. клиенти в България и обслужва площ от 44 000 квадратни километра. Сделката за продажбата е за над 300 милиона, сключена от компания с капитал 50 000 лв. В позицията си българската компания заявява, че осъзнава отговорността, която поема с придобиването на ЧЕЗ-България и ще работи за доброто на клиентите, както и за развитието на фирмата и партньорите й.   Справка в търговските регистри показва, че именно тогава е регистрирана фирмата-купувач на ЧЕЗ. През 2017 компанията-майка получава първите официални оферти. По неофициална информация кандидатите са 5-ма. Постепенно обаче един по един започват да се отказват. Скандалът около продажбата на ЧЕЗ е по оста миналото на компанията-купувач и енергийната сигурност на страната.   „Не мога да си представя как една фирма от Пазарджик с 90 000 лева активи и 11 000 лева загуба за миналата година, ще купи най-голямото ЕРП в България”, заяви в петък Делян Добрев, председател на Комисията по енергетика По неофициална информация, първоначално 5 компании са подали оферта. От централата в Чехия заявиха, че е направен международен одит на целия процес и допълват, че сделката съответства със закона. По неофициална информация договорената сума за покупката е малко над 300 милиона евро.   Проверка показва, че компанията е регистрирана веднага след първите разговори за продажба на ЧЕЗ през 2016 г. Месеци по-късно две чешки компании, в които е бившият екоминистър на Чехия, замесен в корупционен скандал и злоупотреби с електроенергия и словашкия бизнесмен - Земек, купуват част от фирмата на Гинка.   Три месеца по-късно се оттеглят и оставят всичко в ръцете на бизнесдамата от Пазарджик. Всички подробности около сделката са търговска тайна. Според неофициална информация един от петте потенциални купувачи на българските активи е именно „Energo-Pro”.   От чешката „Energo-Pro” заявяват, че „още преди окончателното решение за продажбата на активите на ЧЕЗ в България, „Energo-Pro” са доказали, че целият процес по тръжната процедура на българските активи е непрозрачен”.  ", "date": "2018.02.24", "title": "„Energo-Pro”: Целият процес продажбата на активите на ЧЕЗ в България е непрозрачен"}
{"url": "http://epicenter.bg/article/Ginka-ot-Pazardzhik-e-s-neobsluzhvani-dalgove--s-tri-izpalnitelni-dela-i-zapori-varhu-imoti/148039/4/0", "text": "Въпреки съмнителната си кредитна история Гинка преминала строго проучване от ЧЕЗ и чешката държава и получила доверието на голяма финансова институция, съобщава \"Биволъ\". Пазарджишките бизнесмени Гинка и Славчо Върбакови, които спечелиха търга за българския бизнес на ЧЕЗ до неотдавна не са можели да си обслужват банкови кредити. Срещу тях има три изпълнителни дела. Техни имоти са били възбранени и продадени заради необслужвани дългове. Семейството има и дългове към НАП, които все още се водят висящи. Това показа проверка на Биволъ в Имотния регистър след като Гинка Върбакова обяви, че има доверието на мощна кредитна институция, която ще финансира придобиването на ЧЕЗ България със стотици милиони евро. Имотите на Гинка и Славчо в Пазарджик са продадени на публичен търг заради неизплатена ипотека към ПИБ. Един от кредитите им е към Първа Инвестиционна Банка за придобиване на имоти в Пазарджик. Изплащането на кредита явно не се е случило по план, защото имотите са възбранени и продадени от ЧСИ. Изкупила ги е обратно банката. Това става ясно от документацията по изп. дело 20148870400197 на ЧСИ-Добромир Даскалов (виж тук). Висящи дългове към ДСК и към НАП От Имотния регистър излиза също, че към днешна дата семейството има непогасени дългове към НАП, заради които е вписан запор на техен имот във варненско. С този дълг се занимава друг ЧСИ в изп. дело 20108100400161.  През 2013 г. първо Окръжен съд – Добрич (виж тук), а след това и Апелативен съд Варна отхвърлил жалба срещу изпълнителното дело с мотива, че дължимите суми към НАП не са заради данъци върху имот, а за друг вид публични вземания. Неоснователни са доводите на жалбоподателя, че извършеното разпределение е неправилно, тъй като вземането на Националната агенция за приходите не попада под т. 2 на разпоредбата на чл. 136, ал. 1 от ЗЗД, която урежда като второ по ред привилигировано вземане вземанията на държавата за данъци върху определен имот или за моторно превозно средство – от стойността на този имот или на моторното превозно средство, както и вземания, произтичащи от концесионни плащания, лихви и неустойки по концесионни договори. В случая не се касае до вземания за данъци върху имот, а до публични вземания в полза на Държавата, посочени в т. 6 от цитираната разпоредба. Вероятно става дума за дългове към НАП от успешния енергиен бизнес на Гинка и Славчо. Като съдлъжници по изпълнителното дело са Славчо Иванов Върбаков и пазарджишката фирма БГ ЕНЕРДЖИ, в която Гинка и Славчо те се явяват управители до април 2013, а след това на тяхно място влизат сестрата на Гинка – Теодора и сестрата на Славчо – Малина. В Имотния регистър няма данни за вдигане на възбраната на имот на Славчо и Гинка заради дългове към НАП. Този имот обаче вече е бил възбранен от Банка ДСК за друго изпълнително дело с номер 20107900400076, отново за неизплатен дълг. Сумата на дълга към ДСК не е уточнена в справката в Имотния регистър. От справка в Имотния регистър по партидата на Славчо и Гинка в службата по вписванията във Варна се разбира, че запорите върху този имот не са вдигнати и до момента. Това обаче не означава непременно, че дълговете на Славчо и Гинка към ДСК и НАП са висящи. Гинка пред БТА: Надеждни сме и имаме потенциал „Инерком“ притежава активи и кредитна репутация, които ни дадоха възможност да използваме привлечено финансиране. Активите на групата ни се оценяват на около 100 милиона лева. Това твърди днес в интервю за БТА Гинка Върбакова. Според нея тя се явявала единственият собственик на фирмите, които ще придобият активите на ЧЕЗ в България и които имат общо 20 служителя и са регистрирани с по 50 000 лв. капитал. Налице е обаче шокиращо разминаването между бомбастичните изявления на Гинка и реалната кредитна история на семейството и неговия бизнес. Въпреки своята не особено славна кредитна история, семейството очаква да получи кредит от стотици милиони евро от международна банка: В бизнеса е важно какво предлагаш, колко надежден си и какъв потенциал имаш. Бяхме избрани в една изключително тежка процедура, която привлече множество международни участници, организирана и проведена по законите на Чешката република. Ние, както и всички останали кандидати, преминахме през много проучвателни етапи и трябваше да покрием редица изисквания на продавача – ЧЕЗ и мажоритарния й собственик в лицето на чешката държава. Предоставихме множество документи, одити, финансова и търговска информация, изискана в процедурата. Доказахме, че имаме опит и капацитет да придобием и управляваме дружествата, които ЧЕЗ продава. – казва още Върбакова Няма информация дали проучването на ЧЕЗ и чешката държава е стигнало до необслужваните кредити на семейството, но във всички случаи те не са добра атестация. За банките наистина е важно колко си надежден. Например, ако опитате да вземете дребен потребителски кредит с кредитната история на Славчо и Гинка, всяка банка ще ви гледа подозрително и ще поиска да се презастрахова с обезпечения. Дали същите правила за кредитиране важат и при теглене на стотици милиони евро или за пазарджишкия „дриймтийм“ на Гинка ще бъде направен компромис предстои да узнаем когато станат ясни подробностите по финансирането на сделката. Източник: bivol.bg", "date": "2018.02.24", "title": "Гинка, която купи ЧЕЗ, е с необслужвани дългове, с три изпълнителни дела и запори върху имоти"}
{"url": "http://epicenter.bg/article/Sindikatat-na-nadziratelite--Shte-protestirame-do-palno-izpalnenie-na-iskaniyata-ni-/147989/3/0", "text": "Категорично ще протестираме до пълното изпълнение на нашите искания. Това заяви в ефира на БНТ Ивайло Григоров от Синдиката на служителите в затворите.  Той обясни и какви са техните конкретни искания - изравняване на третирането по отношение на заплащането на служителите в местата за лишаване от свобода и съдебна охрана със служителите в МВР и останалите в сектор Сигурност.  Григоров обясни, че оттук нататък е въпрос на чест да се достигне до такова единно третиране в сектор \"Сигурност\".  \"Надяваме се да се стигне до решение на проблема, тъй като след шест месеца водене на последователни преговори с Министерство на правосъдието се оказахме излъгани. Имахме поети ангажименти от страна на нашия работодател - министърът на правосъдието, за единно третиране на всички служители в сектор сигурност - буквално ще цитирам думите - \"каквото е за МВР, това ще бъде и за вас\". Оказа се, че не е точно така\", обобщи Ивайло Григоров.  ", "date": "2018.02.24", "title": "Синдикатът на надзирателите: Ще протестираме до пълно изпълнение на исканията ни "}
{"url": "http://epicenter.bg/article/Lek-avtomobil-padna-na-zhp-liniyata-kray-Blagoevgrad--ima-zaginal--Video--/147993/3/0", "text": "67-годишен водач на такси загина след катастрофа край Благоевград, предаде кореспондентът на БГНЕС в града. Пътният инцидент станал в 9.25 ч. на пътя ж. к. \"Струмско\"-Долно Церово.  Такси \"Тойота\" се блъска в \"Рено-Меган\", вторият автомобил излита от пътя и пада върху жп-линията. Водачът на \"Рено\"-то по чудо не е пострадал.  По информация на този етап таксито, движещо се към ж. к. „Струмско”, е навлязло на дясна крива в насрещното. Така блъска идващия насреща му лек автомобил „Рено-Меган”, който пада от 5 м. височина по таван върху жп-линията.  На местопроизшествието се извършва оглед, а движението на влаковете по линията Благоевград-Кулата е спряно.  ", "date": "2018.02.24", "title": "Нов кървав инцидент! Лек автомобил падна на жп линията край Благоевград, има загинал (Видео) "}
{"url": "http://epicenter.bg/article/Pazete-se--Alo-izmamnitsite-vilneyat--desetki-sa-potarpevshi-ot-shemata--quot-obazhdane-ot-chuzhbina-quot--/147996/3/0", "text": "Измамната схема \"Обаждане от чужбина\" продължава да атакува нищо не подозиращи хора и да напомпва сметките им за телефон.  Ужилените са десетки, а набелязаните за жертви - стотици. Проблемът е, че ловките мошеници непрекъснато променят номерата, от които звънят, а институциите и мобилните оператори се оказват безсилни да действат изпреварващо, предава Канал 3.  Когато човек отговори, от другата страна на линията се чува само свободен сигнал, но всъщност се отчита разговор. Така дава до 20 лева на измамници, които оперират в държави, от които даже няма как да бъдат екстрадирани. Неотдавна много хора сигнализираха, че са ги търсели от остров Възнесение от номер, който започва с код + 247.  Измамниците разчитат, че хората са любопитни кой звъни. Така всеки се превръща в потенциална мишена. Застраховани няма, защото телекомите не могат да ограничат входящите обаждания. Всеки може да ни потърси отвсякъде.  Експерти обясняват, че в тъмната мрежа мошениците се сдобиват с огромни списъци с номера, зареждат ги в софтуер, който започва с кратки позвънявания с надеждата някой да отговори. На случаен принцип. И е изключително трудно да се проследи кой стои зад схемата.  ", "date": "2018.02.24", "title": "Пазете се! Ало измамниците вилнеят, десетки са потърпевши от схемата \"обаждане от чужбина\" "}
{"url": "http://epicenter.bg/article/Arestuvaha-dvama-dushi-za-trafik-na-golyamo-kolichestvo-kokain-v-Sofiya-/148005/3/0", "text": "Двама души са арестувани заради трафик на голямо количество кокаин в София, предаде Нова тв.  Операцията е съвместна между МВР и Агенция \"Митници\" и е проведена в района на Владая.  Кокаинът е около 10 килограма и е заловен на летището в столицата.  ", "date": "2018.02.24", "title": "Арестуваха двама души за трафик на голямо количество кокаин в София "}
{"url": "http://epicenter.bg/article/Tsacheva-se-izpravi-pred-protestirashtite-nadzirateli--obyasni--che-ne-mozhe-da-vdiga-zaplati--VIDEO--/148019/3/0", "text": "Надзиратели в затвори и служители на \"Съдебна охрана\" от цялата страна се събраха на национален протест пред сградата на Министерството на правосъдието в София в събота, предаде Нова тв.  В началото на демонстрацията, проведена под надслов „Европа и за нас”, пред недоволните се изправи министър Цецка Цачева. Тя обясни, че едно от основните им искания - увеличение на заплатите с 20% не може да бъде изпълнено.  Надзирателите и служителите на \"Съдебна охрана\" настояват още за еднакъв статут и заплащане в системата с тези в МВР, приравняване на средствата за специфична служебна дейност, както и увеличаване на щата.  В момента, заради незаети бройки, един надзирател пази около 100 осъдени и лишени от свобода.  Недоволните са категорични, че демонстрациите им ще продължат. Следващият голям протест е насрочен за 10 март. Той също ще започне пред правосъдното министерство, след което надзирателите ще се включат в шествие до Министерския съвет.  ", "date": "2018.02.24", "title": "Цачева се изправи пред протестиращите надзиратели, обясни, че не може да вдига заплати (ВИДЕО) "}
{"url": "http://epicenter.bg/article/Razbita-e-mrezha-za-prostitutsiya-v-Bansko-/148035/3/0", "text": "Полицията в Благоевград разкри мрежа за проституция в Банско. При акцията до момента са задържани шест лица, съобщи административният ръководител на Районна прокуратура-Разлог Ружена Кондева-Елчинова, цитирана от Дарик.  Образувани са две досъдебни производства под наблюдението на Районната прокуратура в Разлог - за проституция и за разпространение на наркотици. Продължават разпитите на момичета пред съдия. Направени са множество претърсвания, обиски и са иззети неголеми количества наркотични вещества.  Назначена е експертиза, за да се установи количеството и вида на намерения наркотик. Процесуално-следствените действия по случая продължават, допълни прокурор Кондева-Елчинова.  ", "date": "2018.02.24", "title": "Разбита е мрежа за проституция в Банско "}
{"url": "http://epicenter.bg/article/Otnovo-ad-na-patya--Chovek-zagina--a-sedem-sa-raneni-pri-chelen-udar-na-busove-kray-Petolachkata-/148037/3/0", "text": "Един човек загина, а седем бяха ранени при челен удар на два буса на главния път София – Бургас край сливенското село Драгоданово в района на Петолъчката. Инцидентът стана около 16 ч., предаде бТВ  Пострадалите и починалият човек са от единия бус, пътувал за село Градец. При удара той се е преобърнал. В другото превозно средство водачът е бил сам и не е пострадал.  Шестима от пострадалите са настанени в Центъра за спешна помощ в сливенската болница и са под лекарско надблюдение, съобщи директорът на ЦСМП – Сливен д-р Василиса Симеонова. Пациентите ще бъдат консултирани и в зависимост от сериозността на нараняванията – настанени в съответните отделения на областната болница „Д-р Иван Селимински“.  По данни на bTV те са без опасност за живота.  На мястото на инцидента се намират екипи на „Пътна полиция“ и експерти. Извършва се оглед. Пътният участък не е затворен, движението се регулира от екипи на „Пътна полиция“.  ", "date": "2018.02.24", "title": "Отново ад на пътя! Човек загина, а седем са ранени при челен удар на бусове край Петолъчката "}
{"url": "http://epicenter.bg/article/aorazhen-mazh-se-barikadira-v-doma-si-vav-Velingrad--arestuvaha-go-pri-spetsaktsiya/148038/3/0", "text": "Въоръжен мъж се барикадира в къщата си във Велинград, като преди това нападна сестра си и заплаши с пушка охранител, предаде бТВ.  След операция, продължила часове, той беше задържан, а в дома му беше открит цял боен арсенал, като за нито едно от оръжията мъжът не е имал разрешително.  През цялото време с него е била и дъщеря му, която е в пети клас. Момичето е станало свидетел и на нападението над леля си.  Рано тази сутрин Георги Табаков нахлул с пушка в жилището на сестра си, докато тя спи, скарали се за имот и я набил.  Жената успяла да натисне паник-бутона на охранителната фирма. Пристигналият на място охранител обаче бил посрещнат от Табаков със заплахи и насочена пушка.  Нападателят се оттеглил необезпокояван в жилището си на другия край на града и се затворил вътре.  „Беше разпоредено да бъде отцепен районът и да бъдат поставени секретни постове“, разказа пред bTV старши инспектор Мирослав Янушев, зам.-началник на РПУ-Велинград.  Табаков обаче бил задържан изненадващо.  „След около час и половина чакане той слезе да си вземе дърва от дърварника и беше задържан светкавично от колегите. Не оказа съпротива“, разказа Янушев.  В дома на мъжа открит цяла незаконен арсенал – три пушки, взривно вещество с шнур, преправена пушка със заглушител. Той е имал разрешително за оръжие, но то му е било отнето преди година.  Проверка с дрегер на Табаков е установила 3,5 промила алкохол в организма му.  Съседи казват, че той е безработен, но разполага с пет автомобила и се заяжда с хората.  Засега дъщеря му остава при баба си.  ", "date": "2018.02.24", "title": "Въоръжен мъж се барикадира в дома си във Велинград, арестуваха го при спецакция"}
{"url": "http://epicenter.bg/article/Vanshno-bie-trevoga--Ne-patuvayte-na-Balkanite--zimata-vilnee-navsyakade--/148014/2/0", "text": "Във връзка с усложнената зимна обстановка на Балканите и очакваното влошаване на метеорологичните условия в Хърватия, Словения, Република Македония, Румъния, Босна и Херцеговина, Черна гора и Сърбия, изразяващо се в минусови температури, силни ветрове и обилни снеговалежи, Министерството на външните работи (МВнР) съветва всички български граждани, които имат намерение да пътуват до или през териториите на посочените държави през следващите няколко дни, да отложат своите планове до нормализиране на обстановката. Това съобщиха от пресцентъра на Министерството на външните работи.  В случай на неотложни пътувания МВнР съветва гражданите да се осведомят подробно за актуалната метеорологична и пътна обстановка за дестинацията на пътуване, да следват стриктно инструкциите на местните власти и указанията на пътните знаци и да потеглят на път напълно подготвени за придвижване в зимни условия - зимни вериги за гумите, пълен резервоар на автомобила, подходящо топло облекло и мобилни апарати с напълно заредени батерии.  В случай на кризисна ситуация, МВнР съветва гражданите да уведомят своевременно близките си за своето състояние и местоположение, да означат своето местоположение в социалните мрежи и да подадат сигнал до Дирекция \"Ситуационен център\" на МВнР, която приема денонощни сигнали за бедстващи хора на телефон: 00359 2 948 2404 или на имейл: crisis@mfa.bg  Балканските страни се обхванати от студ и сняг, който бавно приближава Македония. Според прогнозите в близките дни се очаква студена война, съпътствана от снеговалежи и силен вятър, предава македонската медия “Алфа“, цитирана от \"Фокус\".  По-голямата част от Словения в Хърватия е покрита със сняг и лед, които затрудняват движението. Има големи проблеми в Лика, Горски Котар, в Централна Хърватия, както и в Славония и в части от Далмация, където ветровете идват от морето. Снегът продължава да възпрепятства движението в централната и северозападната част на страната, а военните се занимават и с почистване на снежните натрупвания. В най-тежко засегнатите райони класовете са отменени. На адриатическото крайбрежие корабните линии са прекъснати.  Подобна е ситуацията и в Босна и Херцеговина, където силен вятър духа и пътищата са заледени и покрити със сняг. Препоръчва се на шофьорите да отложат пътуванията си или да носят зимно оборудване. Поради бурята няколко автомобила са се обърнали по пътищата, но няма човешки жертви. Лошото време удари също така Черна гора, както и съседна Сърбия.  ", "date": "2018.02.24", "title": "Външно бие тревога: Не пътувайте на Балканите, зимата вилнее навсякъде! "}
{"url": "http://epicenter.bg/article/Tsvetanov--Politikata-ne-se-pravi-na-zhaltite-paveta--a-na-myasto-sred-horata-/148015/2/0", "text": "Политиката не е това, което се прави на жълтите павета. Важно е да бъдем по места, да чуем проблемите на хората от тях самите. Това заяви пред медиите в село Крупник(община Симитли) зам.- председателят на ГЕРБ и председател на ПГ на партията Цветан Цветанов, който бе е гост на традиционните на Тодоровден конски състезания - кушии, съобщиха от пресцентъра на партията.  Цветан Цветанов коментира по повод оставката на министъра на енергетиката Теменужка Петкова, че това е нейно лично решение.  „Тя е достоен човек и подаде оставка, за да отпадне всякакво съмнение за връзки или натиск в сделката за ЧЕЗ, която е извършена в Чехия. Ще се направи пълна проверка по случая, за да се гарантира нацоналната сигурност”, каза Цветан Цветанов.  Заместник-председателят на партията подчерта, че опозицията в лицето на БСП генерира скандал след скандал и с това се опитва да отклони внманието от постигнатото.  „Днес сме в община Симитли и виждаме постигнатото от кмета Апостол Апостолов. Това, че тук на Тодоровден в село Крупник са се събрали хора от всички краища на общината е показателно, че хората са извели своя приоритет - Симитли над всичко.Това трябва да направим и ние политиците, да се обединим“, обясни Цветанов,  Той коментира, че е от изключителна важност да се завърши по-бързо строителството на АМ „ Струма”, защото това би означавало по-малко жертви и повече екология. Председателят на ПГ на ГЕРБ посочи, че е недопустимо президентът, който е обединител на нацията, всъщност да я разединява, да обижда премиера и народните представители.  „Силата на демокрацията и парламентарната република са изборите, на които избирателите казват своята воля“, категоричен бе Цветан Цветанов.  ", "date": "2018.02.24", "title": "Цветанов: Политикaта не се прави на жълтите павета, а на място сред хората "}
{"url": "http://epicenter.bg/article/Radev-na-taynstveno-poseshtenie-v-Burgas--predizvika-furor-na--quot-Troykata-quot-/148017/2/0", "text": "Президентът Румен Радев днес е на тайнствено посещение в Бургас,   За визитата му няма никаква официална информация, което означава само едно – тя не е протоколна и той е тук по личен повод.  Днес по обед държавният глава предизвика фурор на площад „Тройката”, след като придружаван от първата дама Деси Радева, направи непринудена разходка в центъра на града. Разбира се, появата му нямаше как да остане незабелязана и десетки бургазлии се снимаха с него.  „Излизах от МакДоналдс със сина ми и той сам го разпозна. Поиска да се снима с него, попитах го и той прие. Обърна се към малкия и му каза: Хубава шапка (брандирана с логото на емблематичната поредица Star Wars, б.а.)”, разказа пред Флагман.бг Стойчо Чайков, един от бургазлиите, които днес се срещнаха случайно с президента.  Той разкри, че до държавния глава е била съпругата му Деси Радева, както и солидна охрана от поне петима гардове на НСО. След площад \"Тройката\" те са продължили по ул.\"Александровска\" към пл.\"Атанас Сиреков\", спрели се на базара на мартеници, за да поздравят търговците, разказаха читатели на \"Флагман\".  ", "date": "2018.02.24", "title": "Радев на тайнствено посещение в Бургас, предизвика фурор на \"Тройката\""}
{"url": "http://epicenter.bg/article/Prof--Ivo-Hristov-v-Burgas--Ako-ne-beshe-sotsializmat--Balgariya-shteshe-da-e-edno-primitivno-obshtestvo-/148021/2/0", "text": "“Не съм очаквал, но съм приятно изненадан, че хората искат да четат и такива книги”, сподели проф. Иво Христов пред бургаска аудитория. Снощи по инициатива на Дискусионния клуб на БСП – Бургас в черноморския град се състоя представяне на второто и допълнено издание на книгата му „Пред пепелището на нестаналото българско общество”.   Тя изследва централни теми на съвремието, погледнати хладно и дистанцирано от социалния учен. Акцентира върху едни проблеми, неглижира други, трети не засега, но всъщност отговаря на въпроса как стихнахме дотук. Това съобщиха от пресцентъра на БСП-Бургас.  „Ние стигнахме дотук абсолютно закономерно, по логиката на развитие на българското общество, поставено в международен контекст, който е решаващ за страни като България”, обясни проф. Христов. Той изтъкна, че нито един преврат, обръщал посоката на българския кораб, не е продукт на решаващо българско участие, а следствие, рефлекс, резултат, но не и причина.   „Въпреки “мизантропското” заглавие, тази книга няма за цел да лиши хората от криле, а да бъде мотив да искаме друго настояще, за да имаме друго бъдеще”, посочи народният представител от левицата.  По думите му, заровени в миазмите на ежедневното си оцеляване, българите са забравили въобще да мислят бъдещето си.  „Това няма да ви го каже типичният политик, защото под политика днес се разбира всичко друго, но не и честен, откровен и суров разговор с нацията и опит да се предложат алтернативи”, каза проф. Христов и поясни, че само когато имаш адекватна представа за света, можеш да проектираш бъдещето.   Затова „Пред пепелището…” е надежда да се разровят „живите въглени” под пепелта, защото „спасението на всеки минава през спасението на всички”. Според него най-голямата драма на българското общество е пълзящата социална аномия т.е. разпадът на социалните връзки, а не икономиката, здравеопазването и образованието, които са решими проблеми.  „Енергетиката е последната централизирана система на “лошия” социализъм, в резултат на който все още имаме топло и светло”, посочи проф. Христов в контекста на случващото се в сектора с продажбата на ЧЕЗ и оставката на ресорния министър.  „Това е последната система, която се поддържа на средно техническо ниво. Когато си отидат тези, които я изградиха и които я поддържат, тогава ще видим”, предупреди депутатът. Попитан за социализма в историята на страната ни, той посочи:  „Ако не беше социализмът, България щеше да е едно примитивно общество, каквото беше до 1945 г. Днес удобно се забравя, че социалистическа България е била космическа страна, водеща в роботиката и биониката. Аз не съм апологет на социализма, а социален учен и като такъв виждам, че има своите своите тъмни страни. Преекспонирането им обаче се прави поради политическа конюнктура от политическа клиентела”.  По думите му генеалогията на сегашните управляващи, без изключения, има дебело „тъмночервено” минало. Проблемът на българската политическа върхушка е, че тя е дълбоко неиделогическа – хора, ръководени от примитивни инстинкти с цел да паразитират върху гърба на българското общество.  „Смяната на едни с други едва ли ще промени нещо, защото проблемът е системата, а конкретната персона е само нейна функция”, смята социалният учен.  Той отказа да прогнозира бъдещето на България с аргумента, че по същество прогнозата е екстраполация на тенденции от настоящето в перспектива за по-добре или по-зле. „Слава Богу, историята има особеното свойство да изненадва”, завърши проф. Иво Христов.  На събитието присъстваха неговите колеги от парламента – инж. Петър Кънев и Николай Тишев, областният председател на БСП-Бургас Стойко Танков и лидерът на бургаските социалисти Живко Господинов.  ", "date": "2018.02.24", "title": "Проф. Иво Христов в Бургас: Ако не беше социализмът, България щеше да е едно примитивно общество!"}
{"url": "http://epicenter.bg/article/Tezhak-snyag-povali-desetki-darveta-v-prohoda-Shipka--Video-/148022/2/0", "text": "Десетки нападали от тежестта на снега дървета затрудняваха сутринта движението през прохода Шипка, предаде кореспондентът на БГНЕС в региона.  Сигнали за падналите дървета са подавали преминаващите през прихода. От 12 ч през нощта групи по поддръжка са премахвали дърветата, които са препречвали и двете пътни платна. Голяма част от падналите на платното дървета са отстранени, но продължава да има опасност за преминаващите.  Проходът Шипка е отворен за движение, но има гъста мъгла. Синоптиците прогнозират снежни виелици и рязко застудяване през следващата седмица.  Очаква се тогава пътно-транспортната обстановка в страната да се влоши, предупреждават от Пътна полиция.  ", "date": "2018.02.24", "title": "Тежък сняг повали десетки дървета в прохода Шипка (Видео)"}
{"url": "http://epicenter.bg/article/Natsionalniyat-savet-na-BSP-reshi-da-bade-razrabotena-kontseptsiya-za-televiziya-/148024/2/0", "text": "Националният съвет на БСП възложи на Изпълнителното бюро на партията, на Съвета по духовна сфера, култура и медии и на Комисията по идейно и програмно развитие, анализи и прогнози да разработи концепция за стартиране на телевизионен канал на БСП. Това съобщиха от пресцентъра на партията.     Още по-първоначалната идея за червена телевизия беше на зам.-председателя на БСП Кирил Добрев. Телевизията няма да е чисто партийна, а по-скоро лява. Тя ще се управлява от фондация, която ще бъде регистрирана до месец, съ общава Канал 3.   Документите за телевизията са подготвени, само името на лявата телевизия не е избрано. Техниката е осигурена. На фона на скъпото телевизионно начинание социалистите не планират затварянето на в.\"Дума\", нито преминаването му в седмичник, научи Канал 3. В същото време ръководството е наясно, че нещо трябва да се промени, защото издръжката му гълтала над1 млн. на година. На пленума си социалистите насрочиха и пълен цикъл отчети и избори в Казанлък, където има тежки вътрешни противоборства между общинското ръководство на БСП и общинските съветници.   Най-много време пленумът глътна за разправиите по отстраняването на Валери Жаблянов и декларацията, от която бе коригиран текстът за Народния съд. , но тайната остана затворена между тясното партийно ръководство в ИБ на БСП.  ", "date": "2018.02.24", "title": "Националният съвет на БСП реши да бъде разработена концепция за телевизия "}
{"url": "http://epicenter.bg/article/Zhecho-Stankov-shte-e-noviyat-ministaar-na-energetikata/148029/2/0", "text": "Зам.-министърът на енергетиката Жечо Станков ще заеме поста на Теменужка Петкова, прогнозира енергийният експерт Васко Начев. Той не е изненадан от оставката на министър Петкова. \"Всеки, който много или малко познава нещата или ги следи по-отблизо, не е никак трудно да отгатне, че едно такова нещо предстои. За съжаление, то се случи няколко часа по-късно\",  каза още енергийният експерт пред БНР.   Според него не Гинка от Пазарджик е съборила Теменужка Петкова от поста министър. \"Това е само един формален повод, защото си спомняте, че това е може би трети или четвърти опит тя да бъде отстранена, защото тя работеше в три основни направления, където дразни много хора\", каза Начев и посочи три причини за нейната оставка: \"Тя придаде нов облик на енергетиката като цяло. Другото, което е, г-жа Петкова работеше много усърдно да бъде реализиран интерконекторът Гърция - България. Това също не се харесва на много хора. Третото нещо, според мен, е, че тя много или малко беше пречка, искайки да има правила на играта при реализиране на проекта \"Белене\". Тези три причини са днес да имаме нейната оставка\". По думите му, държавата е знаела за сделката между ЧЕЗ и \"Инерком България\": \"Аз ви уверявам, че всеки, който би трябвало да знае за тази сделка, той е знаел. Със сигурност зад тази сделка седи Българска банка за развитие, защото няма друга такава мощна банка, която да застане зад тази сделка или консорциум от няколко банки. Т.е. сделката от юридическа гледна точка е изпипана, както трябва и когато има две частни компании, няма място за съмнение\", каза Васко Начев.  Експертът обясни, че държавата има всички механизми, за да провери сделката. В отговор на въпрос кой ще наследи Петкова, той бе категоричен: \"Жечо Станков ще бъде следващият енергиен министър\". Жечо Станков Вчера премиерът Бойко Борисов каза от Брюксел, че самият той е посъветвал енергийния министър Теменужка Петкова да подаде оставка. \"Като се върна ще се срещна с коалиционните партньори, ще предам това, което мисля и ще вземем заедно решение, след това кой да я замести\", заяви премиерът.", "date": "2018.02.24", "title": "Жечо Станков ще е новият министъър на енергетиката?"}
{"url": "http://epicenter.bg/article/Parvan-Simeonov--Prezidentat-ima-dva-pati-po-visok-reyting-ot-premiera/148031/2/0", "text": "Това каза социологът Първан Симеонов в ефира на предаването \" \" по Канал 3.   \"Това, че енергетиката може да сваля правителства, го видяхме 2014 по времето на правителството на Пламен Орешарски\", припомни той.   ”Г-н Симеонов каза нещо за Русия и се хареса на умната и красива среда в България. Ако той стане министър на енергетиката, то това ще успокои протестите за Пирин. Така и Николина Ангелкова ще запази поста си, но що Цветанов е казал, че министърът ще е от ГЕРБ, значи ще се върви в тази посока”, смята социологът.   Патриотите свършиха най-трудното – за една година не им падна рейтинга. Сега за дреболии да се разпадат, би било наивно. Би било глупаво. Ако можеше говоренето им да събори правителството, те нямаше да говорят така. Симеонов има ценно политическо качество да е откровен, казва това, което мисли, но има натрупано напрежение” ”Обединението на трите формации е успешно и в исторически план е безпрецедентно”, категоричен бе той.     \"Идеята за президентска република би се харесала на обществото, но президентът Румен Радев не върви в тази посока. Той е избран като протест срещу статуквото. Има още четири години и не трябва да влиза в престрелки с партиите, но въпреки всичко той изнервя политиците\", коментира още Симеонов.   Очевидно е, че Румен Радев има два пъти по-голямо доверие. Това няма как да не предизвика ревност от Бойко Борисов. Премиерът се опитва да го приобщава, а Радев казва няма да се сражавам с твоите беквокали, ще се сражавам с теб. Президентът е в тежка фаза, очаква го труден период. Опитва се да е основна опозиция\", заяви той.   ", "date": "2018.02.24", "title": "Първан Симеонов:  Радев има два пъти по-голямо доверие, няма как да не предизвиква ревност в Борисов"}
{"url": "http://epicenter.bg/article/Balgarskiyat-lekarski-sayuz-shte-podpishe-natsionalniya-ramkov-dogovor-/148032/2/0", "text": "С 229 гласа „за“, 28 „против“ и 7 „въздържал се “ Българският лекарски съюз взе решение да подпише нов рамков договор със здравната каса. Това се случи на редовния събор на организацията, състоял се днес, 24-ти февруари, предаде БГНЕС. За 2018 г. БЛС успя да договори сериозно увеличение на цени в над 130 клинични пътеки в болнична помощ, като завишения има в почти всички пътеки по специалности.  „За първа година от десетилетие има увеличение на клинични пътеки в болнична помощ, както и завишени обеми, и цени на прегледи в извънболнична“, категорични са от БЛС.  По-голямата част от клинични пътеки, по които работят и общинските болници, са увеличени – пулмология, акушерство и гинекология, раждания, педиатрия, неврология и др. Повишение има в пътеките за рехабилитация и долекуване.  В тазгодишния НРД за медицински дейности, приоритетна тежест е дадена на майчинското и детското здравеопазване, както и на ражданията. Значително завишени параметри са постигнати и в извънболничната помощ. В първичната е даден приоритет със завишени цени и обеми на профилактичните прегледи за деца от 0 до 18 г.  Повишаване има при диспансеризацията, имунизацията и в капитацията при ОПЛ. При специалистите, първичния преглед е завишен с 1 лв. Тази година е обърнато и сериозно внимание на социалнозначимите заболявания в рискова група при жените от 30 до 40 год. Те ежегодно ще се възползват от профилактичен преглед при гинеколог, с възможност за изследване на цитонамазка.  Увеличени са и обемите за мамографско изследване, с оглед ранно откриване на злокачествени заболявания на гърдата. В клиничните лаборатории също са предвидени по-големи обеми, необходими за първичната профилактична и диспансерна дейност на общопрактикуващите лекари.  „Благодарене на конструктивни преговори, колективна и последователна работа със съсловието, БЛС успя да договори параметри в здравния сектор, които не са променяни от много години. Всичко, за което БЛС се е борил, цели максимално улесняване и удовлетворяване работата на заетите в сектора колеги. Не на последно място, тазгодишните постигнати резултати в разпределението на средства, ще повишат качеството на медицинската услуга и адекватно ще отговорят на потребностите на пациентите“, коментира д-р Венцислав Грозев, председател на БЛС.  Във връзка със създалото се напрежение в сектора и вмешателството на министъра на финансите, Владислав Горанов в преговорния процес за НРД 2018 г., БЛС прие официална декларация на 67-ия Събор на съсловието, подготвена от РЛК Пловдив.  Текстът на документа гласи, че здравето на пациентите, лекувани на територията на РБългария, не може да бъде рискувано с фискални цели.  В следващата седмица предстои официалното подписване на НРД 2018 г., като независимо от трусовете в сектора, БЛС се надява за стриктно спазване на договорените параметри и ще отстоява гласа на съсловието.  ", "date": "2018.02.24", "title": "Българският лекарски съюз ще подпише националния рамков договор "}
{"url": "http://epicenter.bg/article/Borisov-razporedi-palna-proverka-na-sdelkata-po-prodazhbata-na-ChEZ-/148034/2/0", "text": "Министър-председателят Бойко Борисов възложи на Държавната агенция “Национална сигурност” и Националната агенция по приходите да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\", съобщиха от правителствената информационна служба.  Премиерът също така поиска в разследването на всички обстоятелства да се включат Комисията за енергийно и водно регулиране и Комисията за финансов надзор. Министър-председателят Борисов разговаря с ръководствата на НАП и КФН, които го увериха, че наблюдават сделката от четвъртък и ще извършат незабавна проверка.  Припомняме, че правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност, добавят от пресслужбата на кабинета.  ", "date": "2018.02.24", "title": "Борисов разпореди пълна проверка на сделката по продажбата на ЧЕЗ "}
