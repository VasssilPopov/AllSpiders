{"url": "http://epicenter.bg/article/Desetki-hilyadi-balgari-bez-adekvaten-dostap-do-osnovni-lekarstva--VIDEO-/174348/2/0", "text": "България е сред първите страни в Евросъюза по брой аптеки на глава от населението. Въпреки това, десетки хиляди българи нямат адекватен достъп до основни лекарства. Защо изпадаме в подобен парадокс, пита бТВ.  България е на едно от първите места в Европа по брой хора, обслужвани от една аптека, или около 1800 души на аптека срещу около 4500 средно за съюза.  Въпреки тези числа за нашата страна, в община Невестино около 3000 души пътуват чак до Кюстендил за медикаменти. Аптеката, която е обслужвала цялата община, от години е затворена.  Диабет, хипертония, склероза. Това са само част от заболяванията на 80-годишната Елинка Георгиева от село Друмохар. Тя живее сама, но не може да си купува лекарства, защото най-близката аптека е на повече от 20 километра.  Дъщеря ѝ ѝ носи лекарства чак от Кюстендил.  И докато в общини като Невестино няма нито една аптека, само на една 50-метрова отсечка в София има 4. Картата, поддържана от Българския фармацевтичен съюз, показва нагледно концентрацията на аптеки в големите градове.  „В малките места все повече аптеките се закриват и населението много трудно има достъп до терапията си”, каза Маргарита Грозданова от Българския фармацевтичен съюз.  Регистър на населените места без аптека няма – от Здравната каса ни обясниха, че не са длъжни да поддържат статистика за броя на гражданите без аптека, а от Здравното министерство отговориха, че в действащото законодателство не е уреден въпросът за пропорционално разпределение на аптеките.  Затова фармацевтите настояват за промени – аптеките да се откриват по демографски и географски критерии, за да имат всички достъп поне до основните лекарства.  Има и други общини в страната с такива проблеми. Още по-голям е казусът с денонощните аптеки – такива няма дори в някои от големите градове.  ", "date": "2019.02.02", "title": "Десетки хиляди българи без адекватен достъп до основни лекарства (ВИДЕО)"}
{"url": "http://epicenter.bg/article/Testovete-za-grip-svarshvat--lekarite-postavyat-diagnoza-po-svoya-pretsenka--VIDEO-/174298/2/0", "text": "Болните от грип тази година са по-малко в сравнение с миналата, но с по-тежки усложнения, отчитат от Националния център по заразни и паразитни болести. Същевременно бързите тестове за изследване на грип се изчерпват в лекарските кабинети, предава Нова тв.  Сияна посещава лекар заради силната си кашлица. За бързия тест за грип на цена 30 лева баща й досега не е чувал. Ще може да се възползва от него обаче по-нататък, защото комплектите за изследване в поликлиниката са пред изчерпване.  Д-р Николай Николов от Хасково е с 30-годишен стаж като педиатър и разчита на опита си. Казва, че тестът може да даде фалшив положителен или отрицателен резултат.  Данните за болни от грип, подадени от избрани лични лекари в България, са основата, на която се обявява грипна епидемия. Повечето пъти диагнозата е преценка на лекаря. Има и други фактори.  „Отсъствие от училище, търсене на спешна помощ, колко хора чакат пред кабинетите на общопрактикуващите лекари”, поясни д-р Ангел Кунчев.  Да се докаже грипно заболяване може и в националната референтна лаборатория – безплатно, но по-бавно, защото пробите се взимат от личните лекари и болниците.  Справка, предоставена на bTV, показва, че от началото на грипния сезон са изследвани 1190 пациенти, а при 40% са доказани грипни вируси.  От днес, 2 февруари, грипната епидемия на територията на област Кърджали се отменя, съобщиха от пресцентъра на Министерството на здравеопазването. Учебните занятия във всички училища в областта се възобновяват от 4 февруари.   Към днешна дата грипна епидемия е обявена на територията на следните области: Благоевград, Варна, Велико Търново, Видин, Враца, Добрич, Кюстендил, Монтана, Пазарджик, Плевен, Пловдив, Разград, Русе, Сливен, Смолян, София-град, Търговище и Шумен.  ", "date": "2019.02.02", "title": "Тестовете за грип свършват, лекарите поставят диагноза по своя преценка (ВИДЕО)"}
{"url": "http://epicenter.bg/article/Kr--Velchev-za-skandala--quot-Alo--Banov-sam-quot--Mozhe-bi-Yoncheva-misli--che-s-donosi-se-stava-evrodeputat/174299/2/48", "text": "\"Не може един донос или клевета да са чисти. Дано и хората не се вържат на този скандал. Опозицията непрекъснато намекват, че ГЕРБ управлява 10 години, а нямало резултати. Но не споменават управлението на Орешарски.\" Това заяви заместник-председателят на ПГ на ГЕРБ Красимир Велчев в предаването \"Денят започва с Георги Любенов\" по БНТ.  \"Държава, в която институциите воюват, е слаба държава. Как ли изглеждаме в очите на партньорите ни от ЕС. Не може един президент да застава зад дадена партия, а да се обявява срещу друга\", каза още той.  \"Нинова заяви, че имало мълчание от страна на Борисов по отношение на Банов. Но лидерът на БСП участва в разграбването на държавата, а мълчи по темата. Всяка седмица от БСП измислят нещо ново\", коментира Велчев.  \"Убеден съм, че ако вината на Йончева за парите от КТБ излезе, ще бъде заметена тихичко\", допълни той.  \"Йончева хвърли петно и върху журналистите. Може би Йончева мисли, че само с доноси се става евродепутат\", завърши Велчев по темата за аферата \"Ало, Банов съм\".  ", "date": "2019.02.02", "title": "Кр. Велчев за скандала \"Ало, Банов съм\": Може би Йончева мисли, че с доноси се става евродепутат"}
{"url": "http://epicenter.bg/article/Pencho-Milkov--BSP--Tsyaloto-pravitelstvo-e-oktopod-v-shema--kato-sluchaya--Alo--Banov-sam--/174300/2/48", "text": "Цялото правителство е в схема, като случая „Ало, Банов съм”. Това е октопод. Това каза народният представител от ПГ на „БСП за България” Пенчо Милков пред БНТ, съобщиха от пресцентъра на БСП. По думите му с подаването на една оставка, ситуацията е като изгърмяване на бушон, но октоподът във властта продължава да си работи по същия начин.  „Нашата работа, като политици, е да не замълчим - когато получим сигнал, да го предоставим на съдебната система, а тя да издаде присъдата”, каза народният представител от левицата.  „В БСП получаваме много сигнали за нередности в държавата. Днес, един човек беше пътувал от Дряново да ми даде такъв. Това е вече ежедневие за хората. Министър Банов не се отрича от думите си в записа, той казва пред медиите, че няма да го коментира”, уточни Милков. Народният представител поясни, че аудиозаписът е дълъг 17 минути и на три пъти Банов казва пред различни хора едно и също.  „Кой вече ще приеме да е свидетел в тази държава, след като на този - от „Суджукгейт”, му запалиха колите, на свидетеля за Ценко Чоков му запалиха фермата, свидетелката за „Агенция за българите в чужбина” я направиха на нищо. За този човек, спряган от управляващите за информатор по случая Банов, чухме какви ли не неща - за сексуалния му живот, къде е работил и пр. Кой би казал тогава истината в България, при това положение?”, попита Милков.  „Отвлича се вниманието с въпроса кой е направил записа, а не какво има на самия запис. Това е защитната теза на Банов и неговите апологети”, каза още той. Пенчо Милков отбеляза още, че спряганият от ГЕРБ за източник на сигнала е бил освободен по време на правителството на Пламен Орешарски и назначен от правителството на Бойко Борисов.  ", "date": "2019.02.02", "title": "Пенчо Милков, БСП: Цялото правителство е октопод в схема, като случая „Ало, Банов съм” "}
{"url": "http://epicenter.bg/article/Shefat-na-VAS--Na-plazh--Koral--ne-mozhe-da-se-stroi--dokato-ne-padne-zabranata-ot-2014-g-/174301/2/0", "text": "На плаж „Корал“ не може да се строи, докато не падне строителната забрана от 2014 г. Това каза председателят на Върховния административен съд (ВАС) Георги Чолаков в интервю за предаването „Тази събота“ по бТВ.  „Това, което се случва на Черноморието, безспорно не е добро. Но важно е дали то е допустимо или не по закон. За строежа край плаж „Корал“ реагирахме остро, защото имаше публикации, че ВАС е разрешил строежите на този плаж, което не е така. Историята с тези строежи се развива още 2006 – 2007 г., когато са издадени разрешителните за строеж по отношение на този обект. През 2007 г. тези разрешения, които са предмет на сегашните производства, са изпратени служебно на РДНСК – Бургас за проверка. Към този момент РДНСК не е реагирала, че има някакъв проблем при тези разрешения за строеж“, заяви Чолаков.  Той посочи, че към 2007 г. са действали други закони и не е имало такива, каквито има в момента.  „Съответно, въпросните дюни, за които се твърди, че са налични, са нанесени много по-късно в кадастралната карта – след 2007 г. Към момента, когато са раздавани разрешения за строеж, тези територии са били урбанизирани и е имало изготвен подробен устройствен план. Така че някой не е нанесъл на времето тази дюна, която е трябвало да се нанесе“, обясни председателят на ВАС.  Чолаков заяви, че в момента се проверява дали разрешението за строеж, издадено през 2007 г., е било законосъобразно към онзи момент.  „Ние казваме, че тези решения за строеж са законосъобразни към този момент, но фактически не може да се строи, докато не отпадне строителната забрана. Докато не падне строителната забрана от 2014 г., там не може да се строи. А тя е въведена, докато не се приведат съответните обекти според изискванията на Закона за биологичното разнообразие и Закона за опазване на околната среда“, каза още той.  Председателят на ВАС заяви, че едно разрешение за строеж може да се обяви за нищожно само ако е издадено при допуснати груби и съществени нарушения на правилата.  Никой не налага натиск на Върховния административен съд както по отношение на плажа „Корал“, така и по отношение на Национален парк „Пирин“, умери Георги Чолаков.  „Проблемите с дюните съществуват отдавна, но за тях държавата отскоро започна да мисли – тя започна отскоро да защитава своята природа и своето добро развитие. Законите за биологичното разнообразие и за устройството на Черноморското крайбрежие и промените в Закона за опазване на околната среда се появиха много късно. Много късно започна да се изисква да има съгласувателни процедури при строежите във връзка с тези проблеми. Така например имаше поредица от дела с дюни във Варненска област – имотите си имат собственици, които имат разрешение за строеж, и всичко е било законосъобразно. И в един момент държавата решава там да нанесе дюните“, заяви Чолаков и посочи, че те е трябвало да се отбележат още към момента на реституцията.  „Дюната е изключителна държавна собственост и държавата трябва да предприеме обезпечителни мерки относно собствениците на имотите, където има такива. Защото и частната собственост е неприкосновена. Трябва да има баланс – не може да бъде нарушено правото и на едните, и на другите. Държавата трябва много ясно да е разписала къде точно не може да се строи и да се знае предварително“, обясни председателят на ВАС.  Във връзка с промените в плана за Национален парк „Пирин“ и изказването на лидера на НФСБ Валери Симеонов, че това решение на ВАС е „удар по икономиката“, Чолаков уточни, че не е съгласен с това твърдение.  „Както по отношение на плажа „Корал“, така и по отношение на НП „Пирин“ ние приложихме закона точно както е разписано в правната норма. Ние просто приложихме закона и няма никакъв натиск от никъде. Никой не ми „натиска бутона“ – нито на мен, нито на съдиите във ВАС. Направих всичко необходимо, за да има прозрачност за всичко, което става във ВАС“, обясни Чолаков.  ", "date": "2019.02.02", "title": "Шефът на ВАС: На плаж „Корал“ не може да се строи, докато не падне забраната от 2014 г."}
{"url": "http://epicenter.bg/article/Zadava-se-seriya-ot-magnitni-buri--VIDEO--/174306/2/0", "text": "Очакват ни серия от магнитни бури. Пикът на изригванията е в периода между 1-ви и 2-ри февруари, предава Нова тв.  „Магнитните бури рефлектират върху психиката на здравите хора. По време на тези изригвания често се будим през нощта. Сънуваме доста повече и получаваме главоболие, ставаме раздразнителни”, каза в студиото на „Събуди се” психиатърът Веселин Герев.  По думите му психиката ни е отвикнала на магнитното поле. „Движим се в превозни средства и сме обградени от дебели бетонни стени. Тези фактори намаляват естествения магнитен фон на Земята. И, когато има слънчеви изригвания, ние ги усещаме”, допълни той.  „Количеството на бурите през последните години е ниско. На 31 януари късно вечерта е имало по-сериозно изригване на Слънцето. Скалата за измерване на магнитното поле е от 0 до 9. Смята се, че до 3 полето е спокойно”, коментира доцент Татяна Трифонова от Института по геофизика.  Тя допълни, че магнитното поле на Земята се влияе от процесите, които се случват със Слънцето. На 19 и 20 февруари се очакват нови изригвания. Според доц. Трифонова те не са толкова опасни, но все пак хората с хронични заболявания трябва да бъдат по-внимателни.  „Магнитното поле разширява кръвоносните съдове. Особено чувствителни към това са сърцето и мозъкът. От там идват честите проблеми. Хората, които страдат от депресия, получават облекчение от магнитните бури”, каза още психиатърът Веселин Герев.   ", "date": "2019.02.02", "title": "Задава се серия от магнитни бури (ВИДЕО) "}
{"url": "http://epicenter.bg/article/Evgeniya-Zhivkova-za-familiyata-i-tezhestta-na-tsarskata-korona--VIDEO--/174307/2/0", "text": "Тази събота Ива Софиянска-Божкова ни среща в предаването си по Нова тв с внучката на Тодор Живков и дъщеря на Людмила Живкова – Евгения Живкова.  В откровено интервю тя говори за детството си, за любимите си хора и за царската корона, за която майка й казвала, че е красива, но тежка.  „Сега вече фамилията ми не ми тежи, но когато бях дете ме притесняваше това, че съм внучка на държавния глава. Всички ми се радваха и това още повече ме притесняваше”, споделя талантливата дизайнерка.  Тя е категорична, че е имала хубаво детство и семейството ѝ не я е ограничавало в контактите й с приятели и съученици.  „Оттогава ми останаха и някои приятели, сред които е и Сергей Станишев”, казва Живкова.  За майка си тя казва, че е била изключително добър и съпричастен към проблемите на другите човек. Винаги се стараела да помага. Евгения казва, че вероятно от майка си е наследила и любовта си към красивото, което впоследствие я насочва към дизайнерската професия.   ", "date": "2019.02.02", "title": "Евгения Живкова за фамилията и тежестта на царската корона (ВИДЕО) "}
{"url": "http://epicenter.bg/article/Prof--Radoslav-Gaydarski--/174311/2/0", "text": "Сергей Станишев трябва да води листата на БСП за европейските избори, заяви в предаването \"Европа сутрин\" по ТВ Европа проф. Радослав Гайдарски, член на Изпълнителното бюро на социалистическата партия. На директния въпрос трябва ли Сергей Станишев да води червената евролиста, професорът отговори така: \"Редно е той да бъде водач. Редно е да бъде той, той е председател на ПЕС и не вярвам нашите хора да решат да води друг!\"   Проф. Гайдарски поясни, че в БСП има демокрация и окончателното решение зависи от мнението на членовете на партията. \"При нас има гласуване и, ако голямата част от членовете на БСП са за Сергей, какво ще каже Бюрото – ние не го искаме, защото не ни е симпатичен, така ли\", каза още той.   Проф. Гайдарски разви тезата, че в БСП няма опозиция, а свободно изразяване на мнения и че темата за вътрешнопартийната опозиция е измислена от политическите опоненти на социалистите.   \"Очакваше се да стане някакъв раздор  . Няма опозиция в БСП, при нас има пълна демокрация – всеки може да спори с Корнелия Нинова и даже да се скарат. А, я си представете при бат ' Бойко да отиде някой и да започне да оспорва негови думи. Това не може да се случи\", каза Гайдарски.   Според него на форума основното изказване е било на лидера Корнелия Нинова, след това - на Сергей Станишев. Според него това, че центърът на конгреса е била информацията за разследването на Елена Йончева, са интерпретации на медиите. \"Тя сега е депутат, но си е журналист - прави разследвания, така, както и аз съм си хирург. Ако стана депутат, няма ли да съм хирург?\", посочи професорът.   Според него разследването, нашумяло като \"Ало, Банев съм\" на Елена Йончева е болка за ГЕРБ, защото след подобни разкрития от партията са били отстранени доста нейни кадри.   Един по един си отидоха доста хора, затова с такова настървение действат в ГЕРБ, каза Радослав Гайдарски.   Някой е подал тези данни на Елена Йончева, тя не си ги е измислила, тя не е разкрила източника си, а от ГЕРБ говорят за някакъв Ангел Ангелов, изтъква Гайдарски.   Ами, ако източникът не е Ангел Ангелов, какво ще стена?! Ще бъде резил за тях, не за Елена Йончева - те хвърлят някакво име - на Ангел Ангелов, което тя не е споменала. Очакваме прокуратурата да провери, казва още проф. Гайдарски.    ", "date": "2019.02.02", "title": "Проф. Радослав Гайдарски: Сергей Станишев трябва да води евролистата на БСП!"}
{"url": "http://epicenter.bg/article/3000-leva-sanktsiya--ako-se-vozish-s-brichka---eto-koi-globi-na-patya-skachat-desetokratno-/174302/3/0", "text": "До 3000 лева глоба грозят шофьорите, които карат разбити коли или камиони по пътищата у нас. Това предвижда новият проект на Закона за движение по пътищата, който беше разделен на три части и качен за обществено обсъждане, пише \"Монитор\".  В една от точките е записано, че \"опасните технически неизправности“ ще се санкционират с 1500 лева. В този член, поставен под номер 219, влизат и камионите и автобусите, които не са укрепили товара си.  Санкции ще има и за притежателите на леки автомобили, които имат неизправни спирачни и кормилни системи. Там е предвидена същата глоба.  С максимален размер на санкцията ще се наказват и водачите на превозни средства, които \"имат въздействие върху околната среда, или могат да породят риск за други участници в движението по пътищата“, се казва още в закона. Тълкуванието е, че старите коли, които тровят околната среда, нямат катализатори или пушат повече от нормалното, ще попадат под ударите на закона.  По-леките наказания са до 1000 лева и включват по-малки неизправности, отново касаещи околната среда и безопасността на останалите участници в движението. Най-малката санкция пък е от 500 лева. Не е изключено обаче сборът им, когато се касае за много разбит автомобил, който създава опасност, да достигне и до 3000 лева.  За да има максимална глоба, при него трябва да са констатирани опасни, значителни и незначителни неизправности. Те включват както развалени фарове, така и разтропана ходова част, износени гуми, неработещи чистачки и други. До момента наказанието за подобни повреди беше едва фиш от 50 лева. Минималната санкция обаче за разтропани автомобили вече скача десетократно и става 500 лева.  ", "date": "2019.02.02", "title": "3000 лева санкция, ако се возиш с бричка - ето кои глоби на пътя скачат десетократно "}
{"url": "http://epicenter.bg/article/Otpuskat-novi-33-mln--leva-za-sanirane-na-sgradi-v-tsyalata-strana-/174315/4/0", "text": "Регионалното министерство отпуска над 33 млн. лева за саниране. Парите ще бъдат вложени в реализирането на 32 проекта в страната, предава Нова тв.  В програмата за енергийна ефективност бяха вложени 2 млрд. лева. За така нареченото безплатно саниране бяха одобрени над 2000 сгради.  Всичките проекти в Благоевград са готови. В Бургас масово санират, а най-бавно се движат софиянци. В столицата има 80 блока, където работата все още дори не е започнала.  ", "date": "2019.02.02", "title": "Отпускат нови 33 млн. лева за саниране на сгради в цялата страна "}
{"url": "http://epicenter.bg/article/Matiyo-Bomie--Liberalnata-demokratsiya-e-bolna--otvad-Granitsata-idva-varvarstvoto-/174310/11/34", "text": "    - Терминът “идеология” може да обозначава съвкупност от идеи, които са повече или по-малко организирани и приети, способни да ръководят поведениено на индивидите. Ако се придържаме към тази дефиниция, либерално-либертарианската идеология очевидно е идеологията на нашето време, тази, която структурира нашето общество. За Жан-Клод Мишеа това е срещата между либералната икономическа мисъл и това, което той нарича либертарианска мисъл, позовавайки се на надмощието на индивиуалното желание, което се е наложило. Анализът ми се струва точен.  Това надмощие на индивида е общата точка между социал-либерализма, който обикновено наричаме “левица”, и либерално-социалното, което по принцип наричаме “десница”. Според мен това са двете лица на една и съща идеология. Няма фундаментална разлика между тези предполагаеми десница и левица. Привържениците на либерално-либертарианската идеология упражняват властта от 40 г. насам, отхвърляйки екстремистите, които мислят другояче.  2017 г. не е победата на нов начин на правене на политика, а продължаване на същата либерално-либертарианска идеологическа власт с други средства. Според мен тази идеология е още по-широка: това е истинска вяра в безграничността и увереност, че има само един път. Така че тя е последното превъплъщение на религията на прогреса. Имам предвид прогреса като идеология, според която ние вървим към по-добър свят, а не напредъка на отделните общества.    - По-скоро е тотализираща: това е господстващата мисъл в политическия, културния и медийния свят. Като всяка политическа идея, либерализмът е многообразен, той може да клони към различен развой. Една форма на либерализма се радикализира, за да стане олигархична. Едно малцинство от хора в световен мащаб, които имат една и съща визия за света, държи юздите на властта и работи за въвеждането на този начин на действие в световен мащаб, осланяйки се на индустрията на щастието, на “хепикрацията” (happycratie).  Този либерално-олигархичен модел произвежда руини, като цяло, и собствената си руина, в частност. Лудостта по разпределението на богатствата и на властта сред все по-ограничен кръг от хора граничи с психично заболяване: как да натрупаме още повече в свят, чийто ресурси естествено са ограничени?    - Струва ми се интересно да подхранвам собствения си интелектуален труд чрез съпоставянето, и следователно прочита, дори размисъла над концепциите за света на много различни мислители.  Дебор, Хайдегер, Бодрияр и Бернанос имат обаче нещо общо: техните творби мислят предварително и дори предизвестяват света, в които ние сме навлезли. Всеки от тях показва по свой начин как ни се налага един виртуален образ на света, който претендира, че е самата реалност, и ролята на технознанието в този процес. Симулакър, роботи, вразумяване, спектакъл… Без значение на понятията, тези четирима мислители са размишлявали какво ще се случи сега: дереализация на всекидневната реалност.    - От предградието от моето детство пазя спомена за пространство, ръководено от Комунистическата партия. Но също така, и аз не съм единственият, за пространство, в което наистина живеехме заедно, противно на днешната илюзия за “съвместно съжителство”.  Какво се промени? Има много причини за откъсването на тези квартали. Загубата на авторитет и дори отричането, че авторитът е необходим. Какво да мислим за семействата, където майката няма авторитет пред своя тийнейджър, защото той е момче? Масовостта на имиграцията. Какво мислите за факта, че 40 процента от младите хора с имигрантски произход са безработни или че 14 процента от жените, които раждат в Сен Сен Дени, са обрязани?  Развитието на исляма и неговата претенция да оспорва първоначалния хабитус, и сътрудничеството на част от политическите, културни и медийни “елити”, които насърчиха разлюбването и дори презрението към Франция на фона на всеобщото историческо покаяние. Властта на индустрията на желанието и на техническите вещи над нашия всекидневен живот. Превръщането на някои думи в опасни думи: “идентичност”, “десница”, “обучение”, “авторитет”, “полиция”, “учител”, “католицизъм”…    - Личността на този господин отговаряше напълно на съвременния конформизъм. Става дума за почти карикатурен прототип на послушния клиент на “глобализираните елити”, които упражняват идеологическата власт. Фигура, която поставена на преден план в медиите, позволява да се прикрие реалността. Но ето че реалността, която изпълва въображението на част от “младите” в днешните предградия, внезапно се завръща в галоп! И тази реалност има кафява фуражка.    - Постдемокрацията е повече или по-малко демократичният момент, в който живеем. Публикувайки през 2007 г. “Тоталитарната демокрация”, аз заявих, че сме в постдемократичен момент, който външно прилича на представителната и либерална демокрация, но където демокрацията вече е само образ на самата себе си. Живеем в образ на света, който смятаме, че е истинският свят. Излязохме от реалността заради една въображаема и развлекателна реалност...  Постдемокрацията е насилие над народите в доста области, както в политиката, така и по отношение на свещеното или човешкото, и то се изразява в желанието за промяна на реалността на човешкото същество.    - В началото движението “жълтите жилетки” имаше някои характеристики на популистко движение: спонтанността, искането за пряка демокрация, многообразието от редица конкретни искания. Това е също народно движение, всъщност жакерия срещу “глобализираните елити”.  Когато демокрацията не е нищо повече от сянка на самата себе си, поставена под попечителство, когато страх обзема всяка либерално-либертарианска политическа личност при самото споменаване на думата “референдум”, тогава това не може да породи нищо друго освен народни изригвания.  Господстващата власт разглежда народа като група деца, на които е достатъчно да се посочи какво ще се прави. Липса на късмет - това е плътски вкоренен народ! Това движение е нещо повече от реакция: това е сиптом, който показва, че либералната демокрация е болна. Реакциите против обаче вече са се случвали преди, по време на референдума през 2005 г., “Демонстрация за всички” или пък някои нови социални движения.    - Кой вижда опасност в пробуждането на народите? Само онези, които имат явен интерес народите да не се пробуждат!  - Нито един реален свят не е безграничен, затова понятието, което трябва да бъде осмислено, е Граница, във всички мащаби. В действителност има само пределен, ограничен свят, в смисъла, в който са го разбирали римляните, които са определяли географски линии, разделящи техния свят, цивилизацията, от този на другите, варварството. Отвъд Границата идвало варварството.  Днес е същото: ако не сакрализираме отново определен брой неща, особено онова, което се отнася до живота, корените, образованието или суверенитета, не в религиозния смисъл на свещено, а на това кое е най-важно за нас, кое надхвърля нашите индивидуалности, тогава Границата, а след това и всички граници, бързо са преминати. Отвъд нея е варварството. С две думи, граница или варварство. Точно това живеем. Изправени пред този момент, въпросът, който трябва да зададем, е какво искаме да съхраним, но не в консервативен смисъл. В смисъла на бъдещето като наследство, на това какво искаме да намерим, за да го предадем.  Днешната ситуация на насилие във Франция, която е уникална в богатите страни, се дължи според мен до голяма степен на отсъствието на истинско консервативно течение в политическия пейзаж. Постоянното заличаване и започване отново и вечното движение не изграждат нищо плътски вкоренено.   ", "date": "2019.02.02", "title": "Матийо Бомие: Либералната демокрация е болна, отвъд Границата идва варварството!"}
{"url": "http://epicenter.bg/article/-quot-Ne-me-dokosvay-quot----film-za-intimnostta--Neobiknoveno-i-provokativno/174344/6/0", "text": "  „Не ме докосвай“ (Touch Me Not) на румънската режисьорка Адина Пинтилие по нейн сценарий бе една от големите изненади на миналогодишното Берлинале и спечели голямата награда „Златна мечка“. Филмът вече имаше своето разпространение в почти цяла Европа, а съвсем наскоро американската му премиера се състоя в забележителния Museum of Modern Art при огромен интерес от специалисти и публика.   THE HOLLYWOOD REPORTER пише: „Безмилостна и завладяваща творба. Проникновен поглед към човешката сексуалност, поразяващ със своята интелигентност, самоувереност и оригиналност.” А INDIEWIRE допълва: „Радикално човечен, смел трактат за странната (и често белязана от отчуждение) връзка, която човешките същества имат със собствените си тела.“   Самата Адина Пинтилие споделя: „На 20 години си мислех, че знам всичко за любовта, за това как трябва да изглежда една здравословна интимна връзка, за това как функционира желанието. Сега, 20 години по-късно, след всичките опити и премеждия, които съм имала, всичките ми тогавашни представи постепенно изгубиха своята категоричност и с течение на времето станаха все по-сложни и обезпокояващо противоречиви.   Като отражение на това мое лично пътуване НЕ МЕ ДОКОСВАЙ е художествено изследване на човешкия копнеж и (не)способността ни да докосваме и да бъдем докосвани, да установяваме контакт.“   Филмът се вглежда в това как можем да открием интимност по най-неочаквани начини и как да обичаме другия, без да изгубим себе си. Режисьорката и нейните герои предприемат дръзко пътуване към интимността.   На границата между реалност и фикция НЕ МЕ ДОКОСВАЙ следва емоционалното пътуване на Лаура, Томас и Кристиан с дълбоко съчувствен поглед към интимния им живот. Жадуващи интимност и същевременно дълбоко уплашени от нея, те се опитват да преодолеят старите модели на поведение, защитните механизми и табута, да срежат пъпната връв и най-накрая да се почувстват свободни.   „Не ме докосвай“ е копродукция на Румъния, Германия, Чехия, България и Франция. Българското участие във филма е на продуцента Мартичка Божилова („Агитпроп“), с музиката на Иво Паунов, при звука в името на Веселин Зографов и специалистите по кастинга Магделена Илиева и Иван Колев. Консултант по монтажа е операторът и режисьор Георги Богданов. Участват и двама български актьори – Ирмена Чичикова и Георги Налджиев.    можете да го гледате на: 2 февруари (събота) от 20 ч., Културен център „Г8“ (среща с българския екип и режисьора Адина Пинтилие) Както и на 3 февруари, 18 ч., Кино „Одеон“    на: 3 февруари, 17 ч., Лъки Дом на киното (среща с българския екип и режисьора Адина Пинтилие) 5 февруари, 19 ч., Лъки Дом на киното (среща с българския екип)    на: 3 февруари, 18:30 ч., ФКЦ  Варна, Зала 5 (среща и представяне с Елица Матеева)   Филмът ще бъде излъчван с български и английски субтитри. Гледайте го в арт кината в София, Пловдив, Варна и Благоевград от 1 февруари   игрален, 125 мин., 2018 Румъния-Германия-Чехия- България-Франция     Режисьор Адина Пинтилие Сценарий Адина Пинтилие Оператор Джордже Чипер – Лилемарк Монтаж Адина Пинтилие Музика Иво Паунов Звук Веселин Зографов Звуков дизайн Доминик Долейши Художник Адриан Кристеа Костюми Мария Питеа Кастинг Флорентина Братфанов, Таня Шух, Мая Серула, Магделена Илиева, Иван Коцев Продуценти Бианка Оана, Филип Аврил, Адина Пинтилие Копродуценти Бени Дрехсел, Радован Зибрт, Алжбета Караскова, Мартичка Божилова   С участието на: Лаура Бенсън, Томас Лемаркис, Кристиан Байерлейн, Грит Улеман, Хана Хофман, Шони Лав, Ирмена Чичикова, Райнер Щефен, Георги Налджиев, Дирк Ланг   Световна премиера Берлинале 2018 – „Златна мечка” за най-добър филм, Награда за най-добър първи филм      МФФ Трансилвания, Карлови вари 2018, Биографилм – Болоня 2018 и др.      Анотация Кажи ми как ме обичаше, за да знам как да обичам.   Режисьорката и нейните герои предприемат дръзко пътуване към интимността. На границата между реалност и фикция НЕ МЕ ДОКОСВАЙ следва емоционалното пътуване на Лаура, Томас и Кристиан с дълбоко съчувствен поглед към интимния им живот. Жадуващи интимност и същевременно дълбоко уплашени от нея, те се опитват да преодолеят старите модели на поведение, защитните механизми и табута, да срежат пъпната връв и най-накрая да се почувстват свободни.                             НЕ МЕ ДОКОСВАЙ се вглежда в това как можем да открием интимност по най-неочаквани начини и как да обичаме другия, без да изгубим себе си.   ", "date": "2019.02.02", "title": "\"Не ме докосвай\" - филм за интимността.   Необикновено и  провокативно"}
{"url": "http://epicenter.bg/article/Ruskiyat-voenen-flot-shte-oslepyava-protivnika-s-novo-orazhie-/174304/7/97", "text": "Военноморският флот (ВМФ) на Русия получи нови системи, с които може временно да се ослепи противникът, предават РИА Новости и Агенция \"Фокус\".  Холдингът \"Роселектроника\", част от държавната корпорация \"Ростех\", започна да инсталира визуално-оптическа станция 5П-42 „Филин“ за ВМФ на Русия. С това съоръжение противникът може да бъде ослепен. Информацията е получена от пресслужбата на компанията.  В момента един комплект от станцията е инсталиран на фрегатата \"Морски адмирал Касатонов\", която минава през производствени изпитания. Вторият е на фрегатата \"Морски адмирал на СССР Горшков\", която през 2018 година беше зачислена в състава на военноморския флот на РФ.  Предвижда се монтажът на такава апаратура да се извърши и на две фрегати от проект 22350. В момента те се строят в завод \"Северная верфь (корабостроителница – бел. ред.)\".  Станция \"Филин\" е разработена от АО \"Опытный завод \"Интеграл\". Тя е предназначена за въздействие върху визуално-оптически и оптико-электронни канали за наблюдение нощем и при мрачно време и за прицел в стрелкови оръжия, както и в оръжия за близък бой, които се използват срещу надводни кораби и катери на ВМФ.  Действието на станцията се основава на модулация на яркостта на световото излъчване, при която се получава временно разстройство на зрението.  ", "date": "2019.02.02", "title": "Руският военен флот ще ослепява противника с ново оръжие "}
{"url": "http://epicenter.bg/article/Dimitar-Berbatov-se-zavrashta-v-balgarskiya-futbol-/174303/8/0", "text": "Димитър Бербатов се завръща в родния шампионат. Той ще облече екипа на \"Берое\", но с по-специален статут,  Очаква се бившият нападател на \"Манчестър Юнайтед\" да стане помощник-треньор на Александър Томаш. Освен това Бербатов ще бъде картотекиран за срещите на тима от пролетния полусезон в Първа лига. Поне така се говори в Стара Загора.  38-годишният футболист, който за последно игра в индийския \"Керала Бластърс\" до края на миналия февруари, проведе цялата зимна подготовка с \"Берое \"в турския курорт Белек.  \"Бербатов се готви с нас и изцяло ще бъде негово решение дали ще играе за тима. Надежда всеки има. Всеки един отбор би го искал. Ние като клуб сме направили всичко възможно. Решението ще бъде изцяло негово\", каза треньорът на старозагорци Александър Томаш.  ", "date": "2019.02.02", "title": "Димитър Бербатов се завръща в българския футбол?"}
{"url": "http://epicenter.bg/article/Robin-Kafaliev-pri-Zhana-D-Ark-i-Zhozefin-Beker-v-Perigor/174314/10/0", "text": "Едва ли има някой от вас, който поне веднъж не се е смял на скеч-шоуто Аламинут. Все пак Робин Кафалиев и компания пръскаха хумор по телевизията в продължение на девет сезона  от 2005 година. Днес екранният ситком весели публиката в театралните салони на България със забавни моменти от… кухнята на телевизията.   Преди Коледа Таня Кожухарова, Робин Кафалиев и Атанас Бончев-Наката разсмиваха с безумията и хаоса при подготовката на една новогодишна телевизионна програма. Сега разкриват по гротескен и майтапчийски начин какво се случва зад кулисите на риалити форматите. Цялата тази заетост пречи на Робин да се отдава на любимите си пътешествия, но той му е намерил колая – където и да играят из България, задължително намира забележителност, която да посети или да преоткрие.   Робин Кафалиев и съпругата му Ренета Викторова нямат насита на красивите кътчета във Франция. Затова го предизвиках да разкаже за някое не особено популярно, но завладяващо въображението място.  И то се оказа мистичният Перигор. Там са снимани всички филми за Жана Д’Арк, защото областта изобилства от средновековни замъци.   При Роже, синът на Робин Кафалиев от Аламинут, „Крушата е паднала доста далеч от дървото“.  Той се образова в неартистична дисциплина в най-северния край на Европа и умира да обикаля по затънтени кътчета.   Три италиански графини Даниела, Николета и Кристина де Микели Витури пристигат в България за едно пътуване… в миналото. Чрез фотоизложбата „България през стъклото на времето“, която фондация Ценности ще представи в Националната галерия Квадрат 500 от 8 февруари чак до 7 април. Синьокръвните дами ще представляват на откриването майка си Надежда Близнаков, която неотдавна навърши 95. Тя не може да пътува, но във филма на Милена Кънева и Ирина Дилкова, чиято премиера ще бъде на изложбата, казва, че за нея България е съкровище в сърцето.   Фотоизложбата „България през стъклото на времето“ разказва приказка. Зад 36-те стъклени плаки със сюжети от началото на ХХ век се крие една семейна история, преплела съдбите на личности като един от създателите на модерния роман – Джеймс Джойс и прочутия италиански писател Итало Звево, патрицианския род Венециани и българина Марко Близнаков от Стара Загора.   Всичко започва през 1999 година, когато достолепната италианска аристократка Надежда Близнаков подарява на тогавашната първа дама Антонина Стоянова семейните си реликви, защото съзнава, че  подобно духовно съкровище ще попадне на точното място във фондация „Ценности“. Та нали идеята на организацията е да  опазва съкровищницата на българската история и да просвещава.   Но да разкажа малко повече за тези стойностни артефакти. Това са 36 стъклени плаки, които опростено казано са „дядото на диапозитива“. С тях праотецът на Надежда Близнакова – Марко е изнасял сказки за красотите на родината си като почетен консул на България в Италия. А той става такъв по заслуги!   Будният младеж от Стара Загора завършва инженерство в белгийския град Гент, а по-късно цар Фердинанд го изпраща в Триест да специализира пристанищно дело. Там се влюбва в италианската аристократка Петронила Венециани. Тя го следва в Бургас, където той участва в строежа на пристанището, у нас се раждат две от децата им.  В Италия заживяват в семейния замък, наречен вила „Венециани“, заедно с фамилията на сестрата на Петронила – Ливия.   Тя пък е женена за известния италиански писател Итало Звево. Двамата баджанаци работят във фабриката на тъста си. Марко изобретява корабна боя, опазваща дъното на плавателния съд от досадните налепи, които налагат след всяка плаване да влиза на док. Британският кралски флот купува патента, фирмата отваря офис в Англия. И двамата мъже се запознават с Джеймс Джойс. Те канят писателя да живее със семейството си в Триест, а като благодарност за гостоприемството той преподава английски на техните деца.   Идеята на фондация „Ценности“ за изложбата „България през стъклото на времето“ елегантно преплита старинни и съвременни технологии, философии и послания. Част от това начинание е и известният фотограф Иво Хаджимишев, който виждайки стъклените плаки, така се въодушевява, че ги дигитализира като жест към Антонина Стоянова.   Всяка от тях е завита в неугледна на вид стара хартия. За журналисти и историци тя се оказва истинско богатство – пожълтелите листа са дипломатически грами от 20-те и 30-те години на ХХ век, съобщения на агенция Ройтерс и на БТА, свързани с България. Кураторът д-р Райна Дамяни превърна отпечатъците им върху текстил в модернистична инсталация.   Бизнесдамата Нели Беширова веднага подкрепи идеята за фотоизложбата и тя е изключителен спомоществувател на проявата. Етнологът Анелия Милушева пък се нагърби с  нелеката задача да напише текстове към снимките като обясни на „неукия“ тийнейджър що е то кросно, хурка и белене на платно и така да улесни пътуването му с машината на времето.   За пътешествието в миналото ще допринесе и филмът на Милена Кънева и Ирина Дилкова, който посетителите на изложбата ще могат да гледат на голям екран.   Допълнителна спойка на архивното и модерното на тържественото откриване ще придадат музикантките от трио Хипнотик, които изпълняват класическа музика на електронни инструменти.   Преди време Светослав Марков от рубриката 50 места от българската история отвъд България разказа за част от експедицията си до нашенски адреси в Румъния, Молдова и Украйна. Изпълняваме  обещанието си да довърши своя прелюбопитен пътепис с разтупкваща родолюбивото сърце среща в Болградската гимназия и селца, в които дискотеката е заменена с народни танци на мегдана.   Още виртуални пътеписи – на страницата на Покана за пътуване във Фейсбук  ", "date": "2019.02.02", "title": "Робин Кафалиев при  Жана Д’Арк и Жозефин Бекер в Перигор"}
{"url": "http://epicenter.bg/article/Hristo-Stoichkov-predstavi-knigata-si-v-London--VIDEO--/174322/8/0", "text": "Футболната легенда Христо Стоичков представи новата си автобиографична книга в Лондон. Хиляди българи се събраха в една от най-големите зали в британската столица, за да се срещнат с героя на ЦСКА, Барселона и националния отбор.  Стоичков беше посрещнат с бурни ръкопляскания в залата в Лондон. Публиката очакваше с часове футболния майстор. За Стоичков Лондон е късметлийското място в кариерата му.  Лондонският отбор за деца на ЦСКА също се срещна със своя герой.  Обещава още, че ще посети и много български градове. Стоичков казва, че книгата съдържа разкази за едни от най-големите тайни в живота му, за които до сега не е говорил.  Камата подписа близо 2 хиляди книги за българите в Лондон и обеща, че скоро няма да се оттегли от любимия спорт.  „Имам малко по-специално отношение към Лондон, защото 1992 г. за мен остана един от великите мои спортни моменти в моята кариера. За първи път станахме европейски шампиони в Лондон”, каза Стоичков, припомняйки си големия успех с Барселона.  Следващите спирки за Камата са Барселона и Чикаго.  ", "date": "2019.02.02", "title": "Христо Стоичков представи книгата си в Лондон (ВИДЕО) "}
{"url": "http://epicenter.bg/article/Kralyat-na-balgarskite-ski--VIDEO--/174323/8/0", "text": "В българския спорт има имена, които блестят ярко. Много ярко. Имена като Петър Попангелов.  Думата легенда носи огромна стойност. Тя обаче може да бъде използвана в пълния си смисъл за единствения засега български скиор, печелил състезание от Световната купа.  Син е на едно от най-големите имена в този труден спорт и далеч не е изненада, че Петър Попангелов-младши се насочва към спорта от много ранна детска възраст.  Още на 3 години малкият Петър стъпва на хижа \"Мусала\" и днес признава, че вече 57 години е неотлъчно със ските под ръка. Още от първите си стъпки на снега знае, че очакванията към него ще са огромни.  Петър Попангелов-старши не крие, че е искал именно наследникът му да напише българската история на този спорт. Затова и тренировките не спират, дори по празниците.  Във фамилия, в която всеки е спортист, Попангелов се състезава с по-големите като дете, а успехите му бързо се превръщат в ежедневие. На 18 Петър постига първото си значимо постижение - Европейската купа по ски в Боровец.  \"Боровец беше като трамплин към Световната купа. С шест старта спечелих генералното класиране.\", спомня си Попангелов-младши.  Цялото спортно училище пристига на Централната гара, за да посрещне шампиона. Със своите 115 точки българинът е недостижим, а на родна земя са му подарени точно 115 карамфила.  42 години по-късно, отново там, където Попангелов показва, че качествата му са огромни и навръх своя 60-и юбилей, той беше посрещнат с... 60 карамфила.  В своята кариера скиорът влиза няколко пъти в челната тройка, но една дата - 8 януари 1980-а година, се запечатва в историята. Попангелов печели състезание от Световната купа. Българинът си спомня ясно този миг и добавя, че много рано е разбрал, че е победител в надпреварата. Почти 30 години след големия си триумф скиорът гледа трофея с особено чувство:  \"Купата я гледам всеки път в нашия хотел в ресторанта. Даже тази година за първи път до обяд не се сетих, че е осми януари. Сетих се в един часа и си казвам: \"Абе, за пръв път ми се случва да забравя\". Общо взето за нация като България това беше огромен успех и още ме помнят на Запад по хотели.\"  Инцидент на пистата обаче поставя под огромна въпросителна бъдещето на българския спортист. На тренировка в Австрия ските на Попангелов се откачат, а тежкият удар налага изваждането на далака му.  Въпреки бавното възстановяване, той се завръща на пистата:  \"Загубих позиции. Като не карах и не участвах, загубих първа група. Можех да карам още 2-3 години, тъй като аз се отказах на 29 години – не съм бил първа младост, но това малко ми наруши ски кариерата. Така е било писано.\", спомня си Попангелов.  Малко след отказването си, легендата на българските ски се завръща в Боровец, където построява хотел, в който са изложени огромна част от ценните му трофеи.    На 31 януари Петър Попангелов отбеляза своя 60-годишен юбилей, като в Боровец – градът, в който спечели Европейската купа, имаше пищно тържество. В чест на скиора беше излъчен филм, но най-емоционалният миг за Попангелов беше изненадващото пристигане на двете му дъщери. Събитие, което напълни със сълзи очите на шампиона.  Паденията, успехите и възстановяванията от тежки контузии - всичко това е преживяла от първо лице жената до най-добрия български скиор - Зоя. Тя се определя като специален човек, тъй като е съпруга на \"ски аса на България\", както тя самата го определя.  Зоя добавя, че мъжът й е един земен човек, когото славата не е променила.  Във връзка с неговия юбилей тя споделя:    Всяка годишнина е време и за равносметка. Такава направи и Попангелов:    Той определя себе си скромно с две думи - успешен и най-вече щастлив.  Петър Попангелов - една легенда на 60, която положи началото на първия манш на българските ски.    ", "date": "2019.02.02", "title": "Кралят на българските ски (ВИДЕО) "}
{"url": "http://epicenter.bg/article/Otbelyazvame-Petlyovden--praznik-na-mazhkite-rozhbi-/174282/2/0", "text": "Българската православна църква чества на 2 февруари Сретение Господне, един от 12-те велики празници през годината.   На четиридесетия ден след рождението си Иисус бил занесен в Йерусалимския храм, за да бъде посветен на Бога съгласно Мойсеевия закон. По същото време Светата Божа майка преминала ритуално пречистване и принесла жертва две гургулици, както Законът изисква.   Духом просветен, в храма отишъл праведния старец Симеон, който от много столетия очаквал да види Христа - „Утехата Израилева\". Нему било обещано, че няма да вкуси смърт, докато не види Спасителя на света.   В църковната служба на този ден се подчертава фактът, че Иисус, Синът и Словото Божие, чрез Когото бе създаден света, сега лежи като младенец в ръцете на праведния Симеон.  Същият този Божи Син, Законодателят, сега Сам изпълнява Закона, носен на ръце като човешко дете, като дете на смъртни хора. По благочестив обичай новородените деца на 40-ия ден от рождението им се занасят в храма за благословение и на майките се чете определена молитва.   Чества се главно в източнобългарската етническа територия - от Одринско и Лозенградско, до Добруджа. Празнува се на 2 февруари (н.ст.) или на 20 януари - според старото летоброене.  Приеман е като мъжки празник за стимулиране на плодовитостта на момчетата; на някои места е разглеждан и като мъжки аналог на обичая Бабинден, а според някои изследователи, е наследник на древен славянски празник в чест на лова и пчеларството, на който се приема новата генерация ловци. ", "date": "2019.02.02", "title": "Отбелязваме Сретение Господне, празник на мъжките рожби "}
{"url": "http://epicenter.bg/article/Nov-golyam-uspeh-za-Balgariya-v-zimnite-sportove--/174343/8/0", "text": "Нов голям успех за България в зимните спортове! 21-годишната биатлонистка Милена Тодорова завърши на престижното шесто място в спринта на 7.5 км при девойките на световното първенство за младежи, девойки, юноши и девойки старша възраст в Брезно-Осърбле (Словакия), предаде бТВ.  Младата биатлонистка сбърка само веднъж при двете си посещения на рубежа и завърши на 6-та позиция, само на 23 сек. изоставане от победителката. Това дава отлични изходни позиции на Милена за утрешното преследване.  Така тя последва примера на родния скиор Алберт Попов, който постигна невероятни резултати в последните два старта за Световната купа. В Кицбюел той стана 9-ти, а в Шладминг се нареди на 6-а позиция в крайното класиране.  Още две българки взеха участие в днешния спринт на 7.5 км. Любомира Пехливанска завъртя две наказателни обиколки и финишира 65-та, а Мария Здравкова е 77-ма с четири грешки в стрелбата.  Световната титла в спринта при девойките е за Екатерина Бек от Украйна. Призовата тройка допълниха Камила Жук от Полша и Хана Кебингер от Германия.  ", "date": "2019.02.02", "title": "Нов голям успех за България в зимните спортове! "}
{"url": "http://epicenter.bg/article/Putin-otvarna-na-SASht--Rusiya-izliza-ot-dogovora-za-yadrenite-raketi--shte-sazdava-novi-orazhiya--/174308/7/97", "text": "Президентът на Русия Владимир Путин заяви, че страната прекратява участието си в Договора за ликвидиране на ракетите със среден и малък обсег (ДРСМО).  \"Ще постъпим по следния начин. Отговорът ни ще бъде огледален. Американските ни партньори обявиха, че прекратяват участието си в договора, същото прави и ние\", заяви дъжавният глава на среща с министрите на отбраната и на външните работи Сергей Шойгу и Сергей Лавров, цитиран от ТАСС.  Путин поръча и да се прекратят опитите за иницииране на преговори по въпросите на ДРСМО.  \"Всички наши предложения в тази сфера, както и преди, остават на масата, вратата за преговори е отворена. Заедно с това моля двете ведомства да не инициират никакви преговори по този проблем. Ще почакаме, когато партньорите ни узреят за това, да водят с нас равноправен и съдържателен диалог по тази изключително важна тема - и за нас, и за тях, и за целия свят\", подчерта Путин.  Президентът напомни, че Москва вече много години поставя въпроса за съдържателни преговори на тема разоръжаване, при това въввсичките му аспекти.  \"И за последните години ние виждаме, че нашите инициативи не се поддържат от партньорите. Наротив, постоянно се поставят някакви изисквания и предлози за разрушаване на вече създадената система за международна сигурност,\" констатира той.  Според Путин, след излизането си от от ДРСМО Русия ще създава нови оръжия, но без да увеличава бюджета на министерството на отбраната.  \"Ние не трябва и няма да се впускаме в пагубната за нас надпревара във въоръжаването\", подчерта той.  Путин изслуша по този повод доклад от Шойгу, който увери, че работата ще се върши без увеличаване на бюджета. И даде оценка: \"Отлично\".   Военният министър на Русия Сергей Шойгу отбеляза, че това не е първият опит за нарушаване на ДРСМО от страна на САЩ. По думите му САЩ вече са пристъпили към производството на този тип ракети.  В тази връзка той предложи да започе работата по използване на пусковите установки с корабно базиране на ракетите „Калибър“ в наземен вариант, както и за създаване на сухопътни комплекси за изстрелване на хиперзвукови балистични ракети със среден и по-малък радиус на действие.  Държавният глава отбеляза, че руски ракети със среден и малък обсег няма да бъдат раполагани никъде по света, преди там да е монтирано съответното аналогично оръжие на САЩ.  \"Изхождаме от това, че Русия няма да разполага такова оръжие нито в Европа, нито в други региони по света, докато в съответните региони не се появи подобно оръжие американско производство\", подчерта той.  Путин помоли ръководителите на двете министерства \"внимателно да следят какво се случва и своевременно да докладват предложения за руската реакция на събитията\".    ", "date": "2019.02.02", "title": "Путин отвърна на САЩ: Русия излиза от договора за ядрените ракети, ще създаваме нови оръжия! "}
{"url": "http://epicenter.bg/article/Uzhasyavashti-kadri--Skasvaneto-na-stena-na-hvostohranilishte-v-Braziliya--VIDEO--/174309/7/0", "text": "Появиха се кадри от момента на голямата авария, която отне живота на стотици хора в Бразилия. Местната телевизия „Глобо” показа запис, на който се вижда как се къса стената на хвостохранилището край Брумадиньо, предава Нова тв.  Милиони тонове химикали и кал заляха желязната мина и десетки къщи на живеещи в близост до обекта.  Повече от 340 души загинаха или се водят безследно изчезнали, като надежда за откриването на оцелели вече няма.  Прокуратурата разпореди ареста на петима, сред които трима служители на компанията, собственик на мината. На нея й беше наложена глоба от 250 млн. реала (66 млн. долара) заради екологичните щети, причинени от инцидента. Властите замразиха още 1 млрд. реала (265 млн. долара) от сметките й на компанията.  За три години това е втория подобен инцидент с тяхно хвостохранилище. През 2015 г. загинаха 19 души и случилото се предизвика екологична катастрофа. От минната компания обявиха намерението си да се откажат от използването на 10 аналогични съоръжения от съображения за сигурност.", "date": "2019.02.02", "title": "Ужасяващи кадри! Скъсването на стена на хвостохранилище в Бразилия (ВИДЕО) "}
{"url": "http://epicenter.bg/article/Frantsiya---cherveno-i-zhalto--Protestite-prodalzhavat-/174313/7/0", "text": "Пореден ден на протести започва във Франция. Към вече традиционните антиправителствени демонстрации на \"жълтите жилетки\" се прибавят \"червените химикалки\" на френските учители, предава БНР.  Ритуалът остава неизменен - за 12-и път \"жълтите жилетки\" излизат по улиците на Франция. В Париж те предвиждат шествие в памет на пострадалите досега в безредиците на протестните демонстрации и срещу полицейското насилие.  Сред вече над 1000-та ранени имаше няколко случая на откъснати ръце и загубени очи, сред пострадалите в окото е и един от водачите на протеста. Протести са планирани и в Марсилия, Тулуза, Валанс.  Другият \"цвят на гнева\" днес е червеният - недоволните френски учители се обединяват за протест под знака на \"червените химикалки\".  Групата им във Фейсбук вече наброява 67 000 души а мотивите са твърде широки - за подобряване на условията на труд, срещу реформата на матурите и най-вече срещу липсата на уважение към учителя, което отдръпва младите от професията.  Демонстрации ще има в Париж, Лион, Ница Бордо.  ", "date": "2019.02.02", "title": "Франция - червено и жълто: Протестите продължават "}
{"url": "http://epicenter.bg/article/NATO-podpisva-Protokola-za-chlenstvo-na-Makedoniya-v-sryada-/174320/7/0", "text": "НАТО ще подпише Протокола за членство на Македония в Алианса на 6 февруари, предава македонската агенция “Макфакс“.  Генералният секретар на НАТО Йенс Столтенберг, чрез своя профил в социалната мрежа „Туитър“, заяви, че документът за присъединяване на Македония към Алианса ще бъде подписан на 6 февруари.  „На 6 февруари ще напишем история. Съюзниците от НАТО ще подпишат протокола за присъединяване на бъдещата Северна Македония заедно с външния министър на страната Никола Димитров“, пише Столтенберг в социалната мрежа.  Церемонията по подписването ще се проведе в централата на НАТО в Брюксел. След подписването на Протокола за присъединяване всяка от страните-членки на НАТО ще трябва да ратифицира членството на Македония.  Очаква се тази процедура да приключи по-късно тази година или в началото на следващата година, като Македония официално стане член на НАТО, след като всички 29 членове ратифицират протокола.  ", "date": "2019.02.02", "title": "НАТО подписва Протокола за членство на Македония в сряда "}
{"url": "http://epicenter.bg/article/-quot-Doyche-vele-quot--Evropeytsite-sa-uzhaseni-ot-kraya-na-dogovora-za-yadrenite-raketi-/174325/7/0", "text": "САЩ обявиха, че ще се оттеглят от Договора за премахване на ракетите със среден и по-малък обсег (ДРСМО) от периода на студената война на 2 август 2019 г., като обвиниха Русия за нарушаване на споразумението. Междувременно външните министри на ЕС не са сигурни как да реагират. Някои се страхуват от началото на нова надпревара във въоръжаването, докато други призовават САЩ и Русия да направят всичко по силите си, за да спасят договора. Засега обаче не са предприети конкретни стъпки към тази цел, пише \"Дойче веле\", цитирана от Агенция \"Фокус\".  През последните седмици германският външен министър Хайко Маас се опита да спаси Договора. Той пътува до Москва, за да обсъди въпроса с руския си колега Сергей Лавров, но без резултат; разговорите му във Вашингтон се оказаха също толкова безплодни. Може би германският канцлер Ангела Меркел, която притежава далеч по-голям опит и международно влияние, може да се заеме с въпроса с руския президент Владимир Путин, за да види дали има някакъв шанс Русия и САЩ да подновят преговорите.  Външният министър Маас предложи конференцията за разоръжаване в Берлин през март да осигури форум за такива разговори - въпреки че срещата на върха официално се фокусира върху заплахите от въоръжени безпилотни самолети и роботи-убийци. Маас заяви, че Китай трябва да бъде включен във всички преговори, тъй като той значително допринася за глобалната надпревара във въоръжаването.  Действително германският външен министър се надява, че конференцията може да отбележи първата стъпка към оформянето на всички нови споразумения за разоръжаване, въпреки че не е ясно дали големите военни сили дори ще присъстват на срещата на върха.  Въпреки мрачните перспективи, Маас не вярва, че историята ще се повтори. \"Студената война е история\", каза той в Букурещ, където присъства на разговори с външните министри на ЕС. \"Решенията от тази епоха са напълно неподходящи за днешните предизвикателства\", добави той.  Но неговият предшественик, Зигмар Габриел, не е толкова сигурен. Той каза за германския всекидневник Tagesspiegel, че краят на ДРСМО представлява неизбежна опасност за ЕС, който би могъл да раздели блока и да подкопае общата му програма за външна политика и сигурност.  Това е така, защото източните членове на ЕС се тревожат дали техните западни партньори ще ги защитят в случай на руска атака. Те искат ЕС да постави повече войски, за да гарантира тяхната сигурност. В същото време, каза той, ЕС трябва да призове САЩ да позволят ядреният им арсенал да бъде инспектиран като знак за добра воля, за да убеди Русия да последва примера му.  Междувременно литовският външен министър Линас Антанас Линкевичус няма никакво съмнение кой е отговорен за настоящата криза, заявявайки, че от години има \"ясни доказателства\", че Русия нарушава Договора. Той каза, че САЩ са се опитали и не са успели да принудят Русия да се съобрази с Договора и че руснаците също нарушават множество други споразумения.  За Линкевичус загубата на такъв договор означава \"по-малко стабилност, повече несигурност\". И все пак той не вижда какви са жизнеспособните алтернативи на масата и обвинява Русия, че постоянно пресича червените линии. Всъщност Литва и другите балтийски държави, заедно с Полша, отдавна се оплакват от военната позиция на Русия и изразиха желание американски ракети със среден обсег да бъдат разположени в техните страни.  Министърът на външните работи на Люксембург Жан Аселборн изрази опасение: \"Географски, ние сме тези, които страдат, ако въоръжението е отново на дневен ред.\" Аселборн заяви, че ЕС няма друг избор, освен да действа като посредник между САЩ и Русия, тъй като блокът е притиснат между двете сили. Въпреки това, предупреди Аселборн, дебатите за нова надпревара във въоръжаването биха могли допълнително да поляризират и отслабят блока.  Ръководителят на външната политика на ЕС Федерика Могерини от своя страна подчерта, че Европа има голяма полза от сигурността, гарантирана от ДРСМО, и следователно най-много може да загуби.  \"Това, което определено не искаме да видим, е нашият континент да се върне към бойното поле или да се превърне в място, където външни свръхсили се сблъскват помежду си. Това принадлежи на далечна история.\" Тя обобщи както надеждите, така и страховете на ЕС: „Определено не искаме дори да обмисляме възможността да вървим назад по този път“.  ", "date": "2019.02.02", "title": "\"Дойче веле\": Европейците са ужасени от края на договора за ядрените ракети "}
{"url": "http://epicenter.bg/article/-quot-Zhaltite-zhiletki-quot--na-shestvie-v-Parizh-v-podkrepa-na-ranenite-pri-demonstratsiite--SNIMKI--NA-ZhIVO-/174329/7/0", "text": "В Париж се провежда шествие на \"жълтите жилетки\" в подкрепа на пострадалите по време на демонстрациите на протестното движение, предаде ТАСС, като се позова на телевизия Бе Еф Ем.  По данни на правителството над 2000 души са били ранени от началото на протестните акции на 17 ноември миналата година, отбелязва Асошиейтед прес.  Това е дванадесетата поредна събота, в която \"жълтите жилетки\" излизат по улиците на Париж и други френски градове, посочва Франс прес.  Нsколкостотин демонстранти тръгнаха от площад \"Феликс Ебуе\" в Дванадесети район на Париж към Площада на Републиката.  Така нареченият \"бял марш\" е в знак на солидарност с пострадалите по време на протестните прояви на \"жълтите жилетки\", като в него участват 30 от ранените демонстранти. Сред тях е и неофициалният лидер на движението Ерик Друе Жером Родригес, който бе ранен в главата при сблъсък между полицията и демонстрантите на Площада на Бастилията преди седмица.  Много от \"жълтите жилетки\" носят плакати с надписи \"Край на полицейското насилие\".  Демонстрантите настояват полицията да спре да използва специални устройства за изстрелване на гумени куршуми и гранати, за които се твърди, че причиняват сериозни наранявания и които са забранени в повечето европейски страни. Жером Родригес бе ранен в окото именно с такова устройство.  Твърди се, че общият брой на тежко ранените в очите демонстранти е 20 души, като по-голямата част от тях са загубили око. Част от останалите \"жълти жилетки\" на днешния протест носят превръзки на очите в израз на солидарност с ранените.  Държавният съвет на Франция бе сезиран по въпроса с употребата на специалните устройства и вчера постанови, че рискът от насилие по време на демонстрациите създава необходимостта на силите на реда да им бъде позволено да ги използват. Решението на съвета бе разкритикувано от \"жълтите жилетки\".  Френският външен министър Кристоф Кастанер призна вчера, че специалните устройства са в състояние да нанасят сериозни наранявания. Кастанер обеща санкции при положение, че силите на реда превишат правата си, като Генералният инспекторат към френската полиция е започнал 116 разследвания на подобни случаи.  Въпреки това министърът подчерта, че полицията има право да използва устройствата срещу създателите на безредици.  \"Ако нямаше разграбени магазини, издигнати барикади, изгорени автомобили и опустошени сгради, ако законът беше спазван, нямаше да има и ранени\", подчерта Кастанер.   ", "date": "2019.02.02", "title": "\"Жълтите жилетки\" на шествие в Париж в подкрепа на ранените при демонстрациите (СНИМКИ, НА ЖИВО)"}
{"url": "http://epicenter.bg/article/Iran-obyavi-uspeshen-test-na-nova-krilata-raketa-s-obhvat-ot-nad-1350-kilometra-/174330/7/0", "text": "Иран обяви успешния тест на нова крилата ракета с обхват от над 1350 км в събота, съобщи държавната телевизия, цитирана от AFP и Агенция \"Фокус\".  \"Тестът на крилатата ракета \"Ховейзех\" беше извършен успешно на разстояние от 1200 километра и порази точно поставената цел, каза министърът на отбраната Амир Хатами.  \"Тя може да бъде готова в най-кратки срокове и да лети на много ниска височина\", каза той в съобщение, което съвпадна с честванията на 40-та годишнина от Ислямската революция.  ", "date": "2019.02.02", "title": "Иран обяви успешен тест на нова крилата ракета с обхват от над 1350 километра "}
{"url": "http://epicenter.bg/article/Prezidentat-na-Boliviya-prizova-stranite-ot-latinska-Amerika-za-dialog-s-vlastite-vav-Venetsuela-/174331/7/0", "text": "Президентът на Боливия Ево Моралес призова страните от Латинска Америка за диалог с властите във Венецуела, предават РИА Новости и Агенция \"Фокус\".  „Страните от Латинска Америка трябва да си спомнят колко труден е пътят на войната и да изберат пътя на диалога в ситуацията с Венецуела“ , написа в своя акаунт на социалната мрежа „Туитър“  Той пристигна във Венецуела в петък, за да подкрепи венецуелския лидер Николас Мадуро.  \"Санкциите на САЩ, наложени на Венецуела, са не само незаконни, но и античовешки и анти-морални. Основната жертва на тези санкции е народът на Венецуела. От уважение към международното право те трябва да бъдат незабавно отменени\", добави той.  По-рано Моралес осъди \"бойните приготовления\" на Съединените щати срещу народите на Латинска Америка, за да „откраднат техните природни ресурси“.  Той заяви също, че Вашингтон незаконно е замразил сметките на венецуелските власти, за да може да финансира преврат в тази страна, както и да получи достъп до природните ѝ ресурси, припомня агенцията.  ", "date": "2019.02.02", "title": "Президентът на Боливия призова страните от Латинска Америка за диалог с властите във Венецуела "}
{"url": "http://epicenter.bg/article/Venetsuelski-general-prizna-Guaydo-za-prezident--obyaviha-go-za-izmennik-na-rodinata-/174333/7/0", "text": "Генерал от венецуелските военновъздушни сили заяви, че се отрича от лидера на Николас Мадуро и признава за президент на страната опозиционера Хуан Гуайдо, информират Ройтерс и бТВ.  Това става ясно в разпространено от генерал Франсиско Янес видео в „Туитър”. В него той призовава и други военни да вземат отношение.  „Днес с гордост на патриот и демократ съобщавам, че не признавам диктаторската власт на Николас Мадуро и признавам депутата Хуан Гуайдо за изпълняващ длъжността президент на Венецуела, и съм готов да изпълнявам неговите заповеди\", посочва генерал Франсиско Янес във видеозапис.  \r\n Командването на венецуелските ВВС отвърна на удара и обвини генерала в държавна измяна. Това отново се случи в социалната мрежа Туитър.  Генерал Франсиско Янес е първият генерал на активна служба, който признава Гуайдо, откакто той се самопровъзгласи за временен президент на 23 януари.  ", "date": "2019.02.02", "title": "Венецуелски генерал призна Гуайдо за президент, обявиха го за изменник на родината "}
{"url": "http://epicenter.bg/article/Chetirima-pochinaha-ot-grip-v-Sarbiya--v-Harvatiya-smartnite-sluchai-sa-45-/174335/7/51", "text": "Четирима починаха от грип в Сърбия, в Хърватия смъртните случаи са 45, съобщава македонският телевизионен Канал 5, цитиран от Агенция \"Фокус\".  Според Института за национално здраве на Сърбия , тазгодишната активност за ваксинация срещу сезонния грип е най-висока. В Сърбия са регистрирани 68 516 случая на грип, което е с 10% повече от 2018 година.  Въпреки тези данни Институтът твърди, че ситуацията е под контрол и обичайна за този период от годината. В Босна и Херцеговина до края на януари 22 души са починали от грип, като 20 от тях са в Република Сръбска.  В Хърватия ситуацията е най-сериозна и броят на смъртните случаи от грип през този сезон достигна до 45.  ", "date": "2019.02.02", "title": "Четирима починаха от грип в Сърбия, в Хърватия смъртните случаи са 45 "}
{"url": "http://epicenter.bg/article/Marmotat-Fil-predskaza--che-proletta-shte-nastapi-po-rano--VIDEO-/174336/7/0", "text": "Може и да не е за вярване, тъй като голяма част от САЩ е покрита с дебели преспи сняг и през последната седмица бяха отчетени рекордни минусови температури, но пролетта в страната ще настъпи по-рано, съобщават Си Ен Ен и БГНЕС.  Или поне такава е прогнозата на най-известният мармот Фил от град Пънксътоуни, щата Пенсилвания, който не видя сянката си и според поверието това означава, че скоро ще настъпи затопляне на времето.  Малко преди 7,30 часа местно време мармотът се събуди от зимен съм, изпълзя от хралупата си и не успя да види сянката си.  Същото предсказание направи и мармотът Чък, на около 500 километра на изток в Стейтън айлънд.  В САЩ отбелязват Деня на мармота. Митът за животното, което предсказва настъпването на пролетта със сянката си, идва в САЩ с първите германски заселници, които в родината си гадаели по поведението на таралежите.  Пристигайки в Америка, те решават да се доверят на представител на местната фауна – мармота.  ", "date": "2019.02.02", "title": "Мармотът Фил предсказа, че пролетта ще настъпи по-рано (ВИДЕО)"}
{"url": "http://epicenter.bg/article/Hilyadi-pensioneri-na-protest-v-Madrid--iskat-poveche-pari-za-starost-/174340/7/0", "text": "Хиляди пенсионери излязоха по улиците на Мадрид с искане за по-високи пенсии, съобщават Ройтерс и БГНЕС.  Демонстрантите заявиха, че протестират не само за собствените си пари за старост, но и средствата, които ще бъдат отпускани на бъдещите поколения, излизащи в пенсия.  Към демонстрацията на възрастните хора се присъединиха и таксиметровите шофьори, които обявиха стачка срещу нелоялната конкуренция на компаниите за споделено пътуване.  През януари правителството на премиера Педро Санчес представи пред парламента проектобюджета, в който беше включено 6-процентно увеличение на пенсиите, но демонстрантите го отхвърлиха.  Испанската система за социално подпомагане е в колапс след близо 5-годишна рецесия, която е следствие от срива на пазара на имотите, предизвикал глобалната финансова криза през 2008 година.  Застаряващото население на страната в момента разчита на средства от държавния бюджет, като разходите за пенсии са по-високи, отколкото приходите.  В Испания има около 8,7 милиона пенсионери, а раждаемостта е ниска, което предизвиква опасения за потенциална \"пенсионна бомба\".  ", "date": "2019.02.02", "title": "Хиляди пенсионери на протест в Мадрид, искат повече пари за старост "}
{"url": "http://epicenter.bg/article/Nikola-Gruevski--Vlastta-v-Makedoniya-ne-mi-pomogna-da-izbyagam-/174341/7/51", "text": "Властта не ми помогна да избягам, заяви бившият македонски премиер Никола Груевски в интервю пред македонския телевизионен канал „Сител“, част от което беше излъчена в 17 часа българско време и цитирана от македонското издание “Фокус“.  Никола Груевски, след три месеца мълчание, с изключение на две обръщения чрез статуси в социалната мрежа Фейсбук, е бил интервюиран в Будапеща от екип на телевизия „Сител“. Той разкрива пътя си на движение при бягството, но досега само повтаря известните подробности. Той посочи, че не желае да разкрие дали е напуснал Македония през ГКПП или е преминал границата нелегално.  „От Македония заминах много просто, отидох в Албания, регистрирах се в унгарското посолство там, поисках политическо убежище. От съображения за сигурност, като бивш дългогодишен премиер, бях транспортиран до Унгария. След като отидох в Албания, се движех с моята личната карта“, обясни Груевски.  На въпроса дали правителството му е помогнало за бягството той е отговорил с усмивка: \"Не\", добавяйки, че те биха направили всичко друго, но не и да му помогнат.  На въпроса дали е напуснал Македония през ГКПП или нелегално той каза: \"Ще оставя това на сегашното правителство, защото те обявиха, че са започнали разследване и че те ще открият всичко\", каза Груевски.  Останалата част от интервюто ще бъде излъчено в централната новинарска емисия в 19 часа (20 часа българско време). Според анонса Груевски ще говори за членовете на партията си, които са останали в беда, предимно за Миле Янакиевски, Гордана Янкуловска и Кирил Божиновски.   ", "date": "2019.02.02", "title": "Никола Груевски: Властта в Македония не ми помогна да избягам "}
{"url": "http://epicenter.bg/article/Masovi--protesti--vav-Venetsuela--Opozitsiyata--zalya-ulitsite--s-iskane--za-ostavkata--na-Maduro/174347/7/0", "text": "Опозицията във Венецуела излезе на масов протест с искане на оставката на президента Николас Мадуро, предаде бТВ.  Председателят на Народното събрание и лидер на протестите Хуан Гуайдо призова всички венецуелци по света да се присъединят към мирните шествия.  Високопоставен генерал от венецуелските военновъздушни сили призна Гуайдо за президент и заяви, че ще изпълнява неговите заповеди.  Мадуро също свиква по-късно днес свои привърженици на митинг.  ", "date": "2019.02.02", "title": "Масови протести във Венецуела: Опозицията заля улиците с искане за оставката на Мадуро (ВИДЕО)"}
{"url": "http://epicenter.bg/article/Demonstratsiya-na--quot-zhalti-zhiletki-quot--v-Shtutgart--VIDEO--/174349/7/0", "text": "Неколкостотин души излязоха на демонстрация днес в германския град Щутгарт, за да протестират срещу забраната на старите дизелови автомобили, наложена в началото на януари от градските съдебни власти, предават Франс прес и Нова тв. Повечето демонстранти бяха с жълти жилетки и носеха табели с надписи \"За дизела\" и \"Шофьори на дизелови автомобили, защитете се\". \"Това, което се случва с хората, е несправедливо. Десетки хиляди души са засегнати и не могат да си купят нов автомобил\", заяви пред Франс прес един от организаторите на демонстрацията Василос Топалис. На дизеловите автомобили със сертификат за отделяни вредни газове \"Евро 4\" или по-нисък им бе забранено да се движат по улиците на Щутгарт от 1 януари, а удълженият срок по изключение за жителите на града ще изтече в началото на април. Под натиска на екологични организации, сезирали местните съдилища, и други градове в Германия като Берлин, Майнц, Хамбург и Бон вече бяха задължени от съдебната власт да ограничат присъствието на някои дизелови автом били. ", "date": "2019.02.02", "title": "Демонстрация на \"жълти жилетки\" в Щутгарт"}
{"url": "http://epicenter.bg/article/Nikolas-Maduro-poiska-predsrochni-parlamentarni-izbori--VIDEO--/174350/7/0", "text": "Президентът на Венецуела Николас Мадуро поиска предсрочни парламентарни избори в страната. Това стана по време на многохиляден митинг на негови привърженици в Каракас, предава Нова тв.  „Те искат избори? Ние ще проведем парламентарни избори“, каза Мадуро в реч, която беше излъчвана на живо в Туитър и Фейсбук, съобщава ТАСС. Той уточни, че предложението за вота в момента се намира за разглеждане в Конституционната асамблея на Венецуела и в обсъждането му ще бъде призовано населението на страната.  Мадуро отново каза, че е готов във всеки един момент да започне диалог с политическите си противници. \"Потвърждавам, че поддържам инициативата на Мексико, Уругвай и Боливия да започнем национален диалог, за разрешаване на проблемите между венецуелците\", бяха думите на Мадуро.  По-рано президентът на Мексико Андрес Мануел Лопес Обрадор заяви, че страната му може да приеме преговори между правителството на Венецуела и опозицията, ако и двете страни се съгласят да започнат такива.  Мандатът на действащия парламент – Националната асамблея – изтича в началото на 2021 година. В настоящия момент, пълно мнозинство в законодателния орган имат политическите противници на Мадуро. На 23 януари лидерът на опозицията и председател на парламента Хуан Гуайдо се обяви за изпълняващ длъжността временен президент на страната.  Той беше признат от САЩ, държавите от „Групата Лима“ с изключение на Мексико, Организацията на американските държави и още редица други страни.  Европейските държави, сред които Великобритания, Германия, Испания, Холандия и Франция обявиха, че ще признаят Гуайдо за временен президент ако Николас Мадуро не свика нови президентски избори до 8 дни.  В подкрепа на Мадуро се обявиха Русия, Иран, Китай, Турция, Беларус, Боливия, Никарагуа и Салвадор. Генералният секретар на ООН Антониу Гутериш призова към диалог за излизане от кризата.  ", "date": "2019.02.02", "title": "Николас Мадуро поиска предсрочни парламентарни избори (ВИДЕО) "}
{"url": "http://epicenter.bg/article/Stoyanka-Mutafova-na-97-i-s-golyam-spektakal-za-70-godishniya-si-yubiley-na-stsenata-/174346/6/0", "text": "Със специален спектакъл Стоянка Мутафова отпразнува 97-ия си рожден ден и 70 години на сцената.  За да поздравят и споделят обичта си към неуморимата актриса, на сцената се качиха звезди като Йорданка Христова, Силвия Кацарова, Виктор Калев, Любо Нейков, Ненчо Илчев и още много други, предаде бТВ.  „Стоянка е уникат! Познавам я много отдавна, от началото на моята кариера. Навремето нямаше концерти без хумористична двойка. Те, с Парцалев, бяха най-обичаните”, каза естрадната певица Йорданка Христова.  Всички билети са разпродадени. Тези, които не са успели да дойдат тази вечер, е насрочена е втора дата – 12 март, когато в спектакъла ще се включат други артисти, музиканти и певци.  „Тя има огромно чувство за самоирония, особено по отношение на годините си. Тя се самоиронизира постоянно с това. Тя е много скромен човек, не обича да говорят за нея и да е център на внимание, но тя е”, каза минути преди спектакъла актьорът Любо Нейков.  ", "date": "2019.02.02", "title": "Стоянка Мутафова на 97 и с голям спектакъл за 70-годишния си юбилей на сцената (ВИДЕО)"}
{"url": "http://epicenter.bg/article/Prof--Aleksandar-Marinov--Tendentsiyata-e-GERB-da-gubi-i-tova-pravi-intrigata-za-izborite-seriozna-/174332/11/34", "text": "     За съжаление, доста е точна илюстрацията. И ще обясня защо. Тук има един-единствен голям въпрос, който мисля че не е трудно да се изясни. И този голям въпрос е записът автентичен ли е или е фалшифициран или манипулиран. Ако записът е манипулиран, това е престъпление и в известен смисъл също е показателно как се прави политика у нас, ако е така. Но ако записът е автентичен, тоест, ако това, което е говорил тогава зам.-министърът Банов и всички в тази стая, е автентично, това е много, много сериозен проблем.   Оставете настрана въпроса дали министерството е завело дело, дали това дело е било добре подготвено и т.н., това, което ние чуваме в тези разговори само по себе си е фрапиращо. Това е организирана престъпна група под ръководството на зам.-министър в една висша държавна институция – министерство. Това, което те говорят помежду си, това че той им възлага да извършат престъпление, защото изготвянето на документ с невярно съдържание е престъпление и т.н., това само по себе си е шокиращо. Оставете какъв е човекът, на когото се преписва записът.  Това няма съществено значение. Или записът е достоверен или не е достоверен. Прокуратурата трябва да направи експертиза. Аз се консултирах със специалисти по звукозаписи, според тях подправянето на такъв запис е възможно, но изисква много прецизна техника и умение. Така че те смятат, че този разговор между много хора едновременно е по-скоро автентичен. Ако това е вярно и прокуратурата потвърди, ние се намираме в една много тежка ситуация.   На върха на държавата, в кабинета на зам.-министър се договарят, организират престъпления. Това нещо, ако не е типично за функционирането на държавата, както вие ме питате, би трябвало да предизвика незабавна реакция, незабавна – не да уговорят министъра да остане, да изчака, това моментално трябва да бъде изгорено с нажежено желязо. Дори подозрението, че това може да е вярно, е основание най-малко за незабавна оставка. Оттам нататък, ако това се потвърди, ние не сме в хипотезата на оставката, оттам нататък следва наказателно преследване, а оставката е най-малкото. Най-малкото заради това, което се чува. Това е моето мнение.     Да, аз смятам, че експертизата на този запис не би трябвало да отнеме, така поне ме консултираха хора, които са професионалисти, много много време. А и самата прокуратура, след като толкова експедитивно се задейства, което е достойно за поздравление, самата тя, за да подпомогне обществото, за да преодолее това напрежение – вярно ли е, не е ли вярно, има интерес да си свърши работата бързо. Така че се надявам да не чакаме много дълго, както например, спомняте си, чакахме повече от половин година, да не кажа дори и повече, за експертизата по трагедията с детето на бившия министър Московски. Така че надявам се бързо да стане.     Ако става въпрос за този случай, не виждам защо да е жертва. Ако записът е автентичен, това не е жертвоприношение, а това е един доблестен, граждански политически акт. Ако записът е фалшифициран, тук Йончева трябва да се сърди на себе си, защото тя е достатъчно опитен журналист, професионалист и би трябвало да се консултира, да провери преди да се ангажира лично с този запис. Това че БСП в известен смисъл разчита, или хайде дори да използваме думата „използва“ Йончева, е ясно. Йончева е едно популярно лице, ГЕРБ направиха достатъчно, за да я популяризират още, да я превърнат в мъченица с много нескопосани атаки, така че съвсем със сигурност Йончева в момента е силна карта за БСП, и те я използват.   Въпросът е друг обаче – аз очаквам от БСП много по-конкретни предложения как да се преодолеят тези проблеми, които съществуват в държавата. Какво от предложенията на БСП и на всички останали политически сили, които на думи са „за“ борба с корупцията, какво е предложението, за да не са възможни такива събития. Защото за вас е ясно, че това, което се е случило, ако записът е автентичен, то не е въпрос само на зла воля на един или няколко души – това е системен проблем. Ако това се случва, а това вероятно се случва неведнъж и не два пъти, има някаква дълбока грешка в системата за контрол, за отчетност, за ако щете дори ред и морал в държавното управление.     Този дебат има две страни: ако допуснем, че Йончева бъде номинирана за водач на листата, ясно е, че е много популярна в момента, има голямо преимущество на фона или в сравнение със Сергей Станишев, който е много непопулярен в БСП и съвършено основателно. И тук въпросът не е само за позицията му по Истанбулската конвенция, Пакта за миграция и т.н., в края на краищата той там изразява становището на водещите партии в Партията на европейските социалисти (ПЕС), Станишев е непопулярен в БСП по простата причина, че докато беше председател на партията, БСП се срина, претърпя голям брой загуби, и когато той напусна, беше не в нокдаун, а дори в нокаут. Така че БСП няма защо да обича Станишев. И тук логиката, че виждате ли той трябва да бъде възвеличаван само защото по някаква причина, честно казано неразбираема за мен, са го избрали за председател на ПЕС, той трябва да бъде едва ли не на пиедестал.  Не е така, просто всяка партия си преценява един или друг политически деец доколко е допринесъл за нея, доколко споделя нейните виждания. Разбира се, това ще създаде впечатление, ако Йончева бъде номинирана, за един немного добър вкус и стил. Знаете, че те в миналото са имали близки отношения – сега да противопоставиш Йончева на Станишев, малко не върви. Освен това, трябва допълнително да се легитимира, защото да, Йончева е човек, който има международна дейност и т.н., но все пак за водач на листата за евроизборите би трябвало нещо повече от професионален авторитет и моментна популярност. Там според мен би трябвало да бъде политик, който да е от кариерата, доколкото БСП смятам, че може да намери някакъв такъв, с лидерски качества, със способност поне да формира или да налага, да отстоява позициите на БСП в ПЕС и в тяхната парламентарна група и т.н.     Ако погледнем назад, ще видим, че всеки път евроизборите са изигравали сериозна, понякога и решаваща роля във вътрешнополитическите процеси, или най-малкото са били използвани като претекст. Тук трябва да отворим една скоба, аз продължавам да защитавам тезата, въпреки че времето тече, не е изключено заедно с евроизборите да бъдат проведени и предсрочни парламентарни избори. Тогава естествено въпросът, който вие ми задавате, подлежи на съвършено друга интерпретация. Скоро ще стане ясно – ако нещо има да се случва, то ще се случи през февруари, тъй като 26 март е последната дата, на която би могло да се разпусне парламентът и да се назначи служебно правителство, ако изборите трябва да се състоят заедно с тези за европарламент. Но ако допуснем, че това не се случи, мисля че изборите за Европейски парламент са много важни за вътрешните процеси и поради контекста, в който те протичат в Европа като цяло. В Европа се очертава голям разлом, голям сблъсък по много направления. Очертават се сериозни размествания на пластовете, на представителството на влиянието на различните политически течения във водещите европейски страни.  България не може да остане настрани от този процес, въпреки че у нас драмата в Европа се възпроизвежда малко като фарс. Вярно, че има някои теми, които се засягат оттук-оттам, но не присъства този голям драматизъм, който се наблюдава в Европа, който не е само по линията на по-нататъшно интегриране в рамките на една супердържава и реванш на националните държави. В европейския политически дневен ред има нови точки, които са внесени от много силните социално-политически напрежения. Визирам тук не само „жълтите жилетки“ във Франция, но едно общо надигане в много страни на Европа срещу съществуващото статукво, срещу управляващите елити и срещу задълбочаващото се неравенство. Това в България как ще се възпроизведе или как ще бъде разгледано по време на евроизборите, не ми е ясно, тъй като виждате, че има един очевиден дефицит – в България няма сериозни дискусии от гледна точка на това как България ще участва, ще отстоява своето място в този променящ Европейски съюз.  Това е много голям дефицит, защото това, което се говори, е: „Дайте да се снишим по старата рецепта на Тодор Живков, да се присъединим, да видим кои ще са по-силните сега, да се присламчим към тях“. Това личи много ясно с ухажването на вероятните кандидати на различните партийни семейства за следващ председател на Еврокомисията и т.н. Липсва такъв дебат, в който разбира се, фокусът не е какво ще бъде и какво ще става в Европейския съюз – ние това трябва да го обсъждаме естествено, но важното е друго – как България ще присъства, как ще участва, как ще търси начини на отстояване на своите интереси, защото виждаме, че ние сме безпомощни. Историята, която се случи около българските превозвачи, показва, че ние сме абсолютно безпомощни като държава да отстоява своите интереси, интересите на своя бизнес, на своето население и т.н.     Точно така.   Тенденцията е ГЕРБ да губи. И това прави интригата сериозна. БСП не покачва чувствително подкрепата си. Има някакви малки движения в периферията, но те не са съществени. Ако изборите протекат относително честно, тоест, познатата машина за печелене на избори на ГЕРБ не се развихри в познатите мащаби, най-вероятно ще има силно изравняване на резултатите и дори леко преимущество на БСП. Оттам нататък големите въпросителни са дали някой друг в момента с оглед на кондицията на партиите ще може да се намеси. Вероятно ДПС ще се намеси, но оттам нататък нищо не е сигурно, тъй като ние не знаем дали „Обединените патриоти“ ще бъдат все така обединени, полуразединени или напълно разединени, дали ще има някаква консолидация в дясно, която да позволи да бъде изпратен поне един евродепутат и т.н. Напълно е възможно, ако състоянието се запази в днешния си вид, да имаме само три партии, които да изпратят депутати в Европарламента. И това със сигурност ще даде отражение върху вътрешнополитически процеси.   Ако става дума специално за евроизборите, смятам това за много малко вероятно, не толкова защото няма време, а защото това са друг тип избори. Да се създаде специално такъв проект за евроизборите, не само технически, но и организационно е много трудно, от гледна точка на нормативните изисквания почти невъзможно – там има сложни процедури на регистрация и т.н., но просто няма време да се мобилизира един нов електорат на основата на проблематиката на евроизборите така, както тя се разглежда в България.   Но ако има предсрочни избори, тогава ситуацията се променя. Въпреки всичко аз смятам, че нов политически субект или нови субекти неизбежно ще има, не за друго, а защото партийно-политическата система е изхабена. Това нещо е съвсем различно от формата на държавно управление. Подчертавам партийно-политическата система, тоест, тези партии, които в момента са системни, участват във властта, начинът, по който участват, начинът, по който влияят върху институциите, целият този процес е изчерпан, обществото го вижда. Това рефлектира върху крайно ниския рейтинг на партиите и в ужасяващо нисък рейтинг на парламента. Но това, че ще има нови субекти, аз пак казвам, съм сигурен, но едва ли ще стане за евроизборите.   ", "date": "2019.02.02", "title": "Проф. Александър Маринов: Тенденцията е ГЕРБ да губи и това прави интригата за изборите сериозна "}
{"url": "http://epicenter.bg/article/Ot-2020-g--NAP-shte-popalva-danachnite-deklaratsii-na-grazhdanite-/174324/4/0", "text": "50 хил. данъчни декларации са подадени до края на месеца, като 36 хил. от тях са подадени по интернет, съобщи говорителят на НАП Росен Бъчваров пред БНТ.  От следващата данъчна кампания - през 2020 г., Националната агенция за приходите (НАП) ще започне да попълва данъчните декларации на гражданите предварително, като те ще дописват само извънредни доходи.  Математическите изчисления ще бъдат направени в НАП, но въз основа на данни, подадени от работодателите. Премества се напред във времето – през февруари 2020 г. задълженията на всеки работодател да подаде данни за трудов доход и хонорари. Изпраща се тази информация в дигитален електронен вид към НАП, след което през месец март чрез сайта на НАП и ПИК всеки може да види изчислени доходите от труд и хонорари, обясни Бъчваров.  „Ако човек иска да ползва данъчно облекчение, той ще трябва да допопълни частта от данъчната си декларация. В общия случай около 70 % от данъчните декларации съдържат труд и хонорар,” допълни говорителят на НАП.  ", "date": "2019.02.02", "title": "От 2020 г. НАП ще попълва данъчните декларации на гражданите "}
{"url": "http://epicenter.bg/article/37-godishen-mazh-e-zadarzhan-za-krazhbata-na-statuyata-na-Apolon-Medikus-v-Sofiya-/174316/3/0", "text": "37-годишен мъж е арестуван за кражбата на статуята на Аполон-Медикус, която беше открадната от Централна баня в столицата в края на миналата година, предава БНР.  Мъжът е родом от Козлодуй. Той е бил арестуван в четвъртък през нощта в столичния картал \"Лозенец\". В момента крадецът е с мярка \"72 часа задържане под стража\".  Произведението на Георги Чапкънов изчезна на 14-ти декември от центъра на София заедно с месинговите чучури от чешмите за минерална вода на Централната баня.  Две седмици по-късно статуята от месинг беше намерена в двор близо до местопрестъплението. Полицията в София разследва случая.  ", "date": "2019.02.02", "title": "37-годишен мъж е задържан за кражбата на статуята на Аполон-Медикус в София "}
{"url": "http://epicenter.bg/article/Mladezh-zagina-pri-tezhka-katastrofa-v-Stamboliyski-/174321/3/0", "text": "22-годишен младеж загина при тежка катастрофа в Стамболийски, съобщиха от Областната дирекция на МВР.  Сигналът за блъснал се в дърво лек автомобил е получен в 01.10 ч. в нощта срещу събота. Пристигналите на място екипи на полицията и Спешна помощ са констатирали смъртта на младежа, който бил зад волана.  Справка показала, че той е неправоспособен. Разхвърчалите се отломки от колата са нанесли материални щети по паркиран наблизо лек автомобил.  Работата по изясняване на причините за инцидента продължава.  ", "date": "2019.02.02", "title": "Младеж загина при тежка катастрофа в Стамболийски "}
{"url": "http://epicenter.bg/article/Gratskata-politsiya-izdirva-dvama-balgari-za-telefonni-izmami-/174326/3/0", "text": "Гръцката полиция в Солун издирва двама млади българи за телефонни измами. Пострадалите са възрастни хора в престижен квартал на града, предава БНР.  Досега са разкрити пет случая на телефонни измами на възрастни хора в квартал „Харилао“ в Солун, съобщи полицията. Измамата възлиза на 12 600 евро според разследването досега. Приканват се да дадат показания и други евентуални жертви на същата престъпна група.  Медиите, които следят случая, твърдят, че заподозрените са двама българи на възраст 20 и 24 години. Поради забрана официално от полицията не посочват имената и националността на измамниците.  Използваната схема е, че близък роднина е извършил тежка катастрофа и са необходими пари, за да бъде освободен от полицията.  Гръцките власти са подали информация за издирваните към всички гранични пунктове, а жертвите са ги разпознали по записи на охранителни камери. Предполага се, че в схемата са участвали и гърци, които също се издирват.  ", "date": "2019.02.02", "title": "Гръцката полиция издирва двама българи за телефонни измами "}
{"url": "http://epicenter.bg/article/Otnovo-ograbiha-Rozhenskiya-manastir-/174334/3/0", "text": "След въоръжения грабеж миналата година, при който бе завързан и ограбен свещеника, ново посегателство върху Роженския манастир е имало в късния следобед в петък, съобщава Struma.com.  Този път туристи ограбили кутията с дарения, в която не е ясно колко пари е имало.  След като прибрали плячката 2-ма мъже и жена, напуснали манастира с кола с врачанска регистрация. Минути след тях свещеникът забелязал кражбата.  Сигнализирали са в полицията, които след преглед на охранителните камери задържали врачанския автомобил. Оказало се, че крадците са от Бяла Слатина.  Мигновена реакция и на работещите в манастира и на криминалистите от Сандански, завършва с успех.  ", "date": "2019.02.02", "title": "Отново ограбиха Роженския манастир "}
{"url": "http://epicenter.bg/article/Izchezna-bankerkata-ot-Dulovo--obvinena-v-iztochvane-na-200-000-lv--/174338/3/0", "text": "Банковата служителка от Дулово, която беше обвинена за източване на 200 000 лв. от сметка на клиент, не е настанена в силистренската болница.  Според окръжния прокурор на Силистра в петък 29-годишната жена е трябвало да бъде приета в инфекциозното отделение, след като получила криза в ареста. Директорът на здравното заведение обаче съобха за Нова телевизия, че тя е била там на преглед в четвъртък.  Лекарите преценили, че трябвало да я приемат за лечение, но жената не се явила. Прокуратурата и полицията не са получили уведомление от обвиняемата или от неин адвокат, че е избрала да се лекува в друго здравно заведение.  Въпреки внесената парична гаранция от 10 000 лева и наложената забрана за напускане на страната, може да се наложи прокуратурата в Силистра да я обяви за издирване.  ", "date": "2019.02.02", "title": "Изчезна банкерката от Дулово, обвинена в източване на 200 000 лв. "}
{"url": "http://epicenter.bg/article/Ideya--Da-oblagat-tsigarite-s-danak--za-da-ima-pari-za-zdrave-/174312/2/0", "text": "Генералният проблем на здравната системата е, че има несъвпадение между здравния пакет и средствата, с които трябва да се плати той. Това каза управителят на Националната здравноосигурителна каза (НЗОК) д-р Дечо Дечев в \"Седмицата\" на Дарик радио.  \"Съгласен съм с констатациите на Международния валутен фонд (МВФ), че здравеопазването в България е скъпоструващо, неефективно и с високи доплащания. И трите неща са верни\", заяви д-р Дечев. Той посочи, че през 2002 г. в България е имало 17 000 отчетени случая на инсулти, а през 2018 г. - 52 000.  \"Това е три пъти в повече при положение, че през 2002 г. сме били поне с 1 млн. души повече. И чух едно твърдение, че тогава болните не са били лекувани и затова не са се регистрирали. За мен това е меко казано наивно\", коментира управителят на НЗОК.  \"Българинът в никакъв случай не боледува повече, отколкото боледуват други. Но голямата разлика е, че българинът не се лекува така, както трябва, за разлика от другите в Европейския съюз\", заяви той.  \"По принцип ние сме еднакви като разходи, като изключим процента, който даваме за лекарства - при нас той е около 30%, което е с около 50% по-висок дял от общите разходи спрямо други европейски държави. Средният разход за медикаменти от публични средства е около 20% в други държави, а в някои и под 20%\", обясни д-р Дечев.  \"За 2019 г. първичната извънболнична помощ ще бъде с около 18 млн. лв. повече, специализираната - с 20 млн. лв., а болничната - със 180 млн. лв. повече спрямо 2018 г. Но тези средства не позволяват всеки, който има нужда от направление, да го получи, защото не е възможно да удовлетворим всяко едно искане на пациент - да отиде да се прегледа при кардиолог, при уролог, при невролог и т.н. и за това да получи направление\", посочи д-р Дечев.  \"Генералният проблем на системата е, че има несъвпадение между здравния пакет, който определя какви заболявания влизат в този основен пакет, и средствата, с които трябва да се плати това, на което човек има право. Това, което трябва да се направи, е или да се намалят дейностите, които се гарантират с този пакет, или да се увеличи бюджетът за тях\", посочи д-р Дечев.  Според него обаче българското общество не е готово да дава повече пари за здравеопазване. \"Обществото няма против да дава милиарди за лотарийни билети например, но не иска да дава за здраве по някаква причина\", каза още той.  4,25 млрд. лева,отделени от държавата, и още поне толкова за плащания в системата - това е приблизителната сметка на необходимите пари за здравеопазване, заяви управителят на НЗОК.  Д-р Дечев подчерта, че има механизми без да се увеличава здравната вноска да се добавят пари в системата.  \"Например определена част от цената на кутиите с цигари да постъпва в този обществен фонд. И ако в България се пушат по около 3 млн. кутии цигари на ден, само по 50 стотинки да се отделят от тях, това са 1,5 млн. лв. на ден допълнителни средства, което прави по 500 млн. лв. на година само от цигарите\", обясни той.  По думите му така може да се попълни фондът, без да се увеличава здравната вноска. Той призна също, че в системата има и вътрешни резерви, т.е. трябва парите на Здравната каса да се изразходват по-внимателно.  ", "date": "2019.02.02", "title": "Идея: Да облагат цигарите с данък, за да има пари за здраве "}
{"url": "http://epicenter.bg/article/Prof--Aleksandar-Marinov--Ne-e-izklyucheno-zaedno-s-evroizborite-da-ima-i-predsrochni-parlamentarni-/174317/2/48", "text": "Не е изключено заедно с евроизборите да бъдат проведени и предсрочни парламентарни избори. Това каза за седмичното обзорно предаване „Метроном“ на Радио „Фокус“ политологът проф. Александър Маринов.  Той добави, че до 26-ти март е последната възможност да се разпусне парламентът и да се назначи служебно правителство. Според проф. Маринов, ако това не се случи, резултатът от евроизборите ще бъде определящ за вътрешнополитически живот по-нататък.  \"В Европа се очертава голям разлом и сблъсък по много направления. Очертават се сериозни размествания на пластовете на влияние на различните политически течения във водещите европейски страни. България не може да остане встрани от този процес\", коментира политологът.  \"Драмата в Европа, вярно е, се повтаря малко като фарс у нас, защото има някои теми, които се засягат оттук-оттам, но не присъства този голям драматизъм, който се наблюдава в Европа. Той е не само по линията по-нататъшно интегриране в рамките на една супер държава или реванш на националните държави. В европейския политически дневен ред има нови точки, които са внесени от много силни социално-политически напрежения\", поясни той.  Проф. Александър Маринов каза още, че в много страни на Европа вече се усеща надигане срещу съществуващото статукво, управляващите елити и задълбочаващото се неравенство. По думите му България няма ясна визия как ще участва в този променящ се ЕС, защото все още следваме старите политики на снишаване.   Същинският въпрос на аферата „Ало, Банов съм“ е действителен или манипулиран е записът, каза проф. Александър Маринов. При доказване на истинността на записа оставката е най-малкото, смята той.  „Ако записът е автентичен, тоест това, което е говорил зам.-министърът Боил Банов и всички в тази стая, това е много сериозен проблем. Това е организирана престъпна група под ръководството на зам.-министър в една висша държавна институция в министерството. Това, че той им възлага да извършват престъпление, защото изготвянето на документ с невярно съдържание е престъпление, само по себе си е шокиращо“, поясни той.  Проф. Александър Маринов добави, че няма основание говорителят на „БСП за България“ Елена Йончева да бъде разглеждана като жертва, защото ако записът е автентичен, действията ѝ ще се разглеждат като доблестен граждански и политически акт.  ", "date": "2019.02.02", "title": "Проф. Александър Маринов: Същинският въпрос на аферата „Ало, Банов съм“ е действителен ли е записът"}
{"url": "http://epicenter.bg/article/Georgi-Harizanov--Za-obshtestvoto-tselite-na-GERB-prez-vtorata-godina-ot-mandata-ostavat-neyasni-/174318/2/48", "text": "За обществото целите на ГЕРБ през втората година от мандата на партията остават неясни. Това каза за седмичното обзорно предаване „Метроном“ на Радио „Фокус“ политическият анализатор Георги Харизанов.  „Има я голямата цел – влизането в Еврозоната, в банковия съюз, в Шенген, пълната интеграция на България в сърцевината на ЕС. Тя обаче не кореспондира с прагматиката и ежедневието на хората. Фокусиране изцяло върху доходите, благоденствието, рязкото повишаване на жизнения стандарт и формулиране на политиките, които ще доведат до това, биха дали основание за нов кредит на доверие по средата на мандата, който да осмисли сегашната конструкция на власт, тъй като очевидно в крайна сметка друга възможна не съществува“, обясни Георги Харизанов.  Той каза още, че европейските избори са вътрешен барометър и оценка дали обществото припознава партиите като политически субекти, които все още заслужават доверието му. Според него, ако изборите през май предизвикат разместване на електоралните пластове, това няма да доведе до сътресения и оставка на правителството.  „След май месец няма да има промени, защото сегашната конструкция на ГЕРБ ще продължи да няма алтернатива на политическата сцена“, прогнозира политическият анализатор.   Аферата „Ало, Банов съм“ разтресе основно социалистическата партия, коментира Георги Харизанов. Засилката и подкрепата, която Елена Йончева получи, изкарвайки се жертва на заговор, беше пропиляна от фалшива сензация, приличаща на ало-измама. „Беше предизвикана абсолютно фалшива новина за пореден път от Елена Йончева, но дойде времето, в което на хората наистина им омръзна. Втора година все още чакаме от г-жа Йончева данни за злоупотреби по изграждането на оградата на границата. Търпеливо очакваме Елена Йончева да внесе и сигнал за нарушение за 100 млн. лв. по обществените поръчки в хасковска община. Говорителят на БСП преди дни беше окончателно опровергана от проверяващите органи, че водата в Хасково е отровена с уран. Навикът на Елена Йончева да се опитва да изгражда популярност с подобна активност вече намери своя логичен край и доведе до проглеждането на хората и до това да стане ясно на всички, че с фалшиви новини не може да се гради рейтинг“, обясни Георги Харизанов.  Той каза още, че след аферата „Ало, Банов съм“ се натрупва негативно усещане сред обществото, че управляващи и опозиция се карат не за това, че се краде, а за това кой да краде от държавата. Няма печеливш от скандала, обясни анализаторът, като уточни, че „изчезването“ на лидера на левицата Корнелия Нинова и Елена Йончева е показател, че губещата страна е БСП.  ", "date": "2019.02.02", "title": "Георги Харизанов: Аферата \"Ало, Банов съм\", разтресе основно социалистическата партия"}
{"url": "http://epicenter.bg/article/Kmetat-Iskender-razgovarya-s-mladite-hora-ot-Boyan-Botevo/174319/2/0", "text": "Среща с МС на МДПС в село Боян Ботево проведе в петък от 18,00 часа кметът на община Минерални бани Мюмюн Искендер.   Това е нова серия от срещи с всички младежки структури на ДПС в общината, които ще се състоят през месец февруари, каза председателят на Общинския съвет в Минерални бани Мехмед Лятиф. В срещата участва и общинския лидер на партията Екрем Юзеир. Кметът Мюмюн Искендер се интересуваше от нещата, които вълнуват младите хора, от това, което би могло да ги мотивира още повече да останат в родните си места и не на последно място предстоящите избори – европейски и местни.   За днес от 18,00 часа е предвидена среща с младите хора от МДПС в село Ангел войвода.", "date": "2019.02.02", "title": "Кметът на Минерални бани разговаря с младите хора от Боян Ботево"}
{"url": "http://epicenter.bg/article/Kaloyan-Pargov--S-idvaneto-na-GERB-na-vlast-prez-2009-g--otvorihme-kutiyata-na-Pandora-/174327/2/48", "text": "Елена Йончева ясно показа какво се случва в държавата, а това е един от десетките примери - как се харчи публичният ресурс - национален и европейски. Това каза председателят на ГС на БСП - София Калоян Паргов, съобщиха от пресцентъра на партията. Той добави, че Ларгото е бил обект, широко популяризиран като голямо достижение, което очевидно се е оказало доста скъпо.  \"След 2009 г. отворихме една \"кутия на Пандора\" с идването на ГЕРБ на власт и политическата конфронтация, която създадоха\", каза още Паргов. Социалистът добави, че управляващите имат претенции за безпогрешност, а вече и чувство за безнаказаност, което личи от поведението им и истерията, до която са довели политическия живот у нас.  На въпрос кой ще води евролистата на левицата, Калоян Паргов обясни, че номинациите за кандидати за евродепутати вече са започнали и всяка една партийна организация ще даде своите предложения. Той добави, че всички те ще бъдат обсъдени на общински и районни конференции през март и след това предоставени на Националния съвет на партията. \"Ще търсим оптималния вариант за да съставим печеливша листа\", каза още Паргов.  Столичният бюджет е превърнат в счетоводна сметка, това хвърли петно върху Столична община  \"Философията на столичния бюджет е продължение на модела Софиянски. Той се е превърнал в една счетоводна сметка, която се прави от едни същи хора, през всички тези години. За съжаление, това хвърли петно върху Столична община, като институция\", коментира Калоян Паргов. Той добави, че затова е необходимо в Столична община да се въведе програмното бюджетиране. Паргов обясни, че плах опит за такова има само в общинското здравеопазване.  \"Вече 10 години моля и повтарям да реорганизираме изцяло транспортната схема в София, за да бъде пътникът на първо място, а транспортът бърз и удобен. Смисълът на програмното бюджетиране е не да харчим колкото имаме, защото пари има, а въпросът е как се харчат\", коментира още председателят на ГС на БСП. Той каза още, че това, което може да отличи като единственото положително в бюджета на София, са средствата за доизграждането на метрото.  ", "date": "2019.02.02", "title": "Калоян Паргов: С идването на ГЕРБ на власт през 2009 г. отворихме кутията на Пандора "}
{"url": "http://epicenter.bg/article/Prof--Nikolay-Ovcharov--Boil-Banov-i-Vezhdi-Rashidov-spasiha-proekta-za-Largoto-/174328/2/0", "text": "Боил Банов и Вежди Рашидов спасиха проекта за Ларгото, иначе България щеше да плати неустойка от десетки милиони. Това каза за Агенция „Фокус“ археологът проф. Николай Овчаров.  „Говоря не само като археолог, а и като съветник в Министерството на културата – не само на Боил Банов, но и на Вежди Рашидов и после и на Рашко Младенов в служебния кабинет. Бях не само свидетел, но и участник в битката за създаването на Ларгото пред ЦУМ в центъра на София. Това беше една изключително тежка задача, която беше многократно спъвана, но много малко се говори сега за това“, заяви той.  „Не искам да говоря за конфликта между Елена Йочева и Боил Банов – има си прокуратура, която ще се изказва по тези въпроси“, коментира проф. Овчаров.  „Мога да кажа какво се случи в края на 2015 г. Проектът трябваше да бъде завършен буквално в рамките на месец-два, защото ако това не се случеше до края на декември 2015 г. и не бяха получени необходимите документи, България щеше да загуби от неустойки няколко десетки милиона лева. Те трябваше да бъдат платени от страна на държавата, защото това са европейски средства, които вече бяха разходвани. И такива бяха условията, че трябваше да се платят, ако проектът не беше изпълнен“, обясни той.  По думите му през ноември и декември през 2015 г. положението в Министерството на културата е било катастрофално.  „Вежди Рашидов беше на лечение от рак в Германия, единият заместник-министър – археологът Бони Петрунова, имаше много тежки здравословни проблеми и беше в дългосрочна отпуска, шефът на кабинета – Ива Петрони, също беше в дългосрочна отпуска по болест. И именно Боил Банов като заместник-министър трябваше да изпълни всичко това – въпреки че той не отговаряше за това, тъй като неговият ресор беше театърът, музикалните фестивали и т.н.“, обясни Николай Овчаров.  „Аз съм свидетел колко трудно беше, защото тогава непрекъснато имаше протести на една много малка групичка от 48 души – броили сме ги“, заяви проф. Овчаров и посочи, че това са били протестъри, които са се опитвали с всички сили да спрат проекта.  „Даже на мен като съветник на министъра ми се е налагало тогава да давам изявления пред медиите, за да обясня случая с протеста. И няма да крия имена – тази група се водеше от едно лице на име Манол Глишев, това са хора, бих казал, професионални протестъри. Вече сме наясно, че има такива хора, които – дали са финансирани, или не от някоя организация, не мога да кажа, но се опитват да спират всичко, което се прави в България. И тогава ставаше дума за това, защо се правят реставрациите с нови тухли. И аз тогава ги попитах с какво да ги правим, може би да докараме от римския форум тухли? Естествено, че се прави с нови тухли, не може със стари. Може би е имало грешки, но те бяха поправени – защото когато нещо се прави, неминуемо се и греши“, поясни той.  „Казвам всички тези неща, защото спиранията, за които става дума в незаконните записи от тези дни, до голяма степен са заради това, че тогава се губеше страшно много време в преправки на проекта. Нямаше начин да е друго особено в зимните условия. И Банов и Рашидов – защото той се върна през януари 2016 г., реално спасиха Ларгото. Те направиха неимоверни усилия, иначе България щеше да плаща“, обяви проф. Овчаров.  „Нека да си припомним, че през 2014 г. – по времето на Орешарски, този проект беше спрян и тогава долу, пред ЦУМ, всичко беше едно блато, пълно с вода и в него дори растяха водорасли. И всичко това трябва да се знае, защото в момента общественото мнение се настройва по един абсолютно негативен начин при положение, че наистина това са хора, които направиха страшно много за българската култура“, каза още Николай Овчаров.  ", "date": "2019.02.02", "title": "Проф. Николай Овчаров: Боил Банов и Вежди Рашидов спасиха проекта за Ларгото "}
{"url": "http://epicenter.bg/article/Kolyo-Kolev--Rumen-Radev-ima-pravo-da-govori-ot-imeto-na-tezi--koito-mizerstvat-i-sa-ograbvani/174337/2/48", "text": "В крайна сметка, правителството е властта, която според думите на президента не изпълнява добре функциите си. Мога да направя паралел между вас, Румен Радев и Бойко Борисов. Вие казвате едно и също нещо. Казвате, че е време ловният сезон за пеликани да бъде открит, същото казват и премиерът, и Румен Радев - махнете корумпираните. Това каза в предаването \"Офанзива с Любо Огнянов” по Канал 3, социологът Кольо Колев по темата с отчета на Румен Радев.  Аудиторията и в трите случая е друга, това са хората, които ръмжат и са недоволни, тези, които мизерстват и са непрекъснато ограбвани по един или друг начин. Всичко това е насочено към други хора. Румен Радев си избра позицията да говори с езика на тези хора. По делата им ще ги познаете, но през цялото време той твърдо следва линията да говори от името на хората, които малко или много са избутани встрани, каза още той.  Румен Радев е не по-малко законно избран от правителството и дори с повече гласове, но не е там въпроса. Да, има право на своите думи без всякакво съмнение. Друг е въпросът, дали това ще бъде оценено правилно. Дали конфронтацията между правителството и президент може да нанесе щети? Разбира се, ако става въпрос за национали приоритети, но към момента, това което се очертава е, че много теми остават извън нашето внимание - като това на къде ще тръгне Европа. Тези неща не са обект на внимание както при правителството, така и при президента, така, че не виждам кой знае какви вреди, заяви Кольо Колев.   Изследване на агенция \"Медиана“ от преди ден показва, че БСП води пред ГЕРБ с 1,5% преди евроизборите. Ако Румен Радев се яви със свой политически проект, той ще дръпне много избиратели от останалите политически сили.  ", "date": "2019.02.02", "title": "Кольо Колев: Румен Радев има право да говори от името на тези, които мизерстват и са ограбвани"}
{"url": "http://epicenter.bg/article/Kaloyan-Pargov--Kritikite-na-prezidenta-Radev-ni-motivirat--ne-ni-pritesnyavat-/174339/2/48", "text": "Критиките на президента Румен Радев ни мотивират, а не ни притесняват. Това заяви председателят на БСП - София Калоян Паргов при разговора си с Кирил Вълчев в предаването му \"Седмицата\" по Дарик радио, съобщиха от пресцентъра на БСП - София. Според лидера на столичните социалисти, оценките на държавния глава трябва да бъдат използвани като стимул, а не да бъдат смятани за обида.  \"Всичко е до начина на мислене. Просто трябва да бъдем малко по-позитивни, да излъчваме надежда и да показваме, че има перспектива пред нас. Нихилизмът и негативизмът не водят до нищо добро. Напротив, те увличат и нашите избиратели в тази посока, а от цялата тази работа губи България\", посочи той.  Калоян Паргов отбеляза, че в последните 10 години политическият процес коренно се промени.  „Различно е отношението между политическите партии, между самите политици в рамките на Народното събрание, а и извън него. Българските политици отвориха кутията на Пандора след 2009 година и всички сме свидетели, че това не доведе до нищо добро. Начинът, по който се води политическият диалог, дебатът, е неприемлив, меко казано. Това е много притеснително. Политическият процес в България беше доведен до истерия от участниците в него. Това от своя страна кара хората да изпитват известно отвращение от политиката, от това, което се случва в нея. Оттам идва и недоверието към политиците, към партиите, към държавните институции, към държавността изобщо\", заяви Паргов.  Според председателя на БСП - София протестите на гражданите в последната година дават точна оценка на управлението на държавата.  „Когато имаш претенции да си безпогрешен, да си си самодостатъчен, а отгоре на всичко след 10 години да демонстрираш и чувство на безнаказаност, отношението на хората към теб няма как да е добро\", коментира Калоян Паргов.   „Протестите на гражданите са резултат именно от това поведение. Подобно поведение на управляващите няма как да доведе до добри резултати от управлението им. Преди 10 години ГЕРБ спечели властта със заявката да въздаде справедливост. Е, има ли я тази справедливост днес?!\", попита той.  Калоян Паргов заяви, че програмното бюджетиране би било много по-полезно за гражданите на София от обикновената счетоводна сметка, която управляващите предлагат години наред под формата на бюджети на Столична община.  „Тази година забелязваме плах опит за такова програмно бюджетиране в сектора здравеопазване\", коментира Паргов, който е председател на групата на БСП в Столичния общински съвет.   \"Вследствие на този модел на бюджетиране, по много теми в здравеопазването в София има консенсус и подкрепа от всички политичeски сили в Столичния общински съвет. Разбира се, има още какво да се желае. Управляващите все още се страхуват да направят последната крачка, а именно - преструктуриране на здравеопазването в София. Това очевидно ще остане за следващия кмет и общински съвет\", каза още той.  ", "date": "2019.02.02", "title": "Калоян Паргов: Критиките на президента Радев ни мотивират, не ни притесняват "}
{"url": "http://epicenter.bg/article/Rumen-Gechev--Boil-Banov-e-geroy-na-mafiotskiya-napan-/174342/2/48", "text": "Дали са 700 хиляди или милиарди, проблемът е, че всеки ден има скандали с кражби. Това е един блестящ случай, който показва хиляди нарушения. Елена Йончева и двамата колеги са проверили документите. Ако получат такава информация и не я предадат, носят съдебна отговорност. Всеки е невинен до доказване на противното, но Банов призна, че е нарушил процесуалния кодекс, защото не е уведомил органите и не е взел необходимите мерки, каза в предаването \"Офанзива с Любо Огнянов” по Канал 3, депутатът от БСП Румен Гечев.  Прокуратурата внезапно заяви, че се самосезира. Те първо трябва да проверят. Тайна ли е, че част от съдебната ни система, работи в мафията? Не е, защото те трябва да работят под прожекторите, за да си свършат работата, защото няма да имат избор, каза още той.  Излиза, че Боил Банов 4 години позволява да бъде рекетиран от правителството. Той не е казал като зам.-министър на министъра си, не е казал на премиера. Бойко Борисов трябваше да го уволни на секундата. Той казва \"през разни хора идва при мен”, значи хората идват при него. Кои са тези хора? Кои са тези хора, които са му предавали заплахите да го убият? Един министър е рекетиран и първата му работа е да каже на съответните органи. Той е министър в републикански парламент и е герой на мафиотския напън, заяви Гечев.  Елена Йончева е изпълнила перфектно работата си. През медиите прокуратурата сега работи. Борисов се е скрил като мишка в министерски съвет и си трае, няма го и Цветанов. Цялото БСП излезе в защита на Елена Йончева, докато ГЕРБ се крие, нека да излязат зад своите депутати, каза народният представител от БСП.   \"Аз имам доста различен поглед. Ние по понятни причини се опарихме с ДПС и те за нас не са подходящ партньор. В ГЕРБ има скандали всеки ден, с невероятни корупции. Тоест БСП има нужда от коалиционен партньор\", заяви Гечев.   \"Ако има нов субект, който е близък до нашата програма, защо да не правим? Не казвал, че е целта партия с Румен Радев, но казвам, че е възможност. Не сме уплашени, тъй като ние ще спечелим изборите, тъй като ГЕРБ си отиват. Ако възникне нов проект, независимо от къде и как и ако е с близка програма с БСП, той би бил потенциален кандидат за нас съюзник\", каза Румен Гечев.  ", "date": "2019.02.02", "title": "Румен Гечев: Партия на Румен Радев може да е коалиционен партньор на БСП (ВИДЕО) "}
{"url": "http://epicenter.bg/article/Dimitar-Glavchev--S-Boil-Banov-vsichko-izglezhda-tolkova-poshlo--che-ne-si-zasluzhava-da-se-komentira-/174345/2/0", "text": "Не виждам с какво да е разклатен стола на Боил Банов. Не може такава аудио продукция на БСП да доведе до това. Аз не виждам и той да е притеснен. Когато прокуратурата си свърши работата, тогава ще говорим. Има защитен свидетел, който не желае да се покаже, може би се срамува от начина, по който е правил записите, каза в предаването \"Офанзива с Любо Огнянов” по Канал депутатът от ГЕРБ Димитър Главчев.  До момента до който не покаже нещо друго проверката, ние седим зад Боил Банов. Най-важен е премиерът, той подбира екипа си, а него не сме чули да оттегля доверието си. Винаги така сме подхождали - изчакваме проверка и след това се взима решение. Ако има сянка на съмнение, по друг начин се постъпва, но ние нямаме такива. Той после заяви, че не е имал категорични данни, за да даде сигнал този 4 години. За да не е уведомил е имал своите основания и предполагам, че не е имал своите факти и обстоятелства, каза още той.  Тук политиката не е кинематография. Тук трябва да се решават важни проблеми на хората. Да излизат и да казват, че Елена Йончева е разследващ журналист, не е правилно. Всички имаме други професии. С Боил Банов, всичко изглежда толкова пошло, че не си заслужава да се коментира, но нека изчакаме компетентните органи да си свършат работата, категоричен беше Главчев.  ", "date": "2019.02.02", "title": "Димитър Главчев: С Боил Банов всичко изглежда толкова пошло, че не си заслужава да се коментира "}
