{"url": "http://epicenter.bg/article/Eva-Maydel-i-balgari-ot-tsyala-Evropa-povedoha-Golyamoto-horo-v-Bryuksel-/181360/2/0", "text": "  „Всеки българин трябва да може да успява в България. Все повече българи се завръщат у нас, това трябва да е целта на всички ни.“ Това заяви евродепутатът от ГЕРБ/ЕНП Ева Майдел на 28 април 2019 г. на централния площад в Брюксел. За трета поредна година тя поведе Голямото хоро в белгийската столица, започнато преди 7 години от Кристалина Георгиева, заедно с българи от 11 града в Европа, съобщиха от пресцентъра на ГЕРБ.  „Избрахме да продължим седемгодишната традиция с Голямото хоро именно на Великден, защото нашите празници са моментите, в които най-често мислим за бъдещето на България. Страната ни има нужда от таланта и енергията на всеки българин, независимо в коя точка на Европа и света се намира. Затова се радвам, че днес на хорото се хванахме за ръце сънародници от цяла Европа – Брюксел, Антверпен, Лиеж, Гент, Кьолн, Маастрихт, Люксембург и други. Благодаря специално на Националното училище за фолклорни изкуства „Филип Кутев“ от Котел, ансамбъл \"Бизоне\" от Каварна, българския състав \"На Хорото в Брюксел\" и ансамбъл \"Здравец\" от Гент, които допринесоха сърцето на Европа днес да бие с български пулс“, допълни Ева Майдел.  И тази година организаторите продължиха съпътстващата хорото традиция - обличането на символа на Брюксел – Манекен пис, в българска носия. Голямото хоро е част от програмата на 13-ото издание на международния фестивал Балкан Трафик (Balkan Trafik).  „През изминалите години работих за представяне на най-доброто лице на България с инициативи като Голямото хоро и Моята мечта за България. Ще продължа да го правя, защото България постигна много в Европа и показа, че българите имат дух, култура и традиции, които ще ни позволят не само да се съхраним като нация, но и да постигнем стратегическите си приоритети в Европа!“ добави българският евродепутат.  ", "date": "2019.04.28", "title": "Ева Майдел и българи от цяла Европа поведоха Голямото хоро в Брюксел (СНИМКИ, ВИДЕО)"}
{"url": "http://epicenter.bg/article/Velikden/181312/2/0", "text": "Патриарх Неофит възвести Възкресение Христово с думите „Христос Воскресе!“.   Точно в полунощ патриарх Неофит възвести Възкресение Христово с думите „Христос Воскресе“. Той излезе пред храм-паметника „Св. Александър Невски“, за да поздрави всички събрали се хора, а вярващите отговориха с „Воистина воскресе!”.   Стотици миряни и тази година се събраха пред патриархалния храм, за да си вземат от Благодатния огън от Йерусалим и да обиколят 3 пъти храма за здраве и благоденствие.   Мерките за сигурност в района на катедралата са засилени. Празничната нощ в столицата протича спокойно.    Преди това патриархът благослови българския президент Румен Радев, който също присъства на богослужението. С литийното шествие Благодатният огън беше пренесен от параклиса на Синодалната палата в патриаршеската катедрала „Св. Александър Невски.  На летище „София“ светинята беше посрещната от свещеници и духовници от различни епархии в страната, които взеха частица от огъня, за да го занесат на възкресното вечерно богослужение. Благодатният огън беше съхраняван в Синодалната палата до около 23.45 часа, когато с литийно шествие беше пренесе в патриаршеската катедрала „Св. Александър Невски“. Огънят беше връчен на патриах Неофит от главния секретар на Светия Синод епископ Герасим. Празничната нощ преминава спокойно. ", "date": "2019.04.28", "title": "Патриарх Неофит възвести Възкресение Христово с думите: „Христос Воскресе!“"}
{"url": "http://epicenter.bg/article/Velikden-e--Chestito-Vazkresenie-Hristovo-/180637/2/0", "text": "   Вярващите отпразнуват Възкресението на Божия син, Иисус Христос.    Рано сутринта в неделния ден жените мироносици виждат празната гробница и липсващото тяло на Божия син. Според новозаветните текстове Иисус Христос се явява на Мария-Магдалена, а после и на апостолите.    Вечерта преди полунощ в събота се отслужва тържествено богослужение, всички светлини в храма се изгасяват и малко преди полунощ свещеникът изнася запален трисвещник с думите: „Приидите, приимите свѣтъ, от невечернаго света и прославите Христа, воскресшаго из мертвых”.   От трисвещника всички присъстващи палят своите свещи, които по традиция носят по домовете си. При пеене на тропара „Воскресение Твое Христе Спасе“ всички излизат от храма.     положена на специален аналой, след това се чете Евангелие и Апостол. После свещеникът чука на храмовите врата с думите: „Подигнєтє, порти, горнищєто си, подигнєтє сє, вєчни порти, и щє влєзє Царят на славата!”, на което подучено лице отвръща: „Кой є този Цар на славата?”.    По отношение на Великден православните спазват допълнителното изискване Великден да не съвпада с еврейската Пасха. В случай на такова съвпадение католиците и протестантите отбелязват Великден, а православната църква го отлага с един лунен месец. Затова в половината от случаите западният и източноправославният Великден съвпадат, а в останалите източноправославният е обикновено седмица по-късно. Такава закономерност се наблюдаваше и през тази година.   ", "date": "2019.04.28", "title": "Великден е! Честито Възкресение Христово!"}
{"url": "http://epicenter.bg/article/Radev--Da-si-pozhelaem-zdrave--poveche-vyara-v-sobstvenite-sili-i-lyubov-kam-blizhniya-/181313/2/0", "text": "Честито Възкресение Христово! В днешния празничен ден да си пожелаем здраве, повече вяра в собствените сили и любов към ближния. Това написа в официалната си страница във \"Фейсбук\" президентът Румен Радев.  \"Нека не забравяме, че мирът и благоденствието са плод на общите ни усилия. Христос Воскресе!\", допълва държавният глава.   Президентът Радев присъства снощи на празничното богослужение за Възкресение Христово в храм-паметника „Св. Александър Невски“, където беше донесен Благодатният огън. Службата беше оглавена от Негово Светейшество Българският патриарх Неофит.  ", "date": "2019.04.28", "title": "Радев: Да си пожелаем здраве, повече вяра в собствените сили и любов към ближния "}
{"url": "http://epicenter.bg/article/Borisov--Neka-posreshtnem-Velikden-zhivi-i-zdravi--i-s-vyarata--che-sme-sposobni-na-mnogo-dobri-dela-/181314/2/0", "text": "Христос Воскресе! Нека посрещнем Великден живи и здрави, и с вярата, че сме способни на много добри дела. Това написа премиерът Бойко Борисов в официалния си профил във \"Фейсбук\".  \"Пожелавам на всички щастливи моменти с близките хора. Светли празници!\", още министър-председателят.   Той публикува и снимки от посрещането на Възкресение Христово в Дивотинския манастир край Банкя.  ", "date": "2019.04.28", "title": "Борисов: Нека посрещнем Великден живи и здрави, и с вярата, че сме способни на много добри дела "}
{"url": "http://epicenter.bg/article/Dimitar-Nikolov--Vazkresenieto-e-simvol-na-pobedata-na-svetlinata-nad-mraka--na-zhivota-nad-smartta/181317/2/0", "text": "Нека чудото на Възкресение Христово да озари всеки дом. Това казва кметът на Бургас Димитър Николов в поздравителен адрес по повод Великден, съобщиха от пресцентъра на Общината.  „Обръщам се в този светъл празник с най-топли чувства към вас и отправям пожелания за здраве и благоденствие. Възкресение Христово е символ на победата на светлината над мрака, на живота над смъртта. То ни помага да се върнем отново към истински важните ценности в живота – вярата, милосърдието и любовта към ближния\", казва Димитър Николов.  По думите му вярата в Христовото Възкресение ни е нужна винаги.  „Тя ни помага да съхраняваме доброто в сърцата си и да раздаваме от него на всички хора. Именно това е правилният път, по който трябва да вървим, следвайки мечтите си. Нека на този светъл християнски празник се обърнем отново към старите традиции, да се съберем със семействата си и с приятели, за да почувстваме заедно магията на Великден. Нека се помолим за нашите близки, които вече не са сред нас. Да подадем ръка на човек, който се нуждае от подкрепа и съчувствие. Не трябва да забравяме, че Христос бе разпнат и възкръсна заради всички нас. Така Спасителят ни показа, че в мислите и делата си трябва да бъдем по-човечни, смирени, да прощаваме и да сме благодарни за това, което имаме. Скъпи бургазлии, пожелавам ви чудото на Великден да озари всеки дом и в него да има радост и обич“, се посочва още в поздравителния адрес.  ", "date": "2019.04.28", "title": "Димитър Николов: Възкресението е символ на победата на светлината над мрака, на живота над смъртта"}
{"url": "http://epicenter.bg/article/Korneliya-Ninova--Neka-ima-mir-i-blagodat-po-balgarskata-zemya-/181318/2/0", "text": "Христос Воскресе! Нека има мир и благодат по българската земя, здраве, разбирателство и топлина в домовете ви. Това написа в профила си в социалната мрежа \"Фейсбук\" лидерът на БСП Корнелия Нинова по повод празника Великден.  \"Светъл празник\", пожелава още председателят на социалистическата партия.  ", "date": "2019.04.28", "title": "Корнелия Нинова: Нека има мир и благодат по българската земя "}
{"url": "http://epicenter.bg/article/Ot-14-00-chasa-do-20-00-chasa-na-29-april-se-spira-dvizhenieto-na-kamionite-nad-12-t-po-magistralite-/181322/2/0", "text": "От 14.00 часа до 20.00 часа на 29 април се спира движението на камионите над 12 т по автомагистралите и най-натоваренитe пътища. Това съобщиха от пресцентъра на Агенция „Пътна инфраструктура“.  Целта е повишаване на безопасността и увеличаване на пропускателната способност на инфраструктурата.  Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.  Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа:  - автомагистралите;  - път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;  - път I-1 - от Благоевград до ГКПП „Кулата“;  - път I-4 п. в. „Коритна“ - Велико Търново - Шумен;  - път I-5 Русе - Велико Търново;  - път I-8 ГКПП „Калотина“ - София;  - път I-9 Варна - Бургас;  - път II-18 Околовръстен път на град София;  - път II-99 Бургас - Царево.  Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).  За улеснение на трафика и повишаване безопасността на движение от 10.00 часа днес до 10.00 часа на 30 април, когато много хора ще пътуват към столицата, в участъците с ремонт на АМ „Хемус“ и „Тракия“ ще има две ленти за София и една за Бургас или Варна. Целта е по-лесно предвижване в пиковите дни и часове. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно.  На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата.  За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути:  - пътен възел „Церово“ на АМ „Тракия – път III-8402 (Виноградец – Карабунар – Злокучене – Септември) – път I-8 (Лозен – Звъничево – Пазарджик) – път II-37 (Пазарджик) – пътен възел „Пазарджик“ на АМ „Тракия“;  - пътен възел „Церово“ на АМ „Тракия – път III-8402 (Виноградец – Карабунар – Злокучене – Септември) – път I-8 (Лозен – Звъничево – Пазарджик) – пътен възел „Цалапица“ на АМ „Тракия“;  - пътен възел „Калугерово“ – път III-803 (Динката – Драгор) – път II-37 – пътен възел „Пазарджик“ на АМ „Тракия“.  На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“.  В участъците при 19-ти км (виадукт „Потоп“) и при 36-ти и 37-ми км (виадукт „Коренишки дол“) от 10.00 часа днес до 10.00 часа на 30 април ще има две ленти за София и една за Варна.  На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност.  В отсечките с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути.  Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.  За улеснение на трафика през Владая и повишаване на пътната безопасност на 29 април /вторник/ ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.  Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.  Карта с временната организация на движението по участъците от републиканската пътна мрежа в празничните дни през 2019 г.  ", "date": "2019.04.28", "title": "От 14.00 часа до 20.00 часа на 29 април се спира движението на камионите над 12 т по магистралите "}
{"url": "http://epicenter.bg/article/Otets-Nikolay-Georgiev--Tsarkvata-se-bori-za-klasicheskoto-semeystvo--a-ne-za-roditel-1-i-roditel-2-/181330/2/0", "text": "Светлината в мрака свети и мракът я необзе – ето това е Благодатният огън според Светото писание. Това заяви отец Николай Георгиев от Светия синод в ефира на \"Събуди се\" по Нова телевизия относно важността на вярата в съвременното общество.  ,,В духовенството трябва да сте много критични. Ако вашият енорийски свещенник нещо не е като хората – ще го спрете и ще му кажете ,,Отец, така не може! Искаме да говориш разумно. Искаме да си наш достоен пастир'', добави Георгиев.  ,,Това, което ми прави впечатление, е подмяната на ценности, която навлиза с всяка една политическа криза. Виждате, че това, което медиите изваждат в очите на обществото като нередности, с течение на много малко дни започва да се замива и да се превръща в правило – все едно не е голяма беля. Това няма кака да стане в църквата – тя винаги ще изобличава лъжата'', заяви отецът .  По думите му църквата се бори за класическото семейство – с любовта на майката и бащата, а не \"размити\" понятия като \"родител едно и родител две\".  ,,Не джендър идеологии! Нищо от онова, което пречи на детето да има истинска любяща майка и истински грижовен баща. В тази среда детето ще изкове в сърцето си принципите на правдата и добротата'', сподели духовникът.", "date": "2019.04.28", "title": "Oтец Николай Георгиев: Църквата се бори за класическото семейство, а не за родител 1 и родител 2 "}
{"url": "http://epicenter.bg/article/Pak-smart-na-patya--Edin-chovek-e-zaginal-pri-katastrofa-kray-selo-Brestnitsa-/181316/3/0", "text": "Един човек е загинал при катастрофа край село Есеница. Това съобщиха за Радио „Фокус“ – Варна от сектор „Пътна полиция“ към ОДМВР – Варна.  По данни на дежурния диспечер инцидентът е станал около 23.00 часа на 27 април. В катастрофата е участвал само един лек автомобил.  По данни на полицията общо 5 души са пострадали при катастрофи във Варненско през последното денонощие. Те са прегледани от медицински екипи и са без опасност за живота.  Общо 12 пътнотранспортни пришествия са регистрирани във Варна и областта през последното денонощие. Към момента няма информация за пътни инциденти в сутрешните часове на деня.  ", "date": "2019.04.28", "title": "Пак смърт на пътя! Един човек е загинал при катастрофа край село Есеница"}
{"url": "http://epicenter.bg/article/Spasiha-dvama-izraelski-turisti--izgubili-se-kray-Sedemte-rilski-ezera-/181335/3/0", "text": "Планинските спасители помогнаха на двама изгубени израелски туристи, съобщи БНТ. Те са се изгубили край Седемте рилски езера заради лошото време.  Открити са измръзнали, но в момента вече са добро състояние. Акцията на спасителите от дупнишкия отряд е приключила в 4 часа сутринта.  ", "date": "2019.04.28", "title": "Спасиха двама израелски туристи, изгубили се край Седемте рилски езера "}
{"url": "http://epicenter.bg/article/Boyan-Chukov--Evropeytsite-sa-zalozhnitsi-na-amerikanskata-PRO-/181328/11/34", "text": "  - Както винаги на ежегодната Конференция по международна сигурност в Москва (MCIS-2019 -Moscow Conference on International Security) имаше много участници от всички контитенти. Присъстваха над 1000 делегати от 111 страни и седем международни организации. В Москва бяха пристигнали 77 официални делегации, 55 държави бяха представени от своите министри на отбраната.  При откриването на конференцията ключови фигури от управлението на Русия по традиция отправят послания към участниците. Чете се специално обръщение от президента Владимир Путин. Първи говори Николай Патрушев, секретар на Съвета за сигурност на Руската федерация. След него се изказаха военния министър Сергей Шойгу, външния министър Сергей Лавров и Владимир Норов, генерален секретар на Шанхайската организация за сътрудничество, бивш външен министър на Узбекистан. Жан-Пиер Лакроа като заместник на генералния секретар на ООН Антониу Гутереш прочете послание от негово име. Стана ясно, че ШОС започва да придобива все по-голяма тежест не само в Средна Азия. Един от най-ухажваните гости беше именно генералният секретар на ШОС Владимир Норов.    - От руска страна към европейците бяха отправени няколко важни предупреждения. Обърнато бе внимание, че тези държави, които дислоцират на своя територия елементи на американската ПРО, рискуват да станат първите обекти, които ще бъдет поразени от руските бойни средства. Генерал-лейтенат Виктор Познихер, първи зам.-началник на Главното оперативно управление на Генералния щаб на Русия, заяви: „Разполагането на противоракетни средства около нашите граници създава мощен ударен потенциал на САЩ за възможно нанасяне на внезапен ракетно-ядрен удар по Руската федерация“. Той добави: „Чрез развитието на глобалната система за ПРО САЩ всъщност се стремят да получат възможност да нанесат безответен удар“.  Русия вече е предприела адекватни мерки против глабалната ПРО на САЩ чрез въвеждането на въоръжение на ракетните комплекси с повишени възможности за преодоляване на тази система като „Сармат“ и „Авангард“. По отношение на България трябва да се има предвид, че американските противоракетни систами Aegis Ashore вече носят бойно дежурство в съседна Румъния. Появата на американски есминци в Черно море допълнително усложнява обстановката в нашия регион. Всеки кораб на САЩ в черноморската акватория може да носи на своя борд от 30 до 80 крилати ракети Tomahawk. Американските кораби на ПРО от типа Arleigh Burke оборудвани със системата Aegis редовно плават в Черно море. Като на всеки кораб с ПРО могат да се намират по 30-80 крилати ракети.  Доста конкретен и откровен по военному бе Сергей Шойгу: „Неконтролируемото и неограничено разгръщане на противоракетни системи подкопава доверието, стимулира надпреварата във въоръжаването. Това е особено актуално на фона на излизането на САЩ от Договора за ликвидиране на ракетите със среден и малък обсег“. Руският министър на отбраната подчерта, че „излизането на САЩ от Договора по ПРО показва, че развитието в дадената сфера е насочено към сдържането на Русия и Китай“. Шойгу подчерта: „Стремежът Русия да се представи като основна заплаха за Запада стана доминанта в политиката на НАТО. Това е принципа „сам си го измислих – сам си повярвах“. Тоест „сами си измислихме руската заплаха – сами се плашим с нея“.  Анализът на изказванията на конференцията показва, че натрупването на конфликтен потенциал в различни части на света е основна тенденция. Активизират се замразени конфликти. Формират се нови огнища на потенциални въоръжени противостояния. Проблемът за нас, европейците, е, че американците разгръщат обекти на ПРО в Европа. По този начин на съюзниците се прехвърлят част от задачите по защита на континенталната част на САЩ от удара на балистични ракети. По-ясно казано, американските съюзници се превръщат в заложници на решенията във Вашингтон по отношение на американската сигурност.     - Биеше на очи почти символичното участие на страните от НАТО и ЕС, чиито представители на предишните конференции бяха повече. Преди конференцията САЩ призоваха държавите, които гравитират в тяхната орбита, да бойкотират мероприятието. Колективният Запад бе представен само на ниво експерти. Стари мои колеги от натовски страни, които познавам от предишните конференции, този път раздаваха някакви странни „граждански“ визитки, които нямат нищо общо с предишната им „тясна специализация“.  В замяна на това участниците от Азия, Африка и Латинска Америка бяха много повече от предишни години. Не е очудващо, че както винаги китайците присъстваха масово във всички панели на конференцията и на възможно най-високо ниво. Навсякъде се виждаха високопоставени официални представители на Иран, Индия, Пакистан, Виетнам, Лаос, Сингапур, Сирия, Монголия, Йордания, Египет, Судан, Малайзия, Северна Корея, Южна Корея, Казахстан, Филипините и др. Африка също присъстваше изключително мощно на конференцията. Сред участниците бяха Камерун, Конго, Судан, Намибия, Централноафриканската република, Алжир, Ангола, Република Гвинея, Египет, Зимбабве, Камерун, Република Конго, Мали, Мадагаскар, Мозамбик, Намибия, Нигерия, Уганда, ЮАР и др.  За мен бе любопитно да установя, че Латинска Америка имаше много мощно присъствие. В залата имаше достатъчно кубинци, венецуелци и никарагуанци. Но представителите на Мексико, Бразилия, Боливия, Уругвай, Аржентина, Чили, Парагвай и други не бяха по-малко.  Балканите както винаги бяха представени най-ярко от Белград. На високо официално и експертно ниво. Останалите балкански страни бяха представени на експертно ниво. Румънците имаха двама експерти, които присъстваха на мероприятието. Че даже и един кипърец. Гръцкият ми колега също беше на линия. На конференцията от името на САЩ присъстваше Харлан Улман, старши съветник в Атлантическия съвет във Вашингтон, бивш военноморски офицер. Той бе представен на аудиторията в панела „Хибридни войни и цветни революции“ като един от военните експерти, участвали в разработването на операция „Шок и Ужас“ в Ирак. Имах възможност да обменя няколко фрази с него в неформална обстановка. На официалния прием при откриването на конференцията Харлан Улман не бе обект на особен интерес от страна на участниците. Явно времената се променят.  Може да се отбележи, че този път го нямаше редовно присъстващия до този момент френски геополитик Паскал Бонифас, който винаги е бил медийна звезда в Москва. Но затова пък на подиума беше италианецът Тиберио Грациани, не по-малко известен европейски геополитик, президент на Института Висша школа по геополитика и приложни науки и главен редактор на списание „Геополитика“. На вечерята, дадена за участниците на конференцията от Сергей Шойгу, не видях и европейските военни аташета в Москва. Предишните години имаше военни представители от посолствата в руската столица, макар и всичките в цивилна униформа. Но за сметка на отсъстващите европейци, залите бяха препълнини с азиатци, африканци и латиноамериканци. Вижда се как светът започва да се регионализира глобално. Руснаци, китайци, индийци и пакистанци засилват военния диалог между тях. А всички те са представители на държави, разполагащи с ядрено оръжие.    - Основните теми на конференцията бяха военните опасности и заплахи в съвременния свят и сигурността, последствията от разгрома на Ислямска държава в Сирия и Ирак, „цветните“ революции и хибридните войни, противоракетната отбрана и разполагането на оръжие в космоса, военното сътрудничество в сферата на международното миротворчество, Северна Африка, тероризмът и незаконната миграция, новите подходи и военното сътрудничество, регионалните аспекти на сигурността в Азия, Африка и Латинска Америка.  Имах честта да бъда поканен да се включа в обсъждането на темите за хибридните войни и „цветните“ революции. Тези теми са изключително актуални в момента. Залата беше препълнена с желаещи да чуят дебатирането. Бихме могли докладващите да ги разделим на две групи. Силно и абстрактно теоретизиращи и абсолютни практици-реалисти. Кубинският и сръбският представител например пряко посочиха САЩ като задкулисен играч, който с познатите на всички технологии за ненасилствена гражданска съпротива (т.нар. „цветни“ революции) хаотизира неудобните на Вашингтон държави-жертви и сваля правителства. В моето изказване посочих болезнененото излизане от еднополюсния виртуален свят, който бе изграден от глобалния хегемон. В този свят основният закон беше: „Като говориш с мен, ще мълчиш“. Светът излезе от виртуалната конструкция, която бе градена в продължение на години от медии като CNN. Днес важи мисълта на Козма Прутков: „Ако на клетката на слона видиш табелка \"бивол\", не вярвай на очите си.“ Все по-малко са тези, които вярват на глобалните медии, които президентът Тръмп нарече „мерзки и лъжливи“. Самото понятие „хибридна война“ е „семантичен локум“. Можеш да го разтягаш, както си пожелаеш.  В арсенала на хибридната война влизат всички некинетични оръжия, които могат да измислят хората. Конфликтите в нея са „течни конфликти“. Тоест, те нямат определена форма и могат да преминават от един в друг. За хибридната война, както и за тероризма, няма общоприета дефиниция. Мисля, че едно определение може да бъде: „Хибридната война е безпределната същност на международните некинетични стълкновения“. Хибридната война има политически, икономически, културни, исторически, спортни, дипломатически и всякакви други проекции. Тя може да бъде водена и под благородния лозунг за борба с корупцията. Например, след като корумпираш управляващите в дадена страна, започваш да преследваш селективно само тези, които са се отклонили от правилната посока на зададения предварително геополитически вектор. Ако управляващите не слушат, моментално външният фактор организира regime change.    - На Балканите в последно време много често започнаха да се провеждат акции regime change. Щом някой се доближи до руските енергийни проекти, просто „изгаря“. Активизират се „окупационните войски“ в лицето на чуждите НПО-та, спецназът в лицето на платеното „гражданско общество“, подсилено от футболни запалянковци, и за кратко време страната се хаотизира, а управляващите, които са сбъркали правилната геополитическа ориентация, набързо си отиват. В неформални разговори експертите спокойно обсъждат технологиите на хибридната война, но не са много тези, които се осмеляват да излязат от коловоза на виртуалния (медиен) свят, създаден от глобалния хегемон.  С моите балкански колеги в неформални разговори стигнахме до единодушното мнение, че у нас, в България, след оповестяване на идеите за АЕЦ „Белене“ и втората тръба на „Турски поток“ отново върви акция regime change. Естествено със същите местни актьори и външни кукловоди. Най-интересното е, че хибридната война се води срещу врагове, противници, неутрални, приятели, големи приятели, съюзници, че даже и стратегически съюзници. Стига само нарочената държава-жертва да сбърка правилния геополитически вектор на еднополюсния свят.  Нашите югоизточни комшии също усетиха това, още когато се завихриха преди години събитията в парка „Гези“ и на площад „Таксим“ в Истанбул. Хибридната война е нещо много коварно. Насилието в нея може да се модулира. Да се разтяга във времето. Например с прилагането на икономически санкции. Коментатори говорят, че хибридната война не води до летален край на хората, но не е така. Погледнете Венецуела. Хора умират в болниците, бебета в родилните домове. Гладът в резултат на икономически санкции също убива, но разтеглено във времето. Въобще, „хибритизирането“ свидетелства само за промяна в характера на войната, но не и на нейната същност. Хибридната война размива границата между времето на мир и времето на война.    - Абсолютно. Хибридната война е като понятието „глобална война с тероризма“. И двете понятия се превърнаха в политически щампи. И двете можеш да ги използваш както си искаш. Особено днес, когато международното право е отдавна в реанимация. Коментираме събитията в Косово през последните месеци. А някой спомня ли си резолюция 1244 от 10 юни 1999 г. на Съвета за сигурност на ООН? В нея се казва, че Косово е част от Сърбия. Е, и? Някой спазва ли я? В света е пълен хаос.  В своето изказване на конференцията американският експерт Харлан Улман обърна внимание, че светът се намира в много опасно състояние. Съществуват рискове за глобален въоръжен конфликт между глобалните фактори. Той предложи решение на създалата се ситуация, използвайки шега. Според него Владимир Путин и Доналд Тръмп трябва да бъдет затворени в една стая за една седмица или поне за три дни и да не ги пускат да излязат, докато не се разберат помежду си. Тогава може би има шанс обстановката в света да се нормализира.  За първи път понятието хибридна война се появява през 1998 г. в доктората на Робърт Уолкър и през 2002 г. в разработките на Уилям Немет. И двамата са от Морското училище в Калифорния. Те теоретизират преминаването на американската армия в Ирак през 1990 г. от регулярни в нерегулярни методи. Теоретизират за дифузията между основните методи на война – регулярни и нерегулярни. През 2005 г. Франк Хофман и Джеймс Матис отново ползват израза хибридна война. През 2014 г. хибридната война придоби съвсем нов смисъл. Тя беше преоткрита отново като катализатор за колективната защита в НАТО. Хибридната война и „руската хибридна заплаха“ послужиха като мотив за реинтегрирането на страните членки на НАТО в съюза.  - Естествено, че глобалният тероризъм продължава да се ползва като инструмент за постигане на конкретни геополитически цели. Опасявам се, че метастазите на ислямския тероризъм ще започнат отново да се проявяват в света. След като с Ислямска държава не се получи, то отново се размахва плашилото на Ал Кайда. Да припомня. В ръководството на Ислямска държава почти няма мюсюлмани освен призрака на Ал Багдади, който ту се появява, ту изчезва. В ръководството на Ислямска държава повечето са атеисти или някакви други. Тоест радикалният ислям се използва в различни паравоенни и терористични конструкции за решаване на геостратегически задачи. През януари 2017 г. Държавният департамент специално посочи Хамза бин Ладен, син на Осама бин Ладен като опасен терорист. Даже дава един милион долара за неговата глава. Ислямският тероризъм е необходим за дестабилизирането на хартланд-а (сърцето на Евразия). Та именно за това се и укрепва спешно антитерористичното сътрудничество в рамките на ШОС.  ", "date": "2019.04.28", "title": "Боян Чуков: Европейците са заложници на американската ПРО "}
{"url": "http://epicenter.bg/article/Golyamata-Lili-Ivanova--Iskam-da-zapomnite-edno---nikoga-v-zhivota-si-ne-lazha-/181331/6/0", "text": "През отминалата Страстна седмица, примата на българската естрадна музика Лили Иванова посрещна рождения си ден. Малко след личния си празник, певицата даде специално интервю за зрителите на предаването \"Денят започва с Георги Любенов\" по БНТ.  \"Всяка година настава някаква шумотевица, вълнение на колко съм години. Ами, аз съм на толкова, на колкото съм. Каквото и да кажа, все ще има някой недоволен и ще каже - тя лъже. Искам да запомните едно - никога в живота си не лъжа.  Моята форма се поддържа от моите почитатели, моята публика. Следя продажбите за моите концерти и това ме радва, това ме стимулира\", споделя голямата българска певица.  \"Моите успехи съм ги постигнала благодарение на моите автори, искам да благодаря на всички. Също така - и на моята публика, ако няма публика - на кого да изляза да пея?! Ако нямам музикант, ако нямам автори - аз съм една нула. Това е. Да не се правим на велики. Аз съм правила много грешки и не съм застрахована и за в бъдеще. Но много се старая да не правя нови грешки, да не се главозамайвам\", признава певицата.  \"Пожелавам на всички зрители много щастие, много здраве, много успехи. Благодаря за това интервю. Христос Воскресе!\", казва Лили.    ", "date": "2019.04.28", "title": "Голямата Лили Иванова: Искам да запомните едно - никога в живота си не лъжа!"}
{"url": "http://epicenter.bg/article/Pak-skandal-s-Neymar--Udari-zapalyanko-na-stadiona-sled-proval-za-kupata--VIDEO--/181327/8/0", "text": "Греда след греда за Неймар в най-кошмарния му сезон с ПСЖ досега – след като бе ударен с 3 мача наказание в евротурнирите за оплюване на рефер, вчера бразилската звезда удари запалянко след провала на парижани на финала за Купата на Франция срещу Рен, предаде Канал 3.  Инцидентът стана, докато купеният за 220 млн. евро бразилец се качваше по стълбите на \"Стад дьо Франс“, за да получи медала на загубилия. Ней, който направи силен мач (негов втори след завръщане от тежка контузия) - асистенция, гол и точна дузпа, се нервира на фен на Рен, който записваше на телефона си омърлушената му физиономия, след което му бутна телефона и дори го удари в лицето.  От ръководството на притежавания от Катар клуб бързо излязоха в защита на бразилеца, като обявиха, че въпросният запалянко е бил приятел на един от играчите на Рен, като постоянно е дразнел загубилите.  Игровото време на \"Стад дьо Франс“ завърши 2:2 след продълженията – ПСЖ поведе бързо с голове на Дани Алвес (13-та мин.) и Неймар (21), преди каръкът Кимпембе да си вкара автогол за 1:2 (40), а Мексер изравни 2:2 в 66-та мин.  В 118-та мин. другата голяма звезда на ПСЖ Мбапе бе изгонен, а в изпълнението на дузпите двата отбора бяха безпогрешни – 5 от 5 в първата серия изпълнения, но след като Сар вкара за 6:5 Нкунку изпорти и достойният тим на Рен триумфира.  За сравнение - според специализирания сайт „Трансфермаркт“ пазарната стойност на целия тим на Рен е 142,45 милиона евро, докато само Неймар е оценен на 180 милиона евро.  Това бе първият трофей на Рен от 1971 г. насам.  ", "date": "2019.04.28", "title": "Пак скандал с Неймар! Удари запалянко на стадиона след провал за купата (ВИДЕО) "}
{"url": "http://epicenter.bg/article/Svatba-sas-zavarzani-mladozhentsi-v-Izrael/181326/10/0", "text": "„Господ е написал обещанието за Възкресението си не само в книгите, но и във всяко листенце през пролетта“. Да започна Покана за пътуване с тази мисъл на Мартин Лутър Кинг е моят начин да ви кажа „Честито Въкресение Христово, уважаеми слушатели“.   В съвместната продукция на програма Христо Ботев и Интелиджънт мюзик  навръх Великден разчупваме калъпа на деня и вместо с боядисани яйца, ще ви черпим с мъдри мисли и приключенски посоки.   Древна индийска мъдрост гласи: Умният човек не вярва на всичко, което чуе, не казва всичко, което знае, и не харчи всичко, което има.  Ние с музикалния редактор Сибила Лилова, обаче сме готови да дадем и последния си грош, за да отидем отново в Индия.  Затова  днес тя няма да подбира вълнуващи песни, а ще споделя вълнуващи случки– за Джайпур и Дармасала, Амритсар и Тадж Махал, за Гоа и ритуал на границата между Индия и Пакистан.    Където  и да ходим, винаги намираме повод да се вгледаме и в българската история, на която е посветена и книгата „50 места от българската история отвъд България” от Светослав Марков и Теодор Борисов.  Този път, обаче с италиански привкус и Вазовски апломб.   Знаете ли какво е ТЕС? Не, не става дума за романа Тес от рода Д’ Ъбървил от Томас Харди. Зад абревиатурата се крие Техника за емоционална свобода. Звучи някакси… освобождаващо. Но дали това означава просто да отидем сред природата и да крещим срещу някой водопад, докато ни мине яда от шефа. Ще разберем от Дарина Гаврилова, която всеки уикенд организира ТЕС-разходки, кои са любимите й места и дали ги подбира, заради енергийния им заряд. Или по други причини. Дарина се занимава с енергийна психология от 2010 г. Тя е сертифицирана за процесор и практик по прилагане на ТЕС и Пренареждане на матрицата – техники за активиране потенциала на енергията на тялото и емоциите, предназначени за всеки човек с обичайни умствени, психически и физически способности.   А ако се присъедините към групата във Фейсбук ТЕС-разходки, можете да попивате живителните сокове на природата под нейно ръководство.   Сватба със завързани младоженци, тайни подземия, масонски ритуали и …българска гайда се преплитат в репортажа от „българския“ град на Светите земи - Яфо  на кор. на БНР в Израел Феня и Искра Декало. Да привържеш младоженци от глава до пети един за друг, та било то и с панделка е …неочаквано, но такъв е ритуалът от 17 век. Възстановили са го по стари ръкописи.   За това разказва Великият майстор на Египетско-Израелската ложа „Мемфис“ Ариел: ”Това е езотерична ложа. Там където се събираме в Яфо е едно от местата в света, където се присъждат най- високи звания при свободните зидари. То е свято за всички религии, защото е посечено преди повече от 3 000 години от архитект Орперан, когото сам цар Соломон е избрал да проектира и ръководи строежа на Първия храм в Ерусалим.   Ние изследваме традициите от времето на Калиостро и Казанова, които също са били масони, но и на шотландските бойци, Египетските и на северните народи. Тази сватба е възстановка по точно описание на такъв ритуал от 17-ти век. В нашите книги може да се намери формулата на вечната любов и тези сватба е част от нея”, завършва майсторът-зидар.  Всички сватбари пристигат маскирани в средновековни одежди. Единствено гостите не са предупредени.  Строги стражи разпознават по някакъв знак, който масоните правят и пропускат посветените. Входът е през една от многобройните малки художествени галерийки на Старо Яфо. Домакините твърдят, че през него се минава по непознат проход от пристанището към площада, който носи името на Наполеон (също масон). Той е завоювал и опустошил града, след като не успял да превземе Ако (Акра).   Но и от Яфо се е наложило панически да избяга с група офицери, защото войниците му мистериозно заболяват от холера.   Още с влизането в прохода,  всички масони завързват престилки върху празничните си дрехи. Независимо от цвета и кройката, на тях е изрисуван или избродиран равностранен триъгълник с върха нагоре , в който е вписано око, което в някои от вариантите много прилича на слънце. С престилки върху ритуалните дрехи са и младоженците, като на жениха е черна,  а бялата престилка на булката се слива с бялата й мини рокля. Тя няма було. На главите и на двамата поставят по един венец от живи рози - на него червени, а на нея –бели.  На  ревера на всички сватбари също има рози.   Членовете на израелската ложа са влезли първи и те са строени в две редици пред парохет (стенен килим или златото везано върху кадифе перде) в една от нишите , който прилича от далеч на зид с изписани по него йероглифи. Осветлението е само от свещи, а и маските пречат да се видят каквито и да е било лица. Стражи скръстили два жезъла ,подобни на изобразяваните в гробниците на фараоните пропускат да минат Великите майстори на израелската и на българската ложа и да престъпят към нишата-олтар младоженците. Те минават под арка от вдигнати за поздрав шпаги на местните масони.   Ложата е смесена и това я отличава от средновековните. След потвърждението и от двамата млади, че искат да встъпят в брак и изричането на пожеланието да са си верни и да са заедно докато смъртта ги раздели, панделката бива развързана и новобрачните тръгват към изхода. Зад тях от ръка на ръка се предава кутия, наричана „корубата на вдовицата“. Всеки може да пусне в нея, колкото реши, че е необходимо пари или (забележете) да вземе от нея, ако сметне, че има нещо неотложно, с което не си струва да занимава цялата ложа. Когато се вземат пари от „корубата на вдовицата“, обаче, те се връщат двойно или тройно.  Парите са  за благотворителност.   Този път изходът е към площада на Наполеон. Младоженците са посрещнати нещо неочаквано: писва гайда и освен тях на хоро се хващат голяма част от масоните и гостите. Ритъмът е на пиринските песни. Според свободните зидари, има танци, носещи енергетика да сплотяват и българското хоро е от тях. Става ясно, че български масони, пристигнали за ритуала, са от ложа обхващаща изцяло или части на няколко съвременни Балкански държави. Най-общо ни изгледаше като територии в рамките на Санстефанска България.  Ето како разказа младоженеца: „Аз съм от Македония, майка ми е украинка. Двете ни страни са братски и трябва да си помагаме във всичко – в бизнеса, в отношенията, в Европейския съюз”.   Можеш да откъснеш всички цветя, но няма да спреш идването на пролетта. С тази жизНеутвърждаваща мисъл на Пабло Неруда за неотменността на красотата и свежестта ви подсещам, че на страницата ни във Фейсбук пътешествията нямат край.     ", "date": "2019.04.28", "title": "Масонска сватба със завързани младоженци в Израел"}
{"url": "http://epicenter.bg/article/Zakuska-v-krakata-na-likiyskiya-tsar/181329/10/0", "text": "  За турците закуската е онова благословено ядене, което се сервира по всяко време чак до ранния следобед и има задачата да засити глада и да даде сили за  остатъка от работния ден. Затова трапезите са тучни и малцина се задоволяват само с глътка кафе и залък набързо. Понякога към дъхавия хляб, ароматните маслини и тоновете чай прибавят и щипка история с природни красоти – колкото поеме.   Това кулинарно приключение изживяват всички, имали късмета да кацнат на летището в Даламан, недалеч от курортите Мармарис и Фетие. Пътят им задължително минава през Далян.  В превод името на градчето означава точно това, което си знаем от нашите рибари – разположени вертикално мрежи, които улавят  пасажите от цаца, сафрид или хамсия.   Селището във вилает Мугла преди повече от 30 години е в центъра на екологичен скандал, който вдига на крак любители на природата от цял свят. От векове на плажа Изтузу достигащите до 1 метър дължина морски костенурки карета идвали да снасят яйцата си. Проект за построяването на хотелски комплекс заплашил съществуването на и без това изчезващия вид. Под напора на международния натиск, строежът е спрян, а плажът – обявен за защитена зона, посещавана от хиляди туристи. Впрочем, доста от местните сувенири са с изображения на симпатичните корубести животинки.   През 1995  Плажът на костенурките печели приза за най-доба пясъчна ивица в света. Но ако той е притегателен най-вече през октомври, когато еколозите правят живи вериги и дават дежурства за опазване на ценните яйца от хищници и бракониери, ликийските гробници са неизменно в скалите от 400 години пр. Хр. насам.     И тъкмо те са вкусната подправка към пищната закуска в ресторанта на брега на реката. За да се наслаждавате едновременно на каменните релефи и лишените от всякакви ГМО местни гозби заведението е със стъклени стени. За посещение на ликийските гробници, обаче, можете само да мечтаете. И то единствено поради неизбежно натежалите стомаси –те са издълбани филигранно, но на 150 метра нависоко в непристъпните скали. Така душата на мъртвия щяла да полети директно към небето. Архитектурата им силно напомня на каменните приказки на набатейците в древния град Петра.   Колоните на гробниците са високи по 5 метра. Местата за вечен покой са издялани в по-меките каменни пластове. Урните с праха на бедните жители на близкия древен град Каунос  били зазиждани в малки ниши. Тленните останки на царе и велможи са полагани в саркофази със специфичните за ликийците остри покриви.   Но преди да раздиплим какво са открили и над какво още си блъскат главите учените, които са намерили в Каунос следи от 10 век пр. Хр., да наблегнем на земните радости.      Закуската в нозете на ликийския цар на брега на река Далян е не само ритуал, тя е кантата за небцето: няколко вида сирена, масло с аромат на бабина приказка, сладко от зелени орехчета с карамфил и канела, восъчна пита с типичния за района боров мед, дебел колкото палец каймак в чинийка, яйца с нереалистично оранжев жълтък, бюрек, банички с тахан, маслини, хрупкав топъл хляб, несметни количества чай…   Любителите на нови вкусови усещания могат да рискуват и с шалгам – сок от лилав морков, който силно напомня нашенската армеева чорба, но ако се вярва на диетолозите изчиства токсините в организма, регенерира клетките, подобрява функциите на стомаха и черния дроб. И цялата тази хранителна вакханалия протича дълго, с наслада и мерак при максимално удоволствие от всяка хапка. Успокояващата гледка на поклащащите се в реката рибарски корабчета, танца на тръстиката и оглеждащите се във водата ликийски гробници са като медитация за вечно забързания съвременен нервак.   Жителите на Далян се гордеят, че звездата от „Спасители на плажа“ Дейвид Хаселхоф е съсобственик на сладоледения бар „Гердерс“ в тяхното градче и все се намира по някой „очевидец“, който го е виждал да стои зад бара.   Но ако за Дейвид Хаселхоф сме изчели тонове клюки, то древните ликийци си остават загадка – не е ясно как са се появили и защо са изчезнали, обаче са оставили загадъчното наследство на погребалните си обреди  - необичайни по архитектура гробници, изсечени в скалите. Ликия е обхващала южното крайбрежие на Турция, днешните Анталия, Мугла и Бурдур. Данни за тази цивилизация черпим от исторически свидетелства от древните египтяни и хетите.   През VI в. пр.н.е. Ликия става част от империята на Ахеменидите. Убедени, че митично крилато същество отнася духовете им в задгробния живот, ликийците се стремели гробниците им да бъдат възможно най-високо в зъберите. Най-ранните от тях са от 5-и век пр. Хр. Те силно наподобявали с релефите си фасадите на къщите в Ликия. С идеята за вечен дом събирали телата на покойници от едно и също семейство. Както вече споменах, подобни гробници има в Петра в Йордания, но и в Киренайка в Либия. Онова, което отличава ликийските са огромните саркофази, които в тази част на Турция са над 20.   Почитателите на историята (и на… Дядо Коледа) могат да отскочат до скалните гробници в град Мира, които са в същия вилает -  близо до Анталия. Скалните ниши са издълбанив отвесна скала  през 4-3 век пр.Хр., заобиколени са от буйна растителност и гледат  директно срещу амфитеатър от римско време. Ако се чудите каква е връзката с Дядо Коледа по никое време – изключително пряка е. Негов прототип е Свети Николай.  Той проповядвал християнската вяра в Мира до смъртта си през 345 година и от там идва името му Мирликийски.    Светецът е служил като епископ в малка църква, чиито останки могат да се видят в непосредствена близост до ликийските гробници. Обителта на Свети Николай в Мира е била разграбвана и разрушавана от земетресения. За последно е въздигната през 1042 година, но вруините й могат да се различат запазени фрески.   Преди да бъдат преместени в италианския град Бари, тук са се съхранявали мощите на светия човек. Той е раздал наследеното си богатство на бедните и се е прочул с умението си да цери и най-нелечимите болести. В памет на безсребърника, дал първообраза на Дядо Коледа, всяка година през декември хиляди туристи от цял свят се стичат в Турция, за да получат благословия и да прекарат Рождество Христово на слънчевия средиземноморски бряг на древна Ликия. През лятото курортите Мармарис и Фетие примамват далеч не само със закуската в подножието на ликийски гробници, ами с ласкавото Средиземно море, вкусната храна, отличните хотели и възможността за пълна почивка на достъпна цена.   Още турски приключения  на 12 май в \"Покана за пътуване\" по програма Христо Ботев на БНР от 18 до 19 часа.    ", "date": "2019.04.28", "title": "Закуска в краката на ликийския цар"}
{"url": "http://epicenter.bg/article/Oshte-nyama-bebe--Prints-Hari-na-maratona-v-London-v-denya-na-termina-na-Megan-/181349/10/0", "text": "Принц Хари раздаде медалите на най-добрите на традиционния лондонски маратон в деня на термина на съпругата му Меган. \"Значи още няма бебе\", разтълкува появата му на голямото събитие ТВ \"Скай нюз\", цитирана от Канал 3.  \"Тичай към дома, Хари!\", съветва го и \"Дейли мейл\", като подчертава, че херцогинята на Съсекс трябва да роди всеки момент.  Без признаци на притеснение или нервност, 34-годишният херцог на Съсекс не спря да се шегува и усмихва с призьорите, личи си от снимките.  37-годишната му съпруга Меган си стои вкъщи във Фрогмор Котидж, Уиндзор, заедно с майка й Дория Рагланд.  Маратонът бе спечелен от Елиюд Кипчоге от Кения, негова рекордна четвърта победа. При жените сънародничката му Бриджит Косгей пресече първа финалната линия за кенийски дубъл.  ", "date": "2019.04.28", "title": "Още няма бебе! Принц Хари на маратона в Лондон в деня на термина на Меган "}
{"url": "http://epicenter.bg/article/Zlato-i-olimpiyska-kvota-za-Mariya-Grozdeva-na-Svetovnata-kupa-v-Kitay/181332/8/0", "text": "Мария Гроздева постигна нов успех в своята кариера, като спечели златния медал в дисциплината 25 метра спортен пистолет на състезанието за Световната купа по спортна стрелба в Пекин (Китай). Президентът на Български стрелкови съюз (БСС) влезе с 6-ти резултат на финала (587 т.), а първа бе германката Моника Карш с 593 т. - една точка под световния рекорд на друга българка - Диана Йоргова, предаде БНР.  На финала обаче Гроздева бе безапелационна и победи с резултат от 36 т. На второ място остана унгарката Вероника Майор с 35 т. а трета е гъркинята Анна Коракаки с 30 т. С тази победа Мария Гроздева си осигури 7-мо участие на олимпийски игри, от които вече има два златни и три бронзови медала.  От останалите ни състезателки Антоанета Бонева е 18-та с 582 т., а на 44-то място е Мирослава Минчева с 574 т.  ", "date": "2019.04.28", "title": "Злато и историческа седма олимпийска квота за Мария Гроздева на Световната купа в Китай"}
{"url": "http://epicenter.bg/article/Bravo--Zlato-za-ansambala-na-Balgariya-na-Svetovnata-kupa-navrah-Velikden-/181343/8/0", "text": "Ансамбълът на България завоюва златните медали на смесеното съчетание с обръчи и бухалки на Световната купа по художествена гимнастика в Баку. Представителките ни получиха оценка 25.550, предава Канал 3.  Симона Дянкова, Мадлен Радуканова, Стефани Кирякова, Лаура Траатс и Ерика Зафирова изпревариха съставa на Русия (25.250 точки), а за бронза се пребориха състезателките на Украйна (25.150).  По-рано днес Катрин Тасева зае пето място на бухалки и шесто на обръч на финалите на отделните уреди. Катрин имаше изпуснати уреди и в двете композиции. Тя беше оценена с с 20.300 точки на бухалки и 18.950 на обръч. За изпълнението си на бухалки тя има оценка за трудност от 13.2.  Другата българка Боряна Калейн се нареди шеста на финала на лента с 18.350 точки. Рускинята Дина Аверина стана шампионка на обръч с 22.000 точки и на бухалки с 22.500 точки. На топка златото взе Линой Ашрам от Израел с 21.750 точки. Анастасия Салос от Беларус победи във финала на лента с 20.650 точки.  ", "date": "2019.04.28", "title": "Браво! Злато за ансамбъла на България на Световната купа навръх Великден "}
{"url": "http://epicenter.bg/article/Dva-dzhakpota-za-milioni--3-2-mln--lv--v-6-49--i-oshte-3-mln--lv--v-5-50-/181358/8/0", "text": "Над 6 935 000 лв. ще достигнат печалбите в игрите на Спорт Тото за четвъртък, стана ясно след тегленето на печелившите числа в 34-ия тираж на числовите игри на Български спортен тотализатор, предаде Канал 3.  Джакпотът в играта 6/49 ще бъде 3 200 000 лева. За играта 6/42 джакпотът ще е 465 000 лева. В играта 5/50 сумата е до 3 000 000 лева, а в Тото Джокер – 30 000 лева.  Ето печелившите комбинации в игрите, които бяха изтеглени на живо днес.  • Тото 2 - 6 от 49 – 7, 13, 33, 30, 14, 46;  Печалби от играта: Има шестнадесет късметлии, които са познали пет от шестте печеливши числа и всеки от тях печели по 3 006 лева.  По случай Великден щастливец от Сандански си спечели допълнителна печалба – луксозен лек автомобил.  • Тото 2 - 5 от 35, първо теглене – 15, 24, 21, 16, 19; второ теглене – 32, 15, 19, 23, 9;  Печалби от играта: От първо теглене на играта само един късметлия е познал петте печеливши числа и печели 24 720 лева. От второ теглене на играта трима са познали петте печеливши числа и си разделят по 8 240 лева.  По случай Великден петима късметлии от градовете София, Божурище, Добрич и Велико Търново си спечелиха бонус печалби по 1 000 лева.  • Тото Джокер, 3-те двойки позиции и цифри – 2/7, 3/0, 8/8;  Печалби от играта: Един участник е познал печелившата комбинация от позиции и цифри и печели 32 120 лева.  • Тото 2 – Рожден ден – 17 (година), 5 (месец май), 1 (дата), 1 (понеделник - ден от седмицата);  • Тото 2 - 6 от 42 – 23, 30, 8, 12, 36, 35 + 42 (допълнително число за Втори тото шанс на играта - \"Пари плюс“);  Печалби от играта: Има седем щастливци, които са познали пет от шестте печеливши числа и печелят по 1 577 лева.  За следващия тираж наградният фонд в \"Пари плюс“ ще достигне сумата от 40 000 лева.  • Тото 2 - Зодиак – 26, 38, 32, 5, 47 + 3 (зодия Близнаци);  Печалби от играта: Един късметлия е познал четири печеливши числа и зодията към тях и печели сумата от 5 000 лева.  Печелившите числа в игрите Втори тото шанс на „Тото 2 - 5 от 35” и Втори тото шанс на \"Тото 2 – 6 от 49“, които бяха изтеглени в петък, 26 април, за 33-ия тираж, са:  • Втори тото шанс на Тото 2 – 6 от 49 – 25, 49, 28, 41, 11, 15 + 22; (допълнително число);  • Втори тото шанс на Тото 2 – 5 от 35 – 15, 22, 32, 9, 3 + 1, 1;  Печалби от играта: Късметлия от Разград печели сумата от 5 000 лева.  В тях участваха всички играни комбинации за играта Тото 2 - 5 от 35 и Тото 2 – 6 от 49 за предходния 33-и тираж без допълнителен залог.  Утре, 29 април, ще бъдат изтеглени печелившите комбинации за 34-ия тираж. Във Втори тото шанс на играта „Тото 2 – 6 от 49“ печалбата ще достигне до 150 000 лева, а в „Тото 2 – 5 от 35“ – до 200 000 лева, отново без допълнителен залог. Единственото условие е да запазите фиша си до тегленето на двете игри на следващия ден.  ", "date": "2019.04.28", "title": "Два джакпота за милиони: 3,2 млн. лв. в 6/49, и още 3 млн. лв. в 5/50 "}
{"url": "http://epicenter.bg/article/Ispantsite-glasuvat-na-predsrochni-parlamentarni-izbori-/181319/7/0", "text": "В Испания днес ще бъдат произведени третите парламентарни избори за по-малко от четири години, съобщи Асошиейтед прес, цитирана от БНР.  Премиерът социалист Педро Санчес се надява, че гласоподавателите ще му дадат силен мандат да остане на поста, който зае преди 11 месеца. Тогава с гласуване на недоверие беше свален от власт неговият консервативен предшественик Мариано Рахой. Въпреки това около една трета от запитаните в социологическите проучвания от последната седмица на предизборната кампания казват, че не знаят за кого ще гласуват.  Изглежда сигурно, че появилата се неотдавна партия \"Вокс\" ще вкара крайнодесни депутати в долната камара на парламента - Конгреса на депутатите, за пръв път от 80-те години. Силно представяне на \"Вокс\" ще е изключително важно за това консервативната Народна партия и десноцентристката \"Сиудаданос\" (\"Гражданите\") да съставят коалиционно правителство на мнозинството и да отстранят премиера.  Санчес призова избирателите да гласуват за най-старата испанска национална партия, \"за да не позволим на трите партии от десницата да обединят сили\". Той беше принуден да свика тези предсрочни избори, тъй като не успя да прокара законопроекта за националния бюджет в парламента през февруари.  В следващия парламент вероятно ще влязат пет големи национални партии. Според социологическо проучване с участието на 16 194 души, имащи право да гласуват, Испанската социалистическа работническа партия ще спечели 30 процента от гласовете, Народната партия - 17 процента, \"Гражданите\" - 13 процента, крайнолявата \"Унидос подемос\" (\"Заедно можем\") - 12 процента и \"Вокс\" - 11 процента.  Право да гласуват имат 37 милиона испанци - 34,5 милиона, живеещи в Испания, и над два милиона в чужбина, посочи испанската избирателна служба, цитирана от Си Ен Ен.  Един от трънливите въпроси в тази предизборна кампания беше Каталуния. Десницата и левицата взаимно се обвиняваха, че ръководят неправилно отношенията между Мадрид и регионалното каталунско правителство. Имаше търкания и по въпроса за данъчната политика - десницата предложи намаляване на данъците с цел даване на тласък на икономиката, а левицата предложи увеличаване на данъците на най-богатите, за да преразпредели тяхното богатство и да помогне на най-бедните.  ", "date": "2019.04.28", "title": "Испанците гласуват на предсрочни парламентарни избори "}
{"url": "http://epicenter.bg/article/Putin-pozdravi-pravoslavnite-hristiyani-za-Velikden-/181336/7/97", "text": "Руският президент Владимир Путин поздрави за Великден православните християни и всички руснаци, които отбелязват Светлото Христово Възкресение. Това съобщава пресслужбата на Кремъл, която публикува на сайта си празничното обръщение на държавния глава, предава БНР.  „В продължение на столетия този древен християнски празник изпълва сърцата на хората с радост и надежда, с вяра в тържеството на живота и любовта. Символизира неразривната връзка на времената и духовните традиции, които служат на единението на нашия народ“, пише в празничното обръщение.  Президентът Путин подчертава, че Руската православна църква и всички християнски конфесии играят голяма роля в опазването на богатото културно и историческо наследство, с което се слави Русия, искрено се грижат за укрепването на семейните ценности и възпитанието на подрастващото поколение.  В компанията на премиера Дмитрий Медведев и на кмета на Москва Сергей Собянин Владимир Путин присъства на отслуженото от руския патриарх Кирил празнично богослужение в главния православен храм на Русия – Христос Спасител.  Патриархът на Москва и на цяла Русия Кирил призова в обръщението си по повод Възкресение Христово хората да се научат да побеждават злото и да не се поддават на неговата сила.  ", "date": "2019.04.28", "title": "Путин поздрави православните християни за Великден "}
{"url": "http://epicenter.bg/article/Ne-dopusnaha-sveshtenitsi-na-nepriznatata-ukrainska-tsarkva-v-hrama--quot-Vazkresenie-Hristovo-quot--v-Yerusalim/181337/7/0", "text": "Йерусалимският патриархат не разреши на представители на т.нар. Православна църква на Украйна (ПЦУ) да участват в празничната служба в храма \"Възкресение Христово\" в Йерусалим по време на Пасха.  Информацията за това бе разпространена от украинския портал \"Вести\" и цитирана от руски медии.  \"Те (представителите на ПЦУ - бел.ред.) могат само да присъстват в своите одежди, или облечени като обикновени вярващи, но не могат да влизат в съслужение заедно с нас. Ние сме наясно с украинските църковни проблеми и заявяваме - те не могат да извършват съслужение с нас\", заяви говорителят на Йерусалимската патриаршия, като подчерта, че това е \"позиция на патриарха\" Теофил III.   ", "date": "2019.04.28", "title": "Не допуснаха свещеници на непризнатата украинска църква в храма \"Възкресение Христово\" в Йерусалим"}
{"url": "http://epicenter.bg/article/US-izdanie--Kitayskiyat-shpionazh-predstavlyava-narastvashta-zaplaha-za-SASht-/181339/7/0", "text": "Китайският шпионаж представлява нарастваща заплаха за САЩ, пише американският вестник The Wall Street Journal, цитиран от Агенция \"Фокус\".  Китайските шпиони все повече вербуват американски разузнавачи като част от разрастваща се и продължителна кампания за придобиване на недобре пазена правителствена информация.  Старши американски служители в областта на правоприлагането и разузнаването акцентираха предупрежденията си, характеризиращи китайския шпионаж като най-значимата дългосрочна стратегическа заплаха, предназначена за кражба на правителствена информация и интелектуална собственост и изследвания от корпоративния и академичния свят.  \"Никоя страна не представлява по-широка и по-сериозна заплаха за разузнаването, колкото Китай\", каза Кристофър Рей, директор на Федералното бюро за разследване, в петък пред Съвета за външни отношения във Вашингтон. \"Правят го чрез китайските разузнавателни служби, чрез държавни предприятия, чрез привидно частни компании, чрез студенти и учени, чрез различни поставени лица, работещи от името на Китай.\"  Изглежда, че Китай се стреми да наеме хора, които преди това не е считал за податливи на неговите методи. Той използва познати стратегии за предоставяне на пари и подаръци, установяване на методи за прикрито общуване с настояване за разкриване на все повече тайни.  През последните седмици отново се появиха опасения за китайския шпионаж, след като китайка е била арестувана и обвинена в незаконно влизане в курорта Мар-а-Лаго на президента Тръмп и лъжа пред федералните агенти за нейните планове, въпреки че мотивите й остават неясни. Тя заяви, че не е виновна и ще се изправи пред съда следващия месец.  Американски официални лица говориха за кибернетичната кражба на тайни на националната сигурност, включително постоянни усилия да се наруши дейността на военноморския флот и неговите контрагенти, което заплашва позицията на САЩ като водеща световна военна сила, според неотдавнашен вътрешен преглед. Представители на Министерство на правосъдието съобщиха, че в повече от 90% от разследванията на икономическия шпионаж през последното десетилетие е замесен Китай.  Американски чиновници смятат, че Китай е по-сериозна шпионска заплаха, отколкото други страни, като Русия, отчасти защото Пекин има експоненциално повече човешки и икономически ресурси, за да се посвети на своите операции.  Няколко висши американски служители от ФБР, Агенцията за национална сигурност и Министерството на вътрешната сигурност през последните месеци публично обсъдиха опасения относно степента на китайската шпионска заплаха. По време на неотдавнашна конференция по сигурността в Сан Франциско много от тях характеризираха комбинацията от традиционен шпионаж и кибернетична кражба като стратегическа чужда заплаха без паралел.  \"Русия е ураганът - идва бързо и твърдо\", заяви Роб Джойс, старши съветник по киберсигурност в НСА. \"Китай е като изменението на климата - дълго, бавно, проникващо.\"  ", "date": "2019.04.28", "title": "US издание: Китайският шпионаж представлява нарастваща заплаха за САЩ "}
{"url": "http://epicenter.bg/article/Zelenskiy-otgovori-na-Putin--Da-ne-ochakva--che-mnogo-ukraintsi-shte-poiskat-ruski-pasporti-/181340/7/0", "text": "Руският президент Владимир Путин не бива да очаква, че много украинци ще приемат предложението му за руски паспорти, заяви избраният за президент на Украйна Володимир Зеленский. Наред с това той предложи украинско гражданство на руснаците, предават Ройтерс и БТА.  Путин каза вчера, че Москва обмисля да предложи на всички украинци издаване на руски паспорти по бърза процедура. Това вероятно ще разгневи някои политици в Украйна, която от 2014 г. е във война с проруските сепаритисти в източните райони.  \"В Украйна разликата е фактът, че ние, украинците, имаме свобода на словото в нашата страна, имаме свободни медии и интернет\", написа Зеленский във Фейсбук. \"Ние ще дадем украинско гражданство на представители на всички народи, които страдат от авторитарни и корумпирани режими. На първо място на руснаците, които днес вероятно страдат най-много\", добави той.  Руският президент каза преди няколко дни, че иска да узнае позицията на Зеленски за конфликта в източна Украйна. Путин имал впечатлението, че Зеленский няма да изпълнява Минските споразумения от 2015 г. въпреки умората на украинците от войната.  Зеленский каза, че е готов да води преговори, но предупреди Русия да не се опитва да говори на Украйна и на украинците \"на езика на заплахите, на военния и икономическия натиск\".  \"Това не е най-добрият път към прекратяване на огъня и деблокиране на Минския процес\", каза избраният за президент на Украйна. \"Ние сме готови да обсъждаме нови условия за съвместно съществуване на Украйна и Русия. С уговорката, че истинска нормализация ще настъпи само след пълното вдигане на окупацията. И от Донбас, и от Крим\", добави Зеленский.  ", "date": "2019.04.28", "title": "Зеленский отговори на Путин: Да не очаква, че много украинци ще поискат руски паспорти "}
{"url": "http://epicenter.bg/article/Proveryavat-streletsa-ot-San-Diego-za-skoroshen-palezh-na-dzhamiya-/181341/7/96", "text": "Полицията и разследващите органи проверяват стрелеца от Сан Диего за скорошен палеж на близка джамия и предприемат допълнителни мерки за охрана на храмовете на различни вероизповедания, предават CNN и Агенция \"Фокус\".  Един човек загина, а поне още трима души са ранени при стрелба в синагога в Поуей, на около 22 мили северно от Сан Диего, съобщиха властите.  От департамента на шерифа в Сан Диего казаха, че през уикенда е разпоредил охрана на религиозни центрове. Макар сигурността да се засилва, властите заявиха, че това не е индикация за по-голяма заплаха.  \"Насърчаваме нашите общности да продължат с нормалните събития и други дейности\", се казва в изявление на отдела. \"Заподозреният в инцидента в Поуей днес е заловен и ние вярваме, че е действал сам.\"  Той е идентифициран като Джон Ърнест, 19-годишен студент в Калифорнийския държавен университет Сан Маркос. Властите разследват дали е свързан с палеж в джамия в близкия град Ескондидо миналия месец, каза шерифът на окръг Сан Диего Бил Гор.  Отделът на шерифа в Сан Диего изпълнява заповеди за претърсване в дома и в колата на заподозряния, както и в синагогата, според съобщение на полицията.  ", "date": "2019.04.28", "title": "Проверяват стрелеца от Сан Диего за скорошен палеж на джамия "}
{"url": "http://epicenter.bg/article/Iran-zaplashi-da-zatvori-Ormuzkiya-protok--ako-vrazhdebnostta-na-SASht-prodalzhi-/181342/7/0", "text": "Високопоставен генерал в Иран предупреди, че Техеран може да затвори стратегическия маршрут през Ормузкия проток, ако напрежението продължи да нараства на фона на затягане на американските санкции срещу ислямската република, предава AFP, цитирана от \"Фокус\".  \"Ние не искаме затварянето на Ормузския проток, но ако враждебността на враговете се увеличи, ще го направим\", каза началникът на Генералния щаб на армията Мохамад Багери.  \"Освен това, ако нашият петрол не минава през пролива, петролът на други страни със сигурност няма да мине\", добави той.  Изявлението бе направено, след като Вашингтон заяви в понеделник, че ще започне да налага санкции на страни като Индия, Китай и Турция, които купуват ирански петрол.  Първоначално на осем държави бяха дадени шестмесечни отсрочки, след като САЩ върнаха санкциите срещу Иран през ноември, след решението на президента Доналд Тръмп да се оттегли от ядреното споразумение от 2015 г.  ", "date": "2019.04.28", "title": "Иран заплаши да затвори Ормузкия проток, ако враждебността на САЩ продължи "}
{"url": "http://epicenter.bg/article/Korabite-na-SASht-v-Cherno-more---otlichni-misheni-za-trenirovka-na-ruskite-bregovi-raketni-sistemi-/181345/7/97", "text": "Русия постоянно всява паника сред американските екипажи, които се чувстват дискомфортно по време на всяко влизане на американски кораби в Черно море. Това пише ресурсът Руско-български кръстопът на страницата си във Фейсбук.  Моряците на ВМС на САЩ не могат да не разбират, че те постоянно се намират под прицел на бреговите ракетни установки, разположени в Крим. За американците това е повод за постоянен стрес, който след това води до лекуване при психиатри. В същото време за военните на Русия това е прекрасна възможност още веднаж да отработят воденето на цели, използвайки такива \"отлични мишени\".  За това на зрителите на един от централните руски телевизионни канали разказва главният редактор на изданието \"Национална отбрана\" Игор Коротченко, отбелязвайки, че всеки чуждестранен военен кораб от момента на влизането в акваторията става цел на противокорабните комплекси \"Бастион\" и \"Бал\". При това, американците буквално с кожата си чувстват, че отиват на прицел, подчертава експертът. Електрониката на техните кораби е объркана, предупреждавайки за опасност, съответно и самите военни постепенно губят връзка с реалността от страх.  В същото време руските военослужещи използват прекрасната възможност да тренират. Целта се фиксира и съпровожда до излизането от зоната на унищожение, т.е. извън Черно море. При това се отработват най-различни режими на съпровождане на целта и цял механизъм за работа на ракетните комплекси.   Според Коротченко, такива тренировки се провеждат с завидна регулярност предвид честата поява на американски бойни кораби в Черно море.   ", "date": "2019.04.28", "title": "Корабите на САЩ в Черно море - отлични мишени за тренировка на руските брегови ракетни системи "}
{"url": "http://epicenter.bg/article/London-podgotvya-merki-sreshtu-ruskoto-i-kitayskoto-vliyanie-varhu-britanskata-politika-/181346/7/0", "text": "Правителството на Обединеното кралство разработва пакет от мерки в духа на \"новата студена война\" за противодействие на враждебните държави. Това съобщи в неделя The Sunday Times, цитиран от TACC и Агенция \"Фокус\".  Според публикацията се очаква да промени правилата на Камарата на лордовете (горната камара на британския парламент), за да задължат членовете й да разкрият напълно своите активи, свързани с Русия и Китай. Също така се планира да се приеме закон за шпионажа, за да се идентифицират чуждестранни шпиони, работещи в банки и други компании в Обединеното кралство.  Както отбелязва изданието, законодателството вече е изготвено, за да се улесни процесът на експулсиране на чужди разузнавачи от страната, дори ако те пребивават законно в Обединеното кралство. Източници на вестника в областта на сигурността показват, че в Обединеното кралство работят повече служители на чуждестранни разузнавания, отколкото в разгара на Студената война.  Сред предстоящите мерки са и планове за експулсиране на служители на китайската корпорация Huawei, които участват в създаването на британската мобилна комуникация от пето поколение (5G), ако се окаже, че работят за китайското разузнаване.  Бен Уолъс, заместник-началник на британското вътрешно министерство на сигурността, в интервю за The Sunday Times, изрази мнението, че промяната на парламентарните правила ще осигури \"прозрачност на политическата система\", която помага за защита на британската демокрация от \"хибридни атаки\" на враждебни държави. Така той коментира разследването, което показа, че седем членове на Камарата на лордовете са идентифицирали бизнес връзки с Русия, а някои са направили публични изявления в подкрепа на Москва, отбелязва вестникът.  ", "date": "2019.04.28", "title": "Лондон подготвя мерки срещу руското и китайското влияние върху британската политика "}
{"url": "http://epicenter.bg/article/Aleksandar-Vulin--Nyama-da-sprete-katastrofata-na-Balkanite--ako-dopusnete-Velika-Albaniya--/181315/7/51", "text": "Министърът на отбраната на Сърбия Александър Вулин заяви пред руската телевизия \"Россия 24\", че светът няма да спре катастрофата на Балканите, ако позволи създаването на \"Велика Албания\", цитират думите му македонското електронно издание “МКД“ и Агенция \"Фокус\".  \"Това, което ще позволите на албанците, трябва да бъде разрешено на сърбите. Ако искате да решите албанския национален въпрос, сърбите ще уредят своя национален въпрос. Нямаме друг път. Следователно, когато говорите за Косово, не го разделяйте от целия сръбски въпрос. Трябва да разрешим целия сръбски национален въпрос, включително Косово и Метохия, но не и без него. Представителите на международната общност трябва да имат разбиране за сръбските проблеми ”, каза Вулин.  Той отбеляза, че докато Сърбия няма консенсус по косовския въпрос, интересът на Сърбия е да защити сърбите в Косово.  „Докато в Косово има сърби, можем да направим нещо. Това, което е много важно за нас, големите и мощни държави като Русия трябва да признаят, че се създава \"Велика Албания\", каза Вулин.  Според него, всички албанци, с изключение на две общини в Сърбия, са в една политическа и отбранителна среда на НАТО.  \"Когато Македония стане член на НАТО и това се очаква тази година, всички албанци ще живеят в единна политическа среда и среда за сигурност. Те търсят формализиране на своето пространство с граници. Всички велики сили,които виждат какво става, мълчат. Черна гора често напада Сърбия, но не и \"Велика Албания\", въпреки че последната иска да вземе част от нейната територия. Македония ще напада също Сърбия, призна Косово без никакви проблеми, а половината от нейната територия е на път към \"Велика Албания\". Всички мълчат, говори само Сърбия“ - каза сръбският министър на отбраната.  Запитан дали Сърбия, като военно неутрална страна, все пак обмисля да се присъедини към НАТО, Вулин отговори, че „докато президентът Александър Вучич е върховен главнокомандващ на сръбската армия и докато той е министър на отбраната, Сърбия със сигурност няма да се присъедини към НАТО, дори и да е последната страна в Европа, която не е член на НАТО.\"  ", "date": "2019.04.28", "title": "Александър Вулин: Няма да спрете катастрофата на Балканите, ако допуснете Велика Албания! "}
{"url": "http://epicenter.bg/article/Tramp-propusna-traditsionnata-vecherya-na-asotsiatsiyata-na-korespondentite-v-Beliya-dom-/181320/7/96", "text": "Президентите винаги са имали различия с медиите, но не е необходимо те да са пропити със злоба. Това заяви историкът и писател Рон Черноу на годишната вечеря на асоциацията на кореспондентите в Белия дом, предаде Асошиейтед прес, цитирана от БНР.  По традиция на вечерята на асоциацията на кореспондентите в Белия дом за главен оратор е канен комик, но този път задачата бе поверена на историк.  Черноу каза, че отношенията между президентите и пресата са неизбежно трудни и припомни, че Джордж Вашингтон също е смятал, че не е бил разбиран и че е бил оклеветяван от журналистите, но това не е прераснало във вендета.  Председателят на асоциацията Оливър Нокс пък каза, че понятията \"фалшиви новини\" и \"враг на народа\", които Доналд Тръмп използва по адрес на медиите, не са нито смешни, нито достойни за президент.  Доналд Тръмп, както и говорителката на Белия дом Сара Сандърс, пропуснаха проявата, за да бъдат на митинг в Уисконсин.  Традицията на вечерята датира от 1921 г. От 1980 г всички президенти, без Роналд Рейгън през 1981 г., когато се възстановява от покушение, присъстват на тази вечеря.  Председателят на асоциацията на кореспондентите прочете и писмо от семейството на журналиста Остин Тайс, в което се настоява за неговото освобождаване от плен в Сирия. Там той беше похитен през 2012 г.  ", "date": "2019.04.28", "title": "Тръмп пропусна традиционната вечеря на асоциацията на кореспондентите в Белия дом "}
{"url": "http://epicenter.bg/article/Papata-dari-500-hilyadi-dolara-za-migrantite-v-Meksiko-/181321/7/0", "text": "Папа Франциск дари 500 хиляди долара от даренията, които вярващите предоставят директно на Светия престол, за мигрантите в Мексико, пише ватиканското англоезично издание Vatican News, цитирано от Агенция \"Фокус\".  Според изявление на дарителския фонд на Светия престол: „През последните месеци хиляди мигранти са пристигнали в Мексико, след като са пътували повече от 4000 километра пеша и с импровизирани превозни средства от Хондурас, Ел Салвадор и Гватемала. Мъжете и жените, често с малки деца, бягат от бедността и насилието, надявайки се на по-добро бъдеще в Съединените щати. Въпреки това американската граница остава затворена за тях.\"  Помощта е предназначена да подпомогне повече от 75 000 души, които са пристигнали в Мексико през 2018 г. в шест кервана за имигранти.  \"Всички тези хора са били блокирани, неспособни да влязат в Съединените щати, без дом или поминък\", се казва в изявлението. „Католическата църква е домакин на хиляди от тях в хотели в рамките на епархиите или религиозните конгрегации, осигуряващи основните им нужди, от жилище до облекло”.  Въпреки че голямо медиийно внимание беше съсредоточено върху керваните, в изявлението на Фонда се отбелязва, че „медийното отразяване на тази спешна ситуация намалява и в резултат на това намалява и помощта за мигрантите от страна на правителството и частни лица“.  В изявлението на Благотворителния фонд се твърди, че „регулирането и прозрачното използване на ресурсите, които трябва да се отчитат, се изискват преди да се предостави помощта“. Той отбелязва, че вече са одобрени тринадесет проекта, а други четиринадесет са в процес на оценка.  \"Благодарение на тези проекти\", се казва в изявлението, \"и благодарение на християнската благотворителност и солидарност мексиканските епископи се надяват да продължат да помагат на нашите братя и сестри мигранти\".  ", "date": "2019.04.28", "title": "Папата дари 500 хиляди долара за мигрантите в Мексико "}
{"url": "http://epicenter.bg/article/Frenskata-politsiya-predupredi-zhiveeshtite-v-rayona-na--quot-Notr-Dam-quot--za-zamarsyavane-s-olovo-/181323/7/0", "text": "Френската полиция предупреди живеещи в околностите на опустошената от огънна \"Нотр Дам\" в Париж, за замърсяване с олово в резултат на пожара,предаде \"Спутник\". Полицията препоръчва почистване на прах с мокри кърпички, уточнява Канал 3.  Парижката полиция е посочила резултата от тестовете, които показват, че рамката на прочутата катедрала, както и емблематичният му шпил са изхвърлили частици от вредния метал след пламъка от 15 април, който обхвана \"Нотр Дам\".  Според тестовете, оловото е намерено в райони в непосредствена близост до катедралата, отбелязвайки, че той е \"много локализиран\" и \"особено в помещения, които може да са били отворени по време на пожара, и където се е утаил прах\".  Вредните ефекти от отравяне с олово се проявяват в продължение на години на излагане на токсичния метал, припомнят от полицията.  От там добавиха още, че обществените площи, застрашени от потенциално замърсяване с олово, са затворени и няма да бъдат отворени отново, докато нивата на олово се стабилизират.  Предупреждението идва след като експерти в областта на околната среда съобщават, че около 300 тона олово от покрива на Нотр Дам се е разтопило в пожара. Групата призова властите да детоксикират отломките от бедствието.  Припомняме, че на 15 април в катедралата \"Нотр Дам\" избухна огромен пожар , който доведе до срутването на кулата на сградата и две трети от покрива му.  ", "date": "2019.04.28", "title": "Френската полиция предупреди живеещите в района на \"Нотр Дам\" за замърсяване с олово "}
{"url": "http://epicenter.bg/article/Edin-ubit-i-trima-raneni-pri-strelba-v-sinagoga-v-Kaliforniya-/181324/7/96", "text": "Един човек беше убит, а трима души бяха ранени в стрелба, която мъж откри в синагога в американския щат Калифорния, предадоха световните агенции, като се позоваха на съобщение на местните власти. Нападението беше извършено в синагогата в град Поуей, северно от Сан Диего, съобщават БНР и БТА.  Жертвата е жена. Сред ранените е равинът на синагогата. Той е бил прострелян в ръката.  Заподозреният за стрелбата е задържан. Той е на 19 години и е идентифициран като Джон Ърнест, бял жител на Сан Диего. Местните власти разказаха, че той е избягал от местопрестъплението с кола, а после подал сигнал в полицията за стрелбата и казал, че е замесен в нея. Полицията засякла колата му и той не оказал съпротива при задържането, предаде Асошиейтед прес.  Полицията проверява дали нападателят има нещо общо с умишлен палеж срещу джамия в Сан Диего, предаде ДПА.  Досега нападателят не е бил известен на полицията. Според местни медии той е обявил открито в интернет намерението си да убива евреи, предаде Франс прес. Шерифът на окръг Сан Диего - Бил Гор, каза, че властите разполагат с копия от публикации на Ърнест в социалните мрежи. Сред тях има и отворено писмо с антисемитско съдържание, в което той казва, че се вдъхновява от австралиеца Брентън Тарант, който през март уби 50 души при нападения на две джамии в новозеландския град Крайстчърч.  Мъжът е стрелял с автомат от типа АR-15, използван в много други стрелби в САЩ, отбелязва Франс прес.   Властите разпитват около 100 души, които са били в синагогата по време на стрелбата.  Президентът на САЩ Доналд Тръмп изрази най-искрени съболезнования на близките на убитата жена и съпричастност към ранените.  \"На този етап изглежда става дума за престъпление, мотивирано от омраза\", каза Тръмп и допълни каза, че е трудно да се възприеме случилото се.  На 27 октомври миналата година при стрелба в синагога в Питсбърг във Филаделфия бяха убити 11 души.  Президентът на Израел Реувен Ривлин нарече стрелбата в синагогата \"още едно болезнено напомняне, че антисемитизмът и омразата към евреите все още са сред нас, навсякъде\", предаде ДПА.  \"Нито една държава и нито едно общество не са имунизирани. Само чрез просвета за паметта за Холокоста и чрез толерантност можем да се справим с тази чума\", каза Ривлин в изявление.  Генералният секретар на ООН Антониу Гутериш изрази съболезнования:  \"Дълбоко загрижен съм от нападението срещу синагогата, извършено тази събота по време на пасхална служба. Трябва да сме единни пред лицето на антисемитизма и всички форми на омраза. Мислите ми са със семействата на жертвите и с еврейската общност по целия свят\", написа Гутериш в Туитър, цитиран от ТАСС.  Германският външен министър Хайко Маас заяви: \"Отново сме изправени пред ужасяващи съобщения за престъпления от антисемитска омраза\" след нападението в Калифорния, предаде ДПА. Маас изпрати съболезнования на семействата на жертвите и написа в Туитър, че \"нападението на шабат в Поуей е нападение срещу всички нас\".  ", "date": "2019.04.28", "title": "Един убит и трима ранени при стрелба в синагога в Калифорния "}
{"url": "http://epicenter.bg/article/Putin--Ako-Zelenskiy-iska-urezhdane-na-konflikta-v-Ukrayna--tryabva-da-izpalni-Minskite-sporazumeniya/181325/7/97", "text": "\"Володимир Зеленский още не е обявен за светец, че да му се представям\". Така руският президент Владимир Путин отговори на журналистически въпрос кога възнамерява да обсъди конфликта в Източна Украйна с новоизбрания президент на страната.  Путин заяви на пресконференция в Пекин, че иска да знае позицията на новоизбрания украински президент Володимир Зеленский за уреждането на конфликта в Източна Украйна, съобщиха Ройтерс и ТАСС, цитирани от БНР.  “Ако ние се срещнем един ден, ако започнат някакви преговори, което не изключвам, ние трябва да поговорим най-вече за това как да приключим конфликта в Югоизточна Украйна. А за уреждане на конфликта има само един начин - изпълнение на Минските договорености“, заяви Путин в края на посещението си в Китай, където участва в международния форум \"Един пояс, един път\".  „Как може без изпълнение на Минските споразумение да се реши проблемът с ЛНР и ДНР? С удоволствие бих задал на Зеленский тези въпроси, за да поприказваме на тази тема“, отбеляза руският лидер.  Опростени правила за получаване на руско гражданство в бъдеще може да важат за всички жители на Украйна, заяви още днес Владимир Путин на пресконференцията в рамките на визитата си в Китай, предаде РИА Новости.  „Не само за жителите на Луганската или Донецката народна република, мислим да предоставяме в опростен ред наше гражданство на всички граждани на Украйна“, каза той.  На 24 април Путин подписа указ, който позволява на жителите на непризнатите Донецка и Луганска народна република в Източна Украйна да получават руско гражданство по опростена процедура.  Решението предизвика остри критики в Киев, а ЕС го определи като „опит за допълнителна дестабилизация на Украйна“.  Путин допълни, че разходите за издаване на паспорти на жителите на Донбас за няколко години може да съставят 100 млрд. рубли (ок 1,4 млрд. евро). „Няма да има сериозен натиск над бюджета на Русия“, допълни той.  На въпрос дали ще разпореди увеличаване на добивите на петрол, за да компенсира рекордното поскъпване на черното злато след затягането на американските санкции срещу Иран, руският президент отговори отрицателно, като се позова на договореностите с друг водещ производител - Саудитска Арабия:  \"Русия е готова да отговори на потребностите на Китай и на другите ни партньори по света. В момента добиваме 11,5 млн. барела дневно и можем да добиваме още повече, защото потенциалът ни е колосален. Имаме обаче договореност с ОПЕК да поддържаме добивите на определено равнище. Тези договорености важат до юли\".  ", "date": "2019.04.28", "title": "Путин: Ако Зеленский иска уреждане на конфликта в Украйна, трябва да изпълни Минските споразумения"}
{"url": "http://epicenter.bg/article/V-koledna-obstanovka---sas-snyag--otpraznuvaha-Velikden-balgarite-v-Chikago-/181347/7/0", "text": "Великден празнува и българската общност в Чикаго. Там празничният декор е по-скоро коледен, отколкото великденски, предаде БНР.  Обилният снеговалеж вчера покри първите пролетни цветя и обърка усещането за празника. Но в полунощ, в двете български православни църкви – “Света София” и “Св. Иван Рилски Чудотворец“ – тези, които не се изплашиха от ниските температури и великденския сняг, се събраха, за да се поздравят радостно с “Христос Воскресе“, да чуят празничната литургия и да се помолят.  Като Донка и Благовест, които от 11 години живеят в Чикаго, но са дошли тук от Петрич:  \"Помолихме се за здраве, мир и благополучие. За всички хора, за нашето семейство, за повече добро, да си помагаме… Децата ни да бъдат по-щастливи. В мир да живеят…  Към тях се присъединиха и още:  \"Най-вече за здраве. Като има здраве, всичко има\".  \"Повече любов между хората! Малко доброта. Да сме по-щастливи!\".  \"За повече любов на всички тука и на фамилията\".  \"Помолих се за семейството ми, за моите деца, за майка ми и за баща ми\".  У дома заедно със светлинката от храма, ще отнесете и какво още?  \"Аз просто искам да ви споделя, че ако имахме шанса, бихме си останали в България\".  \"Знаете ли една мисъл на Махатма Ганди… Човек като създаде рая, в своя си дом и в своята си страна, може да го създаде навсякъде. Но е хубаво да го създаде там, на родното си място. Там е България, и народът ни е там. Хубаво е да сме там\".  ", "date": "2019.04.28", "title": "В коледна обстановка - със сняг, отпразнуваха  Великден българите в Чикаго "}
{"url": "http://epicenter.bg/article/Likvidiraha-trima-chlenove-ot-semeystvoto-na-predpolagaemiya-atentator-v-Shri-Lanka-/181348/7/0", "text": "Бащата и двама братя на заподозрения организатор на бомбените нападения в Шри Ланка на католическия Великден са били убити, след като силите за сигурност щурмували скривалището им преди два дни. Това съобщиха полицейски източници и роднини на атентаторите самоубийци, цитирани от БТА и Нова тв.  Зайни и Рилван Хашим и баща им Мохамед Хашим, заснети на разпространявано в социалните медии видео да призовават за тотална война срещу неверниците, са сред 15-те убити в петък при ожесточена престрелка с военните на източното крайбрежие на островната държава, съобщи полицията.  Нияз Шариф - зет на Захран Хашим, който е заподозреният ръководител на вълната от бомбени нападения, убили над 250 души в църкви и хотели в Шри Ланка, каза за Ройтерс, че на видеото са двамата братя и бащата на Захран.  След бомбените нападения на католическия Великден в Шри Ланка бяха милизирани близо 10 000 войници, за да извършват претърсвания и да преследват членове на две местни ислямистки групи, смятани за извършители на атаките.   В страната бе въведено извънредно положение.  ", "date": "2019.04.28", "title": "Ликвидираха трима членове от семейството на предполагаемия атентатор в Шри Ланка "}
{"url": "http://epicenter.bg/article/Libiyskoto-pravitelstvo-kritikuva-OON-za-malchanieto-za-atakite-na-Haftar-/181350/7/0", "text": "Правителството на националното съгласие (ПНС), базирано в Триполи, критикува в неделя Съвета за сигурност на ООН, който се въздържа от предприемане на действия по отношение на атаките срещу либийската столица от страна на конкурентно правителство в Източна Либия, предава Анадолската агенция, цитирана от \"Фокус\".  В началото на април фелдмаршал Халифа Хафтар, командир на силите, верни на източното правителство на Либия, започна кампания за превземане на Триполи от съперника, признат от ООН.  ПНС \"държи мисията на ООН и Съвета за сигурност отговорни за тяхното мълчание и съучастничество по отношение на действията на престъпника Хафтар\", се казва в изявление в Триполи.  В изявлението се казва, че тъй като Хафтар не е успял да постигне напредък на място, той прибягва да търси подкрепа от \"чужди въздушни сили, за да удари цивилни и невъоръжени в града\". Съобщава се и за цивилни жертви.  По-рано папа Франциск призова за евакуация на бежанци, държани в лагери за задържане в Либия, особено жени и деца, тъй като бойните действия там ескалират, предава AFP.  \"Призовавам най-вече жените, децата и болните да бъдат евакуирани възможно най-скоро чрез хуманитарни коридори\", каза Франциск по време на неделната молитва във Ватикана.  \"Тяхната ситуация, която вече е много сериозна, стана още по-опасна поради продължаващия конфликт\", каза той.  Очаква се група от около 140 бежанци да пристигне в Рим от Либия в понеделник.  Хуманитарните групи и международните организации са обезпокоени от положението на хиляди мигранти, намиращи се в центровете за задържане в Либия.  ", "date": "2019.04.28", "title": "Либийското правителство критикува ООН за мълчанието за атаките на Хафтар "}
{"url": "http://epicenter.bg/article/V-Bryuksel-se-izviva-golyamo-balgarsko-horo-za-Velikdenskite-praznitsi-/181351/7/0", "text": "Десетки се включиха в традиционното българско хоро на централния площад в Брюксел по случай Великденските празници, предава БНР.  Голямото българско хоро се извива в столицата на Белгия за седма поредна година. То започна около 16 часа и продължава. Освен от България тук са наши сънародници от Белгия, Холандия, Люксембург и Германия.  Пред \"Хоризонт\" Валерия Маринова, ръководител на танцовата група \"Мераклийци\" от Кьолн, каза, че всяка година е на проявата, и че тук се чувства като у дома си:  \"Тука, като дойдем, се чувстваме в свои води. Всеки идва тук и си отключва сърцето\".  На събитието присъства и кметът на Брюксел Филип Клос, фолклорни ансамбли от Балканите, официални лица. Туристите наблюдаваха хорото на Гранд плац с интерес. ", "date": "2019.04.28", "title": "В Брюксел се извива голямо българско хоро за Великденските празници "}
{"url": "http://epicenter.bg/article/Seriyniyat-ubiets-ot-Kipar-imal-balgarski-koreni--/181352/7/0", "text": "Откриха четири от търсените седем тела на жертвите на серийния убиец, признал за престъпленията си, пише кипърското англоезично издание Cyprus Mail, цитирано от Агенция \"Фокус\". Според непотвърдена информация от гръцки медии серийният убиец има български корени.  Вчера местните медии съобщиха, че 35-годишен военнослужещ е признал, че е убил седем жени и момичета.   Майката на убиеца е от Стара Загора, а баща му - кипърец, следвал у нас. Двамата се запознават като студенти, имат две деца - Никос и по-малката от него Лени. Разводът между родителите е тежък и скандален, съобщава в. \"Труд\".  35-годишният заподозрян Никос Метаксас е офицер от армията. В собственоръчното му признание от 10 стр. той описва убийството на 7 жертви, три от които захвърлил в куфари във въпросното червено езеро - Марикар Валдес от Филипините, изчезнала през декември 2017 г., и майка и дъщеря от Румъния - 8-годишната Елена и 36-годишната Ливия Буня, които са в неизвестност от септември 2016 г.  Жертвите включват 39-годишната Мери Роуз Тибурсио, чието тяло е било намерено от полицията в шахта на мината Мицеро на 14 април, Ариан Паланас Лозано, на 28 г., от Филипините, чието тяло се смята за открито в същия рудник на 20 април, въпреки че това все още не е потвърдено официално; и трето тяло, за което се смята, че принадлежи на жена от Непал, което е било открито на стрелбище в Орунта в четвъртък следобед.  Според самопризнанията на убиеца вероятно може да е на жена на име Асмита Хадка Биста от Непал, която е използвала онлайн името Ката Ано и е била в контакт с „Орестис“ – самоличността, използвана от предполагаемия убиец, където според съобщенията, две от жертвите са срещнали убиеца си. Нейните следи бяха загубени в началото на 2018 г., след като тя е била видяна да се качва в бяла кола. Приятелите й са съобщили в непалското консулство, че тя е изчезнала, но не и в полицията.  Полицията все още издирва три тела. Останките на една от жертвите са открити в куфар в езеро, посочено от убиеца, изваден в неделя.  Тялото на Тибурсио е открито на 14 април в шахта в близост до Мицеро, което даде начало на разследването. Майка и дъщерята са изчезнали миналия май. Една седмица по-късно екипите за търсене са намерили друго тяло в същия рудник, за което се смятало, че е на Лозано, която изчезнала през юли 2018 г., но не е идентифицирана окончателно.  Екип от британски експерти ще бъде изпратен в Кипър в понеделник, за да подпомогне разследването.  Съобщава се също, че властите в северната част също започват разследване на убийството на жени от чуждестранен произход. Документът съобщава, че те се съсредоточават върху убийството на 40-годишната виетнамка Дам Тхи Хоп, която е изчезнала през октомври 2017 г., и чието тяло е намерено близо до летище Тимбу (в Северен Кипър)през януари 2019 г.  ", "date": "2019.04.28", "title": "Серийният убиец от Кипър имал български корени? "}
{"url": "http://epicenter.bg/article/Papata-s-velikdenski-pozdrav-kam-pravoslavnite-hristiyani-/181353/7/0", "text": "Папа Франциск отправи великденски поздрав към православните християни за Великден в традиционната си неделна проповед на площад \"Св. Петър\", предаде БТА.  \"Искрени поздравления на нашите братя и сестри от източните църкви, които днес отбелязват Великден, следвайки юлианския календар. Бог да ви дава радост и мир!\", заяви папата.  Католиците отбелязаха Великден преди седмица, припомня ТАСС. Редица православни църкви от Източна Европа и Близкия изток, както и някои източнокатолически църкви, празнуват Великден днес.  Франциск вече е предлагал да се разгледа възможността за обединяване на датата на Великден за всички християни.  ", "date": "2019.04.28", "title": "Папата с великденски поздрав към православните християни "}
{"url": "http://epicenter.bg/article/Nad-5000-dushi-byaha-evakuirani-zaradi-navodneniya-blizo-do-Monreal-/181356/7/0", "text": "Над 5000 души от община западно от Монреал бяха спешно евакуирани през изминалата нощ заради наводненията, причинени от продължаващи от няколко седмици обилни валежи, предаде Франс прес, цитирана от БТА.  Преграда от растителност, предпазваща град Сент-Март-сюр-льо-Лак, на брега на езерото Две планини, на няколко десетки километра от Монреал, поддаде снощи. Това предизвика покачване на водното равнище с метър и половина в някои квартали. При инцидента няма жертви, нито пострадали или хора в неизвестност.  Стотици полицаи, военни и пожарникари евакуираха близо 2600 къщи снощи. Евакуациите продължават и днес.  Наводненията са наложили евакуацията на близо 8000 души през последните две седмици в Квебек, а близо 6000 жилища са наводнени.  В провинциите Онтарио, Квебек и Ню Брансуик са изпратени близо 1000 военни да помагат при евакуациите и издигането на временни бентове.  ", "date": "2019.04.28", "title": "Над 5000 души бяха евакуирани заради наводнения близо до Монреал "}
{"url": "http://epicenter.bg/article/Vladimir-Putin--Pri-lipsa-na-tranzit-na-gaz-prez-Ukrayna-nyama-da-ima-i-dostavki-za-Kiev-/181357/7/97", "text": "Ако няма транзит на руски газ през Украйна, тогава няма да има доставки на \"синьо гориво\" за Киев. Това изявление направи Владимир Путин на пресконференция в Пекин, коментира руският вестник „Московский Комсомолец“, цитиран от Агенция \"Фокус\".  По-рано украинският „Нафтогаз“ обвини Москва в започването на „нова газова война”. Ако това е така, тогава руският лидер не остана да чака в окопите, разкривайки схемата за получаване на газ от Украйна. Междувременно независимите експерти смятат, че суровата реторика на страните е причинена от необходимостта да се заложат позициите им преди началото на тристранните преговори за газ (Москва - Киев - Брюксел), насрочени за май.  Съдейки по изявленията на Владимир Путин, той счита, че перспективите за транзитно споразумение между \"Газпром\" и \"Нафтогаз\" са един от основните въпроси в дневния ред на двете страни. Настоящото споразумение изтича на 31 декември 2019 г. и всички опити на страните да се споразумеят за параметрите на ново такова досега не водят до конкретни резултати, припомня изданието.  Междувременно Украйна работи без руски покупки на газ повече от три години. Според официалното обяснение на Киев, през цялото време Украйна получава \"синьо гориво\" от своите европейски партньори в обратната посока (реверс). Очертаването на този реверс е обяснено от Путин в изказването му.  „В края на краищата, реверсът е виртуален. Нашият газ, който отива в Западна Европа, газова тръба от съветските времена, как е устроена? От транзитната тръба за газ има клонове към цяла Украйна. Това са абсолютно известни неща за професионалистите, а публиката само, може би, не разбира това. Но това са глупости, това са глупости, това е измама. Няма реално реверс! Това е невъзможно: сутрин да тече газ през тръбопровода за транзит към Европа, а през нощта да се връща в обратен режим. Това е просто технологично невъзможно,\" обяснява руският президент.  Освен това, продължи Владимир Путин, Киев плаща два пъти повече за този газ, отколкото би могъл, като го закупи директно. Главното послание на президента е: ако транзитното споразумение не бъде постигнато, Украйна ще остане не само без \"официален\" руски газ, но и \"неофициален\" – така наречения виртуален реверс.  Преговорите за ново транзитно споразумение в тристранен формат Русия-Украйна-Европейската комисия започнаха от средата на миналата година. Последната среща се проведе през януари 2019 г., но засега страните не успяват да се доближат до компромис.  Вярно е, че няколко дни по-рано „Нафтогаз“ предложи своя версия на транзитно споразумение, според което на „Газпром“ се предлага да резервира 60 милиарда кубически метра транзитен капацитет на украинската газопреносна система за период от десет години. Москва обаче вече даде ясно да се разбере, че като се вземат предвид тръбопроводите , които заобикалят Украйна :\"Северен поток-2\" и \"Турски поток\", които са в процес на изграждане, необходимостта от украински транзит ще остане в много по-малък обем.  \"Желанието на \"Нафтогаз\" е съвсем ясно: той иска да заложи известно количество изпомпване на газ за дълго време, за да знае на какви финансови потоци трябва да разчита, за да поддържа газопреносната си система\", каза Сергей Пикин, директор на Фонда за енергийно развитие. - \"Смятам обаче, че \"Газпром\" няма да се съгласи с тези условия. Записването на 60 милиарда кубически метра е нерентабилно за Русия, тъй като скоро ще влезе в експлоатация „Северен поток-2“ и втората тръба от „Турски поток“. Според мен е реалистично Киев да очаква 15-20 милиарда кубически метра годишно.\"  Очевидно, осъзнавайки, че предложението й няма да бъде прието веднага, украинската страна се обърна към обвинителната реторика, упреквайки Москва за разгръщане на \"новата газова война\". Това заяви изпълнителният директор на \"Нафтогаз Украйна\" Юрий Витренко.  Според него Русия почти със сигурност ще спре да изпомпва газ през Украйна през 2020 година. Като доказателство той посочи увеличаване на обема на транзита на горива в момента, което може да е индикация за вливане на големи количества суровини в газохранилища в Европа. Така Москва възнамерява да покрие бъдещите нужди на европейските потребители без украински транзит. Междувременно Киев не е готов да спре транзита на руски газ. Според Витренко \"Нафтогаз\" просто няма технически модел за функционирането на украинската газопреносна система в този случай.  Според експерти настоящият обмен на твърди изявления между страните не е нищо повече от етап на подготовка за тристранните преговори между Украйна, Русия и Европейската комисия през май. Според Сергей Пикин в края на краищата страните непременно ще постигнат споразумение, от което Украйна действително има интерес (за да не остане без „синьо гориво“), и Русия, чиито „алтернативни“ газопроводи все още са далеч от окончателното въвеждане в експлоатация.  ", "date": "2019.04.28", "title": "Владимир Путин: При липса на транзит на газ през Украйна няма да има и доставки за Киев "}
{"url": "http://epicenter.bg/article/Siriya-obvini-Turtsiya-v-nezakonna-okupatsiya-na-siriyska-teritoriya-/181359/7/0", "text": "Постоянният представител на Сирия в ООН Башар ал Джаафари обвини Турция, че незаконно е окупирала сирийска територия, пише израелският вестник „The Jerusalem Post“, цитиран от Агенция \"Фокус\".  Сирийският представител заяви, че всички чуждестранни военни части трябва да напуснат незабавно сирийска територия. Изявлението на Джаафари идва след като на среща, в казахстанската столица Астана, с участието на Иран, Турция и Русия, трите страни осъдиха признаването от страна на САЩ на Голанските възвишения, като част от Израел.  В изявлението на Джаафари се казва, че Турция не е изпълнила поетите от нея задължения, относно присъствието на турски войски в сирийската провинция Идлиб, и не е отстранила действащите терористични групировки в провинцията. Сирийският представител заяви, че в Идлиб продължават да действат голям брой терористични групировки.  „В момента турските власти окупират шест хиляди кв.км. сирийска територия в Африн и други градове, както и в Идлиб“, заяви Джаафари.  Сирийските власти обвиняват също така и САЩ, Великобритания и Франция, че техни военни части присъстват „незаконно“ на територията на Сирия.  ", "date": "2019.04.28", "title": "Сирия обвини Турция в незаконна окупация на сирийска територия "}
{"url": "http://epicenter.bg/article/Adv--Vladimir-Sheytanov--Evropyskiyat-politicheski-pozhar--chast-Vtora-/181334/11/0", "text": "  Откриването на предизборната кампания бе официално обявено на 26.04.2019г. Реалната подготовка обаче стартира доста по-рано. Истинската борба за електората започна чрез предизборно активизиране на държавата в областта на социалната политика на централно и местно ниво.   Ударно бе обявено повишаване на заплати и пенсии на учителите и медицински сестри. Отсрочени бяха стари задължения на вероизповеданията. Отменени бяха непопулярни управленски актове като Предложението за ратифициране на Истанбулската конвенция и за присъединяване към Световния пакт по миграцията, Националната стратегия за детето 2020-2030. Засилена бе социалната чуваемост към исканията на отделни социални групи като майките на деца с увреждания и др. Допълнителен електорат бе привлечен по линия на финансиране на проекти, печелене на обществени поръчки, прегледи на изпълнението на предишни евро-проекти, разпределяне на помощи по различни програми за развитие, работа с общинските и държавните служители, стартира мотивирането на управлявания и корпоративни вот. В много отношения и тазгодишната кандидатска кампания остава белязана от външнополитическия провинциализъм. Той получи прясна доза „надежда за успех“ от факта, че на изборите тази година не бяха поканени международни наблюдатели от ОССЕ, Съвета на Европа и ЕП. А това можеше да повиши доверието в честността на изборите. Новаторски тон в предизборната кампания внесе сатиричният вестник „ПРАС-ПРЕС“, който наскоро написа: „боят настана и тупкат сърцата, не нашите, а на кандидатите за брюкселски рахат и страсбургско родолюбие...“. Това поведение на българската политическа върхушка навремето не можа да бъде повлияно дори от гения на Чудомир, та камо ли някакъв си днешен Кънчо Фукуяма-Кръстев би могъл „да го изчегърта“ от социалната действителност. Мотото на ГЕРБ за кампанията е девизът „Европа ни чува“. Още на нивото на политическото послание проличава нежеланието или некомпетентността да се навлезе в същността на главния европейски въпрос днес: съдбата на ЕС след изборите. Предизборната платформа на управляващата партия е изработена като по матрицата на програмата на ЕНП за следващия програмен период. Тя е фокусирана единствено върху европейската тематика. И тъкмо тук се прояви нейната основна слабост – липсва анализ на днешното състояние и бъдещето на ЕС.   Едва ли може да се измисли по-ярко свидетелство за защита на статуквото. Дори лидери като Юнкер, Туск, Меркел, Рюте, Льовен и др., които олицетворяват политическото статукво в ЕС не отричат, че без дълбоки реформи съюзът няма бъдеще. Дори „статуквото“ говори днес срещу статуквото, но не и евродепутати от ГЕРБ. Оглушително мълчание - страхливо, хвалебствено, чиновнически. В концептуално отношение, предизборната платформа на ГЕРБ е изградена на основата на Програмата на ЕНП за следващия програмен финансов период. Изградена по студентски, с опорни точки „а ла…“ Power point, лозунгарски, без системен анализ на проблемите, тя се фокусира върху „светлото бъдеще“ с очевидно нереалистични обещания – главно за преливащи евросубсидии. Защита, възложена на екип от 17 млади и неопитни международници, в т.ч. двамата най-млади евродепутати в света, които започнаха своята евродепутатска кариера на 26 и 28 години бе доста неубедителна.   Видя се, че тези симпатични млади хора болезнено се нуждаят от реализъм, зрялост и самокритичност. В продължение на 5 години България така и не узна имената и не запомни лицата им. Повторното им попадане в евролистите днес затвърди впечатлението за международни и вътрешни зависимости. Митът за всепокоряващия професионализъм на младите евродепутати влиза в рязък контраст с повърхностното съдържание на предизборната платформа. В нея липсват сериозните проблеми на ЕС - въпросът за кризата в ЕС, за съотношението между правата на Съюза и правата на страните-членки, кризата на доверието, неефективността на управлението, корупция на съюзно и национално ниво, противоречията в икономическите интереси на отделните страни, слабостта на единна и координирана външна политика, липса на единна отбранителна стратегия и военна структура, индустриалната, научна и технологична неконкурентоспособност, ролята на субсидиарността за неефективността на националните правни системи, фасадността на демокрацията. Изцяло отсъства анализ и на проблемите на българското участие в ЕС: неефективно използване на европейските субсидии и тяхното превръщане в основен източник на мащабната корупция, членство на втора скорост, провал на нашата кандидатура за „Шенген“, неадекватна и вредна за националните интереси политика по миграцията, загубата на национален доход чрез изтичането на квалифицирани кадри, капитали и износ на стоки с ниска добавена. Липсата на международен и политически опит на незрелите евродепутати имаше изключително висока цена за нацията и държавата през току що отминалия мандат на ЕП. Но с тях е трудно да се спори, тъй като те са „концентрирали в себе си“ целия опит и знание в областта на европейската политика.   Май неуспехът им да спрат проекта „Мобилност“ не ги е научил на нищо, освен как да поднасят един неуспех като успех.  БСП представи предизборната платформа си платформа още на 12.01.2019г. Това даде възможност за организиране на по-широко партийно обсъждане и за нанасяне на необходимите корекции. Това е една от малкото, да не кажем единствената сериозна, професионално подготвена платформа. Неин голям позитив е критичният анализ на европейската реалност. Платформата започва с оснополагащия извод за тази предизборна кампания – днес ЕС е в криза. Тази оценка се наложи в огромното мнозинство политически анализи през последната година. За това заговори открито американския президент Доналд Тръмп, Председателят на Съвета на ЕС Доналд Туск, редица лидери на страни-членки на ЕС.   Иван Кръстев, един от най-утвърдените политолози от неолиберален, соросоиден вид, издаде книгата „СЛЕД ЕВРОПА – за слабостта и силата на ЕС“, в която заявява „идва краят на досегашният ЕС“ (Иван Кръстев, Дунав мост, 26.04.2019г.). В сравнение с него, предизборната платформа на БСП звучи решително по-проевропейски. Признавайки кризата, БСП посочва причините за нея и пътя, по който тя може да бъде преодоляна:  „нова социална държава в Европа и изграждане на солидарни общества, които поставят в центъра нуждите и стремежите на всеки гражданин, защитават демокрацията, създават равни възможности, постигат социална сигурност, гарантират устойчиво развитие и инвестират в бъдещето“. Подобна Платформата е несравнимо по-прагматична. Тя съчетава потребностите на България с европейските политики. Целите са обвързани с конкретните интереси на България – Европа на една скорост, единна външна политика, общоевропейска отбрана, Европа на социалните държави, укрепване на европейското единство с гаранции за националните интереси на страните-членки.   Предимство на тази Платформа е подкрепата за новата европейска прокуратура, която така силно изплаши корумпираното политическо статукво, че то гласува срещу най-популярния кандидат за поста в ЕП.  Не може обаче да се подкрепи позицията на БСП за финализиране на подготовката за членство в Еврозоната.   Това противоречи на интересите на българската икономика днес и в средносрочна инициатива. Не бива българските икономически интереси да се подчиняват на финансовите интереси на развитите европейски страни. Българската икономика днес се нуждае от други финансови условия за своите нови и развиващи се индустриални отрасли, за преодоляване на регионалните дисбаланси между регионите в страната, за инвестиции в новите технологии и икономиката на знанието.   Не е ясно представена необходимата нова икономическата политика на ЕС. Много полезно в това отношение би било да бъде продължена дискусията в Германия относно икономиката на ЕС след евроизборите 2019г., за силна инвестиционна политика във водещите отрасли на наука, икономика и технолотгии, за инвестиционна равнопоставеност между страните - членки, за балансирано развитие на европейския трудов пазар и др. Вътрешно-политическата ситуация в България изведе на преден план проблемът с корупцията, проникнала във всички нива на държавното управление. България е страна с висок корупционен риск, както показват от години международните анализи. Корупцията отдавна е приоритет в европейския дневен ред. Не е изненада, че от това се възползва главно опозиционната партия. Защото корупцията, като никой друг, илюстрира социалното разделение в обществото на управляващо малцинство и социално мнозинство, а това е огромна пречка за реализиране на социалната държава. Очерталите се позитивни електорални тенденции обаче бяха разклатени от вътрешните трусове около съставянето на евролистата на БСП. В своя окончателен вид листата страда от няколко дефекта: съдържа конфликтен потенциал, липсва приемственост между опитните и новите членове, преобладават кандидати без професионален опит. Съществува опасност да бъде нарушено професионалното начало. Не бива да се забравя, че евродепутатите не са обикновени чиновници, а политици от европейски мащаб и трябва да имат съответен професионален опит. Негатив в предизборната кампания на БСП са недостатъците в политиката по въпроса за съюзника. Трета политическа сила с реални шансове да класира свои евродепутати е ДПС. Нейната предизборна кампания ще протече в добре познат стил. Задачата е да се запази досегашното ниво на присъствие в Европарламента. Електоратът на тази пария традиционно се мотивира за участие в избори не от политическа платформа (каквато до днес не ми е известно да е била представяна), а от чувството за принадлежност към някакво необлагодетелствано малцинство. На този етап, подобно участие на партията изцяло задоволява политическите й цели. И последната партия, която има някакви реални шансове да има свой евродепутат е ВМРО. Политическият развод с партньорите от „Обединени патриоти“ обаче поставя на изпитание кандидата на ВМРО.  Останалите политически формации и независими кандидати имат трудна за оценка електорална тежест. В обобщение следва да се каже, че както изглежда, основният недостатък на българската евролиста отново ще бъде професионалния дефицит. Най-вероятно, при тази предизборна кампания България ще остане на досегашното си ниво на политическо влияние – с номинално участие, без възможности за осезаемо влияние върху европейския дневен ред. Лично аз бих се радвал, ако посланието на тези избори носеше оптимизма на големия филмов шедьовър на Рене Клеман „Гори ли Париж“(1966), пресъздаден от Ален Делон, Жан-Пол Белмондо и Кърк Дъглас, с който сме закърмени ние, випускниците на асоциираното училище към ЮНЕСКО - 9-та ФЕГ в София „Алфонс де Ла Мартин“: ПАРИЖ ЩЕ БЪДЕ СПАСЕН!", "date": "2019.04.28", "title": "Адв. Владимир Шейтанов: Европейският политически пожар (част Втора)"}
{"url": "http://epicenter.bg/article/-Nezavisimaya-gazeta--Shte-bade-li-razrushen-balansat-na-yadrenite-sili-mezhdu-SASht-i-Rusiya-/181344/11/33", "text": "Ще бъде ли разрушен балансът на ядрените сили на САЩ и Русия, на фона на все по-охладняващите отношения между двете свръхсили, коментира руският вестник “Независимая газета“, цитиран от Агенция \"Фокус\".  В началото на април тази година, от 3 април до 12 април, в Женева на редовна среща в рамките на двустранната консултативна комисия (ДКК) бяха обсъдени въпроси, свързани със спазването на действащия Договор за ограничаване на стратегическите ядрени оръжия СТАРТ-3. Преди изтичането на договора през 2021 г. се планират още няколко такива събития. Но останалите две години може да не са достатъчни, за да бъде удължен стария договор или да бъде сключен нов договор СТАРТ-4. Относно необходимостта от преговори по СТАРТ-3, допринасящи за удължаване на действието му, говори руският президент Владимир Путин.  Според Договора СТАРТ-3 страните се ангажират да балансират своите ядрени арсенали до 5 февруари 2018 г., така че всяка страна да има общ брой оръжия, които не надвишават 700 единици за разгърнати междуконтинентални балистични ракети (МБР), балистични ракети на подводници (БРП) и тежки бомбардировачи, 1550 единици за бойни глави на разположени МБР, БРП и ядрени бойни глави, разпределени за разгърнати тежки бомбардировачи, 800 единици за разгърнати и неразположени ракети-носители на МБР, разгърнати и неразположени ракети-носители на БРП, разгърнати и неразположени тежки бомбардировачи.  Според Държавния департамент на САЩ, от началото на договора, страните обменят 14,6 хиляди документа за местоположението и движението на оръжия, провеждат 252 проверки на място и 17 сесии на ДКК. Днес обаче Москва не може да провери автентичността на публикациите на Държавния департамент, според които Съединените щати са намалили стратегическите си офанзивни оръжия до равнището, предвидено в договора. Например, не е възможно да се потвърди, че тежките бомбардировачи, преоборудвани от Пентагона, не могат да носят стратегически ядрени оръжия, според руското външно министерство.  Ограниченията за СТАРТ-3 за Русия бяха оценени от военните експерти като минимално удобни поради развитието на системи за противоракетна отбрана и наличието на неотчетени ядрени арсенали на съюзниците от САЩ, Великобритания и (в по-малка степен) Франция. Съединените щати обявиха намерението си да разработят ядрени заряди с ниска мощност за БРП. Смята се също така, че повторното използване на деактивираните ракети-носители не представлява голям проблем. Събитията в света потвърждават, че така нареченото взаимно намаляване на ядрените и конвенционалните оръжия е повлияло на намаляването на способността на Русия да гарантира независимостта и суверенитета си.  Въпреки това, Русия е готова за по-нататъшен диалог по ядреното разоръжаване, заяви Владимир Путин в интервю за телевизионния канал NBC преди година. Предвид появата на най-новите оръжейни системи в страната, намаляването на броя на балистичните ракети и бойни глави вече не е толкова критично.  Поканите за удължаване на договора се чуват и от американската страна. Държавният секретар на САЩ Майкъл Помпео подчерта, че Договорът СТАРТ-3 трябва да бъде разширен, ако Москва и Вашингтон успеят да изработят приемлив вариант. Той говори за присъединяването на Китай към този договор, така че Пекин да допринесе за глобалната сигурност. Но Китай твърди, че Руската федерация и Съединените щати, като двете основни ядрени сили, трябва да решат въпроса помежду си. В същото време държавният секретар смята, че за разлика от Договора за премахване на ракетите със среден и по-малък обсег (ДРСМО), СТАРТ-3 като цяло се спазва.  Ръководителят на американското стратегическо командване, генерал Джон Хейтън, също смята, че Белият дом не трябва да се отказва от СТАРТ-3. Според него това споразумение е от полза не само за Съединените щати, но и за целия свят. Той съветва властите да започнат преговори с Москва за контрол на ядрените оръжия.  ООН смята, че \"този договор е единственият международен правен инструмент, който ограничава размера на двата най-големи ядрени арсенала\". Но управляващите в САЩ нямат общо мнение по този въпрос. Конгресменът Лиз Чейни и сенаторът Том Котън представиха законопроект в долната камара на Конгреса, забраняващ финансиране за подновяване на СТАРТ-3, докато Русия не се съгласи да намали своите тактически ядрени оръжия и да разшири договора до най-новите оръжия.  Както вече беше заявено в Белия дом, преговорите за стратегически офанзивни оръжия могат да се разпаднат просто заради недоверието между Руската федерация и САЩ. Перспективите за удължаване на СТАРТ-3 все още не са определени. Според експерти не може да се изключи, че Вашингтон ще забави преговорите за обсъждане на петгодишен допълнителен срок на своите действия или ще се откаже изцяло от договора. Няма гаранция, че страните ще могат да го заменят с ново споразумение.  Руските експерти смятат, че е необходимо да се сключи ново, всеобхватно споразумение, което ще разшири договорната база на Русия и Съединените щати върху нестратегическите ядрени оръжия, противоракетната отбрана и други важни въпроси, а също така може да вземе предвид приоритетите на САЩ за разработване на ядрени оръжия и създаване на нови ядрени заряди с ниска мощност за потенциална ескалация на ядрен конфликт.  Като цяло Договорът СТАРТ е компромис и със сигурност трябва да вземе предвид интересите на националната сигурност на Руската федерация и САЩ. Като средство за взаимен контрол СТАРТ-3 е необходим. Той осигурява поддържането на баланс в областта на стратегическите ядрени сили, както и мониторинг и контрол на процесите на по-нататъшно развитие и усъвършенстване на такива оръжия. Цялата световна общност също се интересува от факта, че големите ядрени сили ограничават своите ядрени арсенали.  ", "date": "2019.04.28", "title": "„Независимая газета“: Ще бъде ли разрушен балансът на ядрените сили между САЩ и Русия "}
{"url": "http://epicenter.bg/article/Piyani-tsigani-potroshiha-politseyska-patrulka-v-Kuklen--VIDEO--/181355/3/0", "text": "Засилено полицейско присъствие в град Куклен, край Пловдив, предаде Нова тв.  Днес следобед група пияни цигани нахлули в къщата на семейство с четири деца. Причината била забележка от родителите към мъжете да намалят музиката, защото децата спят.  На място веднага са изпратени патрули, но пияните мъже нападнали и тях. Една от полицейските коли е потрошена. Но напрежението е овладяно бързо.  ", "date": "2019.04.28", "title": "Пияни цигани потрошиха полицейска патрулка в Куклен (ВИДЕО) "}
{"url": "http://epicenter.bg/article/Angel-Dzhambazki--Shte-prodalzhavame-da-zashtitavame-balgarskiya-natsionalen-interes--VIDEO--/181333/2/48", "text": "  Патриотите от ВМРО откриха днес в парка \"Св. Троица\" в столичния район \"Илинден\" предизборната си кампания за европейските избори на 26 май, предаде Novini.bg.  Партията ще е под номер 3 в бюлетината за изборите за Европейски парламент. Водач на листата на ВМРО-Българска национално движение е Ангел Джамбазки. След него в списъка са: Юлиан Ангелов, Александър Сиди, Андрей Слабаков, ген. Димитър Шивиков, Райна Дончева, Кристиян Шкварек, Мария Цветкова, Александър Урумов, Карлос Контрера, Христо Смоленов, Теодора Мичева, Иво Пазарджиев, Цветомир Петров, Вергил Кацов, Красимир Червилов и Румяна Борисова.  Миналата седмица листата на ВМРО беше подкрепа със споразумение от Земеделския народен съюз.  \"Това е нашият отбор, с който продължаваме да браним България, да браним българските каузи, като една такава кауза е защитата на работните места на българите в транспортния сектор. Всеки един от тях е сам по себе си изключително полезен. Всички са професионалисти в своите области\", заяви Джамбазки по адрес на кандидатите за евродепутати и добави, че това ще бъде битка срещу псевдолибералните идеологии и битка в защита на българския национален интерес в Европа.  \"Искаме да се изградят истински европейски институции в България. Продължаваме да браним родните граници от нелегалните мигранти и ислямисткото движение, продължаваме да браним христянските корени на Европа, ние защитаваме християнска Европа, това е нашата Европа и нашата България\", каза още водачът на евролистата.  Ангел Джамбазки сподели, че целта на ВМРО е да бъдат трета политическа сила и да получат три мандата на евровота.  \"Решихме да дадем начало на предизборната ни кампания на Великден заради символното значение, тъй като през 1860 г. е възстановена Българската екзархия. България е възкръсвала за много победи, възкръсвала е и за българското национално единство и обединение\", посочи още Ангел Джамбазки.   Пред медиите Андрей Слабаков коментира, че се кандидатира за евродепутат, защото е убеден, че повече граждани трябва да има в ЕП, тъй като политиците прекалено много мислят за техните политически семейства. Там той ще защитава българските интереси, като негов приоритет е борбата срещу неграмотността в Европа, защото, по думите му, тя е развъдник на престъпността. Според Слабаков необразованите хора са лесно управляема маса от неграмотни и полуграмотни, която е удобна да бъде купена от някои политически партии, не само в България.  Ген. Димитър Шивиков заяви, че интересите на България са да се преборим да не бъдем третирани като държава втора категория. И допълни, че е против схващането за Европа на две скорости.   ", "date": "2019.04.28", "title": "Ангел Джамбазки: Ще продължаваме да защитаваме българския национален интерес (ВИДЕО) "}
{"url": "http://epicenter.bg/article/-quot-FLORA-quot-2019-prevarna-Burgas-v-tsarstvo-na-tsvetyata-/181338/2/98", "text": "35-то издание на \"Флора - Бургас\" превърна Великден в цветен празник. Тазгодишното издание на изложението поднася на посетителите нови атракции и още по-богато разнообразие от растения и аксесоари за тяхното отглеждане, съобщиха от община Бургас  Темата на \"Флора\" 2019 е \"Цветно\". Пъстротата на щандовете, арт инсталациите и тематичните кътове е дело на над 100 производители и вносители на цветя, флористи, ландшафтни архитекти и професионалисти в областта на цветното изкуство.  На официалното откриване на емблематичното за Бургас събитие присъстваха кметът Димитър Николов, представители на държавната и местната власт, стотици жители и гости на Бургас.  \"За пореден път тази хубава бургаска традиция ни дава възможност да се насладим на красивите багри на природата. Радвам се, че имам възможността заедно с вас да открия този символ на Бургас - изложението \"Флора\", и да дадем възможност на повече хора да го посетят\", каза кметът Николов.  Група \"Горещ пясък\", ансамбъл \"Зорница\" и квартет солисти от хор \"Милка Стоева\" допринесоха с изпълненията за празничната атмосфера.  от 10:00 до 20:00ч  28 АПРИЛ /НЕДЕЛЯ/  От 11:00ч. - Официално откриване на 35-то издание на Национална изложба на цветя \"Флора Бургас\" 2019  / С участието на група \"Горещ пясък\", ансамбъл \"Зорница\" с ръководител Николай Парушев, квартет солисти от хор \"Милка Стоева\" с ръководител Светла Стоева/  От 11:30 до 13:00ч. - Забавна програма - детска анимация и работилници по изработка на цветя от балони, цветни хвърчила, игри и състезания/  / Със специалното участие на актьорите: Невена Цанева, Златко Ангелов и Пламен Каров/  29 АПРИЛ /ПОНЕДЕЛНИК/  От 11:00 до 12:00ч. - Детски фестивал - организиран от Фондация \"Арт офис\" по програма \"Изкуство в движение\" /ателиета и аниматори/  - \"Букет усмивки\" - анимация  - \"Работилница за цветни фантазии\" - ателие  От 17:00 до 18:00ч. - Детски фестивал - организиран от Фондация \"Арт офис\" по програма \"Изкуство в движение\" /представления/  - \"Магазинче за ноти\" - куклен театрален спектакъл  30 АПРИЛ /ВТОРНИК/  От 11:00 до 12:00ч. - Детски фестивал - Фондация \"Арт офис\" по програма \"Изкуство в движение\" /ателиета и аниматори/  - \"Цветна игротека\" - анимация  - Ателие за бижута ART LAND   От 14:00ч. - Демонстрация по флористика \"Как да внесем красота в ежедневието\" - организирано от Асоциация на флористите в България  От 17:00 до 18:00ч. - Детски фестивал - Фондация \"Арт офис\" по програма \"Изкуство в движение\" /представления/  - \"Магазинче за цветове\" - куклен театрален спектакъл  1 МАЙ /СРЯДА/  От 11:00 ч. - Официално награждаване на участниците в конкурсната част на Национална изложба на цветя \"Флора Бургас\" 2019  2 МАЙ /ЧЕТВЪРТЪК/  От 11:00 ч. - Състезание и демонстрация по сглобяване на декоративни съдове - с участието на ученици от ПГСАГ \"Кольо Фичето\"  3 МАЙ /ПЕТЪК/  От 11:00 ч. - Презентация ЦВЕТНите растения на България - представена от ботаника Росен Василев от Българска Фондация Биоранообразие. Представяне на изложбата \"Поляна от кръпки\".  4 МАЙ /СЪБОТА/  От 11:00 ч. - Демонстрация на \"Кене\" - най-старата дантела изработвана от българката; Калоферска дантела и плъсти - обработка на вълна - Демонстрацията е подготвена от Капка Стоичкова, основател на \"Седянка Българка\"  5 МАЙ /НЕДЕЛЯ/  От 11:00 ч. - Демонстрация по грънчарство - \"Майсторите АА\".  ", "date": "2019.04.28", "title": "\"ФЛОРА\"–2019 превърна Бургас в царство на цветята "}
{"url": "http://epicenter.bg/article/Utre-shte-e-oblachno--gramotevichni-buri-sa-veroyatni-na-iztok-i-v-Stara-planina-/181354/2/0", "text": "Утре облачността ще е по-често значителна, предимно висока. През нощта облачността ще е разкъсана и валежи са малко вероятни. Ще бъде тихо, с минимални температури между 6° и 11°. Това съобщи за Агенция „Фокус” дежурният синоптик Георги Цеков от Националния институт по метеорология и хидрология (НИМХ).  Около и след обяд ще се развива и купеста, и купесто-дъждовна облачност, на места ще превали. По-голяма вероятност за гръмотевични бури има в Източна България и Стара планина. Ще се появи слаб, в планинските райони - до умерен вятър от юг-югозапад. Максималните температури ще са между 20° и 25°. Атмосферното налягане е по-ниско от средното за месеца и още ще се понижи.  Над Черноморието облачността ще е разкъсана. Само на изолирани места след обяд ще превали. Ще духа слаб юг-югоизточен вятър. Максимални температури - между 16° и 19°. Температурата на морската вода е 13-14°. Вълнението на морето ще е 1-2 бала.  Над планините ще е предимно облачно, с временни разкъсвания и намаления на облачността. В следобедните часове ще има превалявания, на повече места в Стара планина, където ще има и гръмотевична дейност. Ще духа до умерен южен, по най-високите върхове – югозападен вятър. Максимална температура на 1200 метра – около 15°, на 2000 метра – около 7°.  Във вторник от запад на изток ще превали, на места с гръмотевици; по-интензивни ще са явленията в Централна Северна България. Със запад-северозападен вятър температурите ще започнат да се понижават, но в югоизточните райони, където вятърът ще се запази от юг-югозапад ще останат високи.  През следващите два дни облачността ще е променлива, ще има и краткотрайни валежи, но на малко места и предимно слаби.  Вятърът в страната ще е от запад-северозапад, предимно умерен, в сряда в Дунавската равнина и временно силен, повече западен.  Преобладаващите минимални температури ще са между 5° и 10°, максималните – между 20° и 25°, с градус-два по-ниски в четвъртък.  ", "date": "2019.04.28", "title": "Утре ще е облачно, гръмотевични бури са вероятни на изток и в Стара планина "}
