{"url": "http://epicenter.bg/article/Vaorazheni-ekipi-na-SDVR-i-Zhandarmeriyata-shte-ohranyavat-parada-na-6-may/153590/2/0", "text": "Въоръжени екипи на СДВР и тежка техника на Жандармерията ще охраняват военния парад на 6-ти май в София.  Целият полицейски състав на столичната дирекция ще бъде ангажиран за събитията по повод Деня на храбростта. На официалните чествания няма да бъдат допускани хора във видимо нетрезво състояние, както и носещи остри предмети или оръжия, съобщават от МВР.  До края на организираните мероприятия утре ще бъде спряно движението на автомобили на площад „Александър Невски”, „Независимост”, „Княз Александър 1 Батенберг”, бул. „Цар Освободител” и площад „Народно събрание”. Водосветът на бойните знамена пред Паметника на Незнайния воин ще се проведе в 9 часа сутринта. Там ще бъдат изградени КПП-та с рентгенови рамки за пропускане на жителите и гостите на София.  СДВР е ангажирало максимален брой полицейски екипи на всички места, където има масово събиране на жители и гости на София. Засилено полицейски присъствие ще има и на всички основни трасета, където се очаква по-натоварен трафик.    ", "date": "2018.05.05", "title": "Въоръжени екипи на СДВР и Жандармерията ще охраняват парада на 6 май"}
{"url": "http://epicenter.bg/article/Boyko-Borisov--Na-Balkanite-mirat-e-nay-sveshtenoto-neshto--za-koeto-se-borim/153568/2/0", "text": "На Балканите темата мир е най-свещеното нещо, за което се борим. Това каза премиерът Бойко Борисов на Неформалната среща на министрите на отбраната на страните от ЕС, съобщи агенция „Фокус\". „Благодарен съм на ЕС, на Доналд Туск, на Федерика Могерини и на всички колеги премиери, канцлери и президенти в ЕС, че сложихме темата на масата по време на Председателството ни\", заяви той. „Страницата за Балканите дори не е затворена\", коментира Бойко Борисов.   „Предизвикателствата налагат истински да се борим и да отчитаме колко и какви са рисковете, както и за колко кратко време могат да се развият на Балканите\", изтъкна премиерът. „Благодарих на всички, защото темата се сложи на масата, след няколко дни в София, когато ще се съберем лидерите на Балканите и ЕС отново ще я дискутираме\", посочи той. „Искам да помоля за подкрепата ви, защото никой по-добре от вас не познава опасността от война на Балканите. Когато обсъждате темата с правителствата си ви моля да не я подценявате\", се обърна Бойко Борисов към военните министри от ЕС.   „Общата европейска отбрана и фондовете, които се заделиха, и огромните усилия на Европейския съвет са положителна стъпка напред. Но далече не са всичко, което можем да постигнем- във военната индустрия, в кооперирането между отделните държави, коопериране на родовете войски и техниката, необходима за тях\", заяви премиерът. „2% от БВП са много пари и годишно ако погледнем бюджета на ЕС ще излязат трилиони за въоръжение. Не считам, че е нужно всяка държава да купува на килограм. Колегите от НАТО биха могли да направят много по-точен разчет за коя държава какво би било приоритет\", каза още той. Борисов призова и за нормализиране на отношенията с Турция. „Толкова тежка риторика се води между големите държави в ЕС, като не казвам, че е без право, а точно обратното, заяви той. - Винаги сме говорили за свободата на словото и за проблемите, които има в Турция\", посочи той. „Но в същото време това е най-силната военна машина в южния фланг на НАТО. Трябва да положим усилия и в политически план да се нормализират отношенията, иначе рисковете в тази част на Европа, на Балканите, включително Гърция и Кипър стават много сериозни.\"", "date": "2018.05.05", "title": "Бойко Борисов: На Балканите мирът е най-свещеното нещо, за което се борим"}
{"url": "http://epicenter.bg/article/Polovin-milion-balgari-tragnaha-na-pat-prez-pochivnite-dni/153570/2/0", "text": "Близо половин милион българи тръгнаха на път за трите почивни дни около Гергьовден. Около 70 000 ще посетят Сърбия, Македония и Румъния, по информация на Института за анализ и оценка на туризма. Най-предпочитано място за почивка в чужбина обаче остава Гърция. Затова се очаква през целия ден трафикът по главен път Е-79 и магистрала \"Струма\" в посока южната ни съседка да бъде интензивен. По данни на туроператори през последните години все повече българи избират нашите курорти за почивка заради културния туризъм. Преди месец са направени резервации за хотелите и семейните къщи в Банско и Добринище. Много българи ще прекарат почивните дни в Гърция, където цените преди началото на активния летен сезон са по-ниски. Три дни all inclusive излиза не повече от 300 лева на човек. Предпочитаните дестинации там са Кавала и остров Тасос.  През целия ден мобилен екип ще следи за спазването на правилата за движение по пътищата по един от най-опасните участъци в страната - Кресненското дефиле. Пътни полицаи ще имана граничните пунктове с Гърция и Македония. На Кулата-Промахон ще работят достатъчен брой гишета на вход и изход, така че да не се образуват колони от чакащи автомобили и в двете посоки. От Института за анализ и оценка на туризма съобщиха, че за трите почивни дни в българските градове и курорти се очаква да пристигнат повече от един милион чуждестранни туристи. Източник БНТ", "date": "2018.05.05", "title": "Половин милион българи тръгнаха на път през почивните дни"}
{"url": "http://epicenter.bg/article/Prezidentat-Radev-udostoyava-voennosluzheshti-s-visshe-ofitsersko-zvanie/153572/2/0", "text": "В навечерието на Деня на храбростта и празника на Българската армия 6 май президентът Румен Радев ще удостои военнослужещи с висше офицерско звание. Началникът на отбраната Андрей Боцев ще получи най-висшето звание – генерал, съобщи БНР.    Повишение и нова длъжност ще получи и Димитър Илиев - той ще стане заместник началник на отбраната. Новият началник на Съвместното командване на силите ще е генерал Иван Лалов, а заместник командир на Корпуса за бързо развръщане на НАТО в Солун ще стане генерал Иван Ортомаров.  Васил Лазаров ще стане съветник на президента по военната сигурност и ще получиш звание бригаден генерал. Румен Радев назначава полковник Пламен Ангелов на длъжността директор на служба \"Военна информация\". Рокади и повишения ще има и в дирекциите \"Операции\" и \"Подготовка\" на Министерството на отбраната, във Военноморските сили, както и във Военно апелативна прокуратура.  По повод утрешния празник на Българската армия тази вечер ще се проведе парад на военните духови оркестри. На площад \"Княз Александър I\" те ще представят музикални творби на чуждестранни автори от богатия си жанров репертоар - джаз, филмова музика, латино и суинг. Музикалният парад ще завърши с празнична илюминация по повод утрешния Ден на храбростта.  Днес военните пилоти направиха и генералната репетиция за парада на Гергьовден на 6 май. В небето над столицата прелетяха и тройка изтребители МиГ-29 , които охраняват въздушното пространство на България. Във въздушния парад ще вземат участие 14 самолета и хеликоптера. Освен изтребители МиГ-29 ще прелетят тройка щурмови самолети Су-25, тройка витлови учебни самолети „Пилатус”, както и военнотранспортният самолет „Спартан”. В парада ще участва и боен хеликоптер Ми-24 с ескорт от транспортни вертолети „Кугар”.", "date": "2018.05.05", "title": "Президентът Радев удостоява военнослужещи с висше офицерско звание"}
{"url": "http://epicenter.bg/article/Tsvetan-Tsvetanov-uchastva-v-praznika-na-rodopskoto-cheverme-v-Zlatograd/153573/2/0", "text": "Заместник председателят на ГЕРБ Цветан Цветанов участва в уникалния празник на родопското чеверме в Златоград. Информацията е на пресцентъра на ГЕРБ.  В родопското градче със запазена автентична архитектура майстори ще завъртят 150 чевермета. 111 каба гайди огласиха откриването на празника.  По традиция всички трябва да носят народни носии.   Гости на празника са още евродепутатът от ГЕРБ/ЕНП Владимир Уручев и народният представител Станислав Иванов. Присъства и председателят на Народното събрание Цвета Караянчева, както и депутатите от ГЕРБ-Смолян Даниела Дариткова и Красимир Събев.  „Радвам се, че за четвърта поредна година съм тук и че подобни традиции могат да стигнат до всички българи. Искам да благодаря на кмета Миро Янчев, който прави нещо невероятно. Златоград в момента е препълнен с туристи и изживяването е страхотно“, заяви Цветан Цветанов. Председателят на ПГ на ГЕРБ благодари и на проф. Николай Овчаров, който съпътства всяка инициатива, която пази духовността и автентичността на народа ни. Той сподели, че родопската му носия е от Златоград и тя е един добър символ. Ножът в пояса му бе подарен току-що от жител на Батак. Той с радост отбеляза, че днес времето е по-благосклонно към събитието в Златоград, като направи сравнение с предходната година, когато през нощта бе валял дъжд и майсторите бяха доста притеснени дали ще успеят да си свършат работата качествено.  „Тази година се надяваме всичко да е наред и хората да се заредят максимално с позитивна енергия. Има много хора, които идват за първи път. И сега като вървяхме към центъра, облечени в носии хора казват: „Толкова добре се чувстваме в носиите и като виждаме, че около нас има толкова много хора с носии, се гордеем, че сме българи и че сме в Родопите - в една от перлите на Родопите – Златоград“, посочи още Цветанов.  Кметът на Златоград Мирослав Янчев заяви, че с всяка изминала година стават по-добри в майсторлъка с чеверметата, защото това вече за пета поредна година това се случва в Златоград. „Хубавото е, че освен автентичното приготвяне на чеверметата и народните носии, може да се види красивата Родопа планина - едно от най-важните неща в днешния Гергьовден. Защото Родопа планина винаги има какво да покаже“, коментира Янчев и уточни, че 150-те чевермета се приготвят от 80 човека.", "date": "2018.05.05", "title": "Цветан Цветанов участва в празника на родопското чеверме в Златоград"}
{"url": "http://epicenter.bg/article/Tsveta-Karayancheva--Da-badem-gordi-balgari--zashtoto-Balgariya-e-drevna--silna--krasiva/153575/2/0", "text": "„Нека бъдем горди българи, защото България е древна, силна, красива”. Това каза председателят на НС Цвета Караянчева в словото си при откриването на традиционния Празник на чевермето в Златоград. Както повелява традицията тя облече народна носия. Празникът се провежда за пета поредна година.   „На тържествата в Златоград се усеща духът на родопчани, онази любов, сила, родолюбие, което е характерно за жителите на Родопите, каза още Караянчева. Пазете в сърцето си тази красота, усещайте я със сърцето и душата си, предавайте я на бъдните поколения\", обърна се председателят на парламента към участниците в празника.   Пред журналисти Караянчева заяви, че трябва да има консенсус и разум в парламента, защото от политиците зависи бъдещето на държавата. „Трябва да бъдем единни – така, както пише на сградата на Народното събрание „Съединението прави силата”. Това е и девизът на нашето председателство. Нека бъдем разумни“, призова Цвета Караянчева.   Караянчева, председателят на ПГ на ГЕРБ Цветан Цветанов, депутатката Даниела Дариткова, евродепутатът Владимир Уручев са сред гостите на поредното издание на Празника на златоградското чеверме. Той бе открит с 111 каба гайди, очаква се 80 майстори да завъртят чеверметата в града.   С празника в Златоград подобни традиции могат да стигнат до всички българи, за да запазим духовността си, да съхраним автентичността, посочи Цветан Цветанов. Носията, с която е облечен той, е ушита в Златоград. Народната носия на Цвета Караянчева е от Кирково. ", "date": "2018.05.05", "title": "Цвета Караянчева: Да бъдем горди българи, защото България е древна, силна, красива"}
{"url": "http://epicenter.bg/article/Prezidentat-Radev-pokaza-na-avstriyskiya-si-kolega-manastira--Sv--Dimitar-Basarbovski-/153577/2/0", "text": "Президентът Румен Радев показа на австрийския си колега Александър Ван дер Белен скалния манастир „Св. Димитър Басарбовски\". Това съобщиха от прессекретариата на „Донудков”2. Визитата на уникалния храм стана в последния ден на официалното посещение на австрийския държавен глава. Басарбовският манастир е единственият действащ скален манастир в България. Той се споменава за първи път в османски данъчен регистър от 1431 г.   Радев се срещна вчера с президентите на Румъния и Австрия на неформална среща в Русе на тема \"Бъдещето на обединена Европа\". На нея бяха обсъдени основни теми от европейския дневен ред.  Поставен бе въпросът за постигането на приемственост по ключови приоритети в рамките на ротационните си председателства на Съвета на Европейския съюз, които ще се осъществят последователно до средата на 2019 година.  Тримата държавни глави взеха участие и в пресконференция на тема \"Устойчиво развитие на Дунавския регион\". По време на нея Ван дер Белен оцени високо ролята, която страната ни има за утвърждаване на европейската перспектива на Западните Балкани. Според него периодът от 2020 до 2025 година за реалистичен за осъществяване на практически стъпки към присъединяване на страните от региона.", "date": "2018.05.05", "title": "Президентът Радев показа на австрийския си колега манастира „Св. Димитър Басарбовски”"}
{"url": "http://epicenter.bg/article/Premierat-dade-dva-mesetsa-na-arheolozi-i-inzheneri-da-nameryat-reshenie-za-antichniya-grad/153580/2/0", "text": "Премиерът Бойко Борисов посети участъка от автомагистрала „Струма“ при откритите останки от древно селище до село Покровник.  Припомняме, че археологически проучвания извадиха на повърхността над 1500 ценни артефакти и няколко съхранени постройки от късната Античност. Според учените става дума за селището от римско време Скаптопара, на което Благоевград е наследник. Местните настояват трасето на магистралата да бъде променено, а античният град изцяло съхранен и реставриран. Заедно с Борисов на обекта са регионалният министър Николай Нанков, министърът на транспорта Ивайло Московски, министърът на финансите Владислав Горанов, министърът на културата Боил Банов, кметът на Благоевград д-р Атанас Камбитов, председателят на АПИ инж. Дончо Атанасов и др. Премиерът разговаря с гражданите, които бяха дошли на трасето.   За да се запазят археологическите открития ще се наложи корекция на проекта на аутобана, чието строителство е напреднало.  При посещението премиерът даде срок от месец и половина до два на археолози и пътни инженери да предложат решение на казуса. Ако се извърши преместване на трасето, то ще струва около 50 милиона лева допълнително и ще забави строежа на магистралата с 4 години.", "date": "2018.05.05", "title": "Премиерът даде два месеца на археолози и инженери да намерят решение за античния град край  \"Струма\""}
{"url": "http://epicenter.bg/article/Shest-bebeta-zaradvaha-Stanishev-na-rozhdenniya-mu-den/153581/2/0", "text": "С най-хубавия подарък за рожден ден се похвали лидерът на ПЕС Сергей Станишев - шест бебета са се родили и се чака още едно, в следствие на процедури ин витро, платени с пари от 50-ия му юбилей. За това се похвали самият Станишев във фейсбук навръх рождения си ден днес.   На тържеството за 50-ата си годишнина преди 2 години Станишев поиска от приятели, колеги и гости вместо подаръци да съберат средства, с които да се помогне на бездетни семейства в скъпите разходи по ин витро. Благотворителната инициатива той организира с обяснението, че \"няма по-ценно от човешкия живот, обграден с любов и надежда\". Общата събрана сума бе около 40 хиляди лева.   Ето какво написа днес Станишев във фейсбук: \"Приятели,   Благодаря за пожеланията и за добрите думи за рождения ми ден!   Признателен съм и за още нещо - ?точно? преди две години на моя 50-ти рожден ден събрахме средства за инвитро процедури за няколко български семейства.   Днес д-р Атанас Щерев и д-р Георги Стаменов ме изненадаха със страхотен подарък!   За това време в болница \"Д-р Щерев\" са се родили три бебета и четвъртото е на път, а в болница \"Надежда\" - още три!   Дано са здрави и усмихнати! Нека мечтаят и успяват за България!   А на лекарите в двете болници пожелавам да продължа ?ват? да създават радост с професионализма си!\"  ", "date": "2018.05.05", "title": "Шест бебета зарадваха Станишев на рождения му ден"}
{"url": "http://epicenter.bg/article/Otnovo-agresiya-sreshtu-lekar-ot--Speshna-pomosht-/153578/3/0", "text": "Мъж на 35 години е задържан в районното полицейско управление в Кърджали, след като нападнал медик от Центъра за спешна помощ. Сигнал за инцидента на ул. „Юмер Лютви” в областния център е подаден в 11:00 часа и незабавно на място е бил изпратен полицейски автопатрул, съобщават  ОДМВР-Кърджали. По първоначални данни спешният екип е посетил адреса заради болна възрастна жена. Нейният син проявил първо вербална агресия, а след това нанесъл удари с юмрук в лицето на 51-годишния медик, който паднал по стълби. Пострадалият е бил транспортиран в болницата и е в хирургичното отделение. Мъжът, който го е нападнал, е задържан за срок до 24 часа. За случая е уведомен прокурор от Районна прокуратура в Кърджали. Образувано е бързо производство по чл. 131, ал.2 от Наказателния кодекс за нанесена телесна повреда на длъжностно лице. Работата по случая продължава.   Източник Канал 3", "date": "2018.05.05", "title": "Отново агресия срещу лекар от „Спешна помощ”"}
{"url": "http://epicenter.bg/article/Ognyan-Minchev--Mareshki-katsna-na-klona-na-evraziyskite-marginali/153564/11/0", "text": "На следващите избори Бойко няма да  вкара Марешки в парламента - няма за какво. Няма да го вкара и Корнелия - тия дето са против НАТО ѝ трябват на самата нея да върже двата края. Волен няма да сподели с Марешки оредяващите си избиратели под натиска на все по-\"патриотичната\" БСП.    Това казва в коментар във фейсбук политологът Огнян Минчев, провокиран от амбициите на лидера на „Воля” да извади България от НАТО. Марешки влезе в групата на ветропоказателите - популисти, които се боричкат за парчета от антисистемния вот. Но въпреки колосалните усилия на петата колона, в България този вот по въпроси като НАТО и ЕС е ограничен - просто защото мнозинството българи са с добър здрав разум. Те знаят много добре откъде идват парите и възможностите - и за тях, и за децата им. Марешки кацна на клона на евразийските маргинали. От този клон до 4-те процента бариера е много далеч, казва още Минчев. \r\n \r\n", "date": "2018.05.05", "title": "Огнян Минчев: Марешки кацна на клона на евразийските маргинали"}
{"url": "http://epicenter.bg/article/D-r-Kaloyan-Metodiev--Mestnite-izbori-dadoha-glatka-vazduh-na-Tereza-Mey/153527/11/0", "text": "- Има изненади, но не в драматичен порядък. Очакванията, че управляващата Консервативна партия ще претърпи фиаско, а опозиционната Лейбъристка ще отбележи сериозна победа не се оправдаха. Резултатът е такъв, че всеки може да се похвали с нещо, но няма толкова голямо движение, че да доведе до промяна на статуквото в по-голям мащаб. Въпреки че местните избори са повече свързани с боклука и паркирането, например, във Великобритания бяха повече за Брекзит. Националната тема слезе на местно ниво, което е нормално предвид ситуацията. И понеже и лейбъристите, и консерваторите имат по-скоро неясна позиция относно Брекзит, резултатите се оказаха по-драматични за малките партии. Партията на независимостта на Фараж почти изчезна от политическата карта, а либерал-демократите, които са флагманите на движението за оставане в ЕС, отбелязаха някои местни победи.  - Да. Определено това, че партията й успя да задържи богатите райони на Лондон, е глътка въздух за правителството. Мнението е, че никой премиер след Чърчил не е имал по-тежък престой на \"Даунинг стрийт\". Неяснотите около технологията на Брекзит и нерешените въпроси в отношенията с ЕС, обаче, ще оставят много малко време за поемането на тази глътка. Реално Мей води преговорите по въпроса за Брекзит с много напрежение не само с ЕС, но и с част от собствената си партия, юнионистите от Северна Ирландия и Камарата на лордовете. В момента това е по-големият й проблем, отколкото опозицията.  - Ако изборите са индикатор за обществените настроения и се използват като оценка за всяко управление, то отговорът е да. Най-малкото не повлияха негативно върху кабинета. Тя успя да отклони общественото внимание от вътрешните проблеми и наложи външни теми, които да оползотвори, както се вижда от изборните резултати.  - През последния месец, въпреки че водеха убедително в социологическите проучвания, които между другото са доста точни и коректни, лейбъристите влязоха в постоянен обяснителен режим по отношение на тежките обвинения в антисемитизъм и проруски симпатии в партията. Отделно обтекаемата им позиция по въпроса за Брекзит им пречи да изразяват ярки позиции. Два дни преди изборите пък Тереза Мей назначи за министър на вътрешните работи политик от пакистански произход, което бе хитър ход и недвусмислен реверанс към гласовете на етническите малцинства, от които консерваторите отчаяно се нуждаят.  - Промяна вследствие на местните избори няма да има. Процесът на Брекзит продължава с лъкатушения и нерешени проблеми. Особено важен е Европейският съвет през юни, който трябва да вземе решение за оставането на Великобритания в митническия съюз и евентуално - за ирландската граница. Както се вижда от увеличения бюджет на Европейската комисия за следващия планов период, някой ще трябва да плаща липсващите милиарди. Лондон беше нетен вносител в общия бюджет, а компенсирането ще дойде от всички останали, което вече засяга и България. Кохезионните пари ще намаляват, което поставя остро въпроса за корупцията и разходването на средствата пред българските управления през следващите няколко години.  - Засега не изглежда да има такова. Въпреки спънките, процесът, макар и тромаво, върви. Нов референдум няма да има. Инвестициите на Сорос напоследък се оказват доста нерентабилни и не само, че не подобряват положението там, където се изливат пари, но и водят до влошаване и до конфликти. България е добър пример като инвестиция в конкретни хора и проекти, които се превърнаха в част от деградацията на българското общество, а не доведоха до подобряване на  неговото функциониране.  - Подобно предложение засега е само на декларативно ниво. Очевидно е, че това се прави целево, за да се притискат Варшава и Будапеща, които са непокорните в Евросъюза и отстояват собствените си цели и приоритети. Новият бюджет ясно залага повече пари за обща отбрана и решаване на мигрантския проблем. Бюджетът тепърва ще се обсъжда, но доколкото излязоха информации Холандия и Дания вече са направили сериозни възражения по него, което значи, че ще има големи промени преди окончателното му приемане. Моето мнение е, че България може да спечели от парите за обща отбрана, защото има традиции, енергия и геополитическо място за подобна дейност. Освен това на печалното място, на което сме в ЕС по всички показатели, са необходими нетрадиционни решения.  - Зависи за кого. Някои се справят добре сами, на която и скорост да ги сложите – унгарци, поляци, чехи, датчани... Други използват първата скорост и се интегрират максимално, за да реализират националните си приоритети като една Словения например – богата, подредена, успешна. Трети като България са изпаднали на трета скорост, защото имат африкански икономически и социални показатели в рамките на ЕС. Истината, колкото и да не е приятна на някого, е че ние не се справихме с членството в ЕС. Сами се закопахме на това последно място. Тоест, целта трябва да е първа скорост, но не формално – чрез присъединяване към Шенген и Еврозоната с мрънкане, а реално – ред, доходи, европейски показатели, справедливост при функционирането на обществото.    - Много контрастно спрямо българските избиратели. Избирателните райони са разбити до квартални карета, така че да има по няколко кандидати на малка територия. Така е много по-удобно, оперативно и прилежно да се гласува, а и знаеш кой те представлява. Секциите работят от 7 до 10 в работен ден, което е много по-резонно. Избирателят отива в съответната секция, казва си името, отмятат го, дават му бюлетина и гласува с молив – 30 секунди.  Няма документи за самоличност, няма подписи…. Системата се базира на доверие. Няма дни за размисъл, а кампанията си върви и около самата секция. Партиите се контролират взаимно по време на броенето, за да няма измами. Подобна система е мечтата на мнозинството от българските партии и махали. Ако оставим шегата настрана, задача №1 у нас трябва да е гарантирането на честен и нормален изборен процес, защото и там изпаднахме някъде около африканския екватор. ", "date": "2018.05.05", "title": "Д-р Калоян Методиев: Кохезионните пари ще намаляват и това ще е изпитание за властта у нас"}
{"url": "http://epicenter.bg/article/Zhan-Klod-Yunker-zashtiti-filosofa-Karl-Marks/153559/7/0", "text": "Председателят на Европейската комисия Жан-Клод Юнкер защити миналото на Карл Маркс като философ, твърдейки че той не е „отговорен“ за грешки и зверства извършени в негово име след смъртта му. Това пише британският вестник The Independent, цитиран от агенция „Фокус”. В родния град на Маркс – Трир, започна честването на 200 години от рождението на мислителя, чиито идеи промениха света.   В реч изнесена в Трир Юнкер заяви, че „Маркс не е виновен за всичките зверства, за които трябва да отговарят неговите предполагаеми наследници.“ „Карл Маркс е философ, който е мислил в бъдещето, е имал творчески аспирации и днес стои зад неща, за които не е отговорен и които не е предизвикал, защото много от нещата написани от него са преработени в обратното на това, което той пише“, заяви Юнкер по време на реч в църква в Трир. „Карл Маркс трябва да бъде разбран в контекста на неговото време и не трябва да има предразсъдъци около него. Той е бил късметлия, тъй като се е родил в Трир“, допълни още Юнкер. Градът очаква хиляди посетители през уикенда. Маркс е роден на 5 май 1818 г.  Вчера китайският президент Си Дзинпин определи Карл Маркс като \"най-великия мислител на съвремието ни\", допълвайки, че неговите теории са инструментът за Китай \"да спечели бъдещето\".", "date": "2018.05.05", "title": "Жан-Клод Юнкер защити философа Карл Маркс"}
{"url": "http://epicenter.bg/article/Tramp-obeshta-na-pritezhatelite-na-orazhie-da-zashtitava-pravata-im/153565/7/0", "text": "Президентът на САЩ Доналд Тръмп заяви вчера пред членове на Националната асоциация на притежателите на огнестрелни оръжия (NRA), че правата им са „под обсада“, но той ще ги отстоява, докато е президент, предаде ДПА, цитирана от БиТиВи.  На конференция на Асоциацията в Далас, щата Тексас, Тръмп отново призова в училищата да има въоръжен персонал като средство за възпиране на стрелби, подобни на тази в Паркланд, Флорида, през февруари, когато бяха убити 17 души. Стрелбата накара учениците да организират демонстрации в подкрепа на закони за обуздаване на насилието с огнестрелно оръжие. Много от тях критикуваха лобистките усилия на Националната асоциация срещу създаването на законодателство за оръжеен контрол, критикуваха и политиците, които приемат пари от нея. Малко след трагедията в Паркленд Тръмп каза, че на учители, които искат да бъдат обучени да боравят с огнестрелно оръжие, трябва да се разреши да носят скрито оръжие в класните стани – идея, подкрепена от Асоциацията на притежателите на огнестрелно оръжие. В Далас президентът припомни атентатите в Париж през 2015 г., когато бяха убити 130 души, и подчерта, че те са извършени от малка група въоръжени терористи в града с най-строгите закони за огнестрелното оръжие в света. Ако служител на атакуваните ресторантите или театъра, или някой клиент имаше оръжие, терористите щяха да избягат или да бъдат застреляни и всичко щеше да е съвсем различно, каза той, цитиран от АФП. Тръмп заяви пред членовете на Асоциацията, че ще разчита на тях да гласуват за републиканците на междинните избори през ноември.", "date": "2018.05.05", "title": "Тръмп обеща на притежателите на оръжие да защитава правата им"}
{"url": "http://epicenter.bg/article/Svatbata-na-prints-Hari-i-Megan-Markal--bez-tseluvka-na-balkona-i-bez-shaferki/153571/10/0", "text": "До сватбата на принц Хари и Меган Маркъл остават само две седмици. Говорител на британското кралско семейство даде брифинг за пресата, на който разкри подробности от сватбената церемония. От информацията става ясно, че двойката продължава да нарушава традициите. Без целувка на балкона Меган и Хари нямат намерение да позират заедно на балкона, както го направиха Кейт Мидълтън и принц Уилям на своята сватба. Вместо това Меган и Хари ще седнат в каретата и от нея ще поздравят британци по пътя за Фрогмор хаус, където ще се състои приема за гостите.  Стана известно също така, че двойката няма да отиде веднага след сватбата на романтично пътешествие. Седмица след венчавката Меган и Хари имат планирано официално мероприятие. „Двойката ще има меден месец, но не веднага“, заяви говорителят на Кенсингтънския дворец Джейсън Кнауф.  Принцът и неговата избраница искат да прекарат медения си месец в Африка.   Без шаферки Принц Уилям ще стане кум на съпруга, а Меган Маркъл се отказа от шаферки, макар че журналистите прогнозираха, че тази роля ще изиграят много от известните приятелки на булката.   \"Тя има много сплотен и близък кръг от приятели. По тази причина не иска да избира някой от тях. Всичките й приятелки й помогнаха за сватбата и ще бъдат до нея в този важен момент. Меган е много благодарна за тяхната подкрепа“, каза Джейсън Кнауф.  Ще припомним, че на сватбата на принц Уилям и Кейт шаферка беше сестрата на херцогинята на Кеймбридж Пипа Мидълтън. За никого не е тайна, че в близкия кръг от приятелки на Маркъл влизат стилистката Джесика Малроуни, актрисите Линдзи Рот и Приянка Чопра, дизайнерът Миша Нону.", "date": "2018.05.05", "title": "Сватбата на принц Хари и Мегън Маркъл: без целувка на балкона и без шаферки"}
{"url": "http://epicenter.bg/article/Angeshko-butche-v-brashnena-pasta/153389/9/25", "text": "1 бр. агнешко бутче 1 ч.ч. брашно 2 с.л. червен пипер 50-60 мл олио 1 ч.л. черен пипер Сол   Бутчето се осолява. Останалите продукти се смесват с вода до получаването на каша. Месото се намазва със сместа от всички страни. Оставя се за около час в хладилника и след това се поставя в намазана с олио тава. Наливат се 2 пръста вода или бяло вино и се покрива с фолио.   Пече се на 200 градуса до готовност.", "date": "2018.05.05", "title": "Агнешко бутче в брашнена паста"}
{"url": "http://epicenter.bg/article/Kakvo-da-sgotvim-na-Gergyovden---traditsionni-retsepti/153390/9/25", "text": "На 6 май, Гергьовден, се пече агне, а около празничната трапеза се събира цялото семейство.   На трапезата присъстват зелени пролетни продукти - зелен лук, пресен чесън, маруля. Яде се варено жито и баница.   Освен това не трябва да се дават млечни продукти назаем.     Месото се нарязва на хапки. Нарязаният на ситно лук се задушава в маслото. Прибавя се месото и то също се задушава. Посолява се и се посипва с черен пипер. Залива се с 8 ч.ч. гореща вода.   Когато супата заври, се добавя оризът. Силата на огъня се намалява и се оставя да къкри още 30 минути. Тогава се добавят лападът, киселецът и магданоза, нарязани на ситно.   Супата се оставя да ври още 10 минути, след което се застройва с кисело мляко, 1 с.л. брашно и 1 бр. яйце.     Месото се порцира. Подправя се. Нарежда се в тавичка и се покрива с лука. Долива се вода. Пече се на умерена фурна 2-3 часа.   Лукът, морковите и гъбите се запържват. Месото се сварява добре. После се слага при зеленчуците. Добавят се ориза и больона, в който е варено агнешкото месо. Щом оризът набъбне, ястието се прехвърля в тава и се запича до готовност. Залива се с яйцата и млякото.     Праза се нарязва и задушава в олио. Подправя се с мащерка, сол, пипер. Сместа се оставя да изстине. Сирената се нарязват на кубчета и се разбъркват с праза. В тавичка се нареждат корите. Редуват се слой плънка, слой кори. Яйчената смес със сметана се налива отгоре. Пече се до готовност.  ", "date": "2018.05.05", "title": "Какво да сготвим на Гергьовден – традиционни рецепти"}
{"url": "http://epicenter.bg/article/Lekoviti-mesta-v-Troyanskiya-manastir--da-pateshestvash-iz-Aziya-s-5-leva-na-den--da-galish-pingvin/153574/10/0", "text": "Който е слушал Покана за пътуване, знае, че в рубриката Тайната България ви разказваме за кътчета от родината, които съществуват, но остават скрити за повечето от нас. Или притежават незнайни сили, за чието съществуване не узнаваме, дори когато ги посетим.    разкрива секретите на параклиса „Свети Георги” в Кремиковския манастир и за какви болежки е лековита енергийната мощ на Троянската обител.Най-вече за борът отпред, който помага на бездетни жени да заченат. Разбира се, най-важна е вярата, а ритуалът ако не помогне, няма да навреди – дамата трябва да спи няколко нощи върху нечетен брой житни зрънца, да се помоли на Богородица Троеручица в църквата, а после да хвърли житото в основата на дървото като ясно си представи как ще изглежда бъдещото й бебче.    В Покана за Пътуване получихме имейл, от който всеки приключенец би добил неукротим сърцетуп с лек намек за завист. Ето какво гласи той: „Пишем ви от  , двама пътешественици. През последните три години пропътувахме по земя Пътя на коприната, посетихме Папуа Нова Гвинея и Меланезия и достигнахме Южна Корея след 6 месеца мореплаване. Сега предстои да стартираме нов проект наречен:  .     Експедицията започва от Китай през месец май 2018 г. Готвим се да изминем един от теоретичните пътища на миграция на  прабългарите от Централна Азия до Европа. Проектът включва пътешествия и търсене на сведения за прабългарите в местни музеи, разговори и изследване на легенди и истории за миграциите им на териториите на Китай, Монголия, Южен Сибир, Казахстан, Киргизстан, Таджикистан, Узбекистан, Азербайджан, Грузия и Армения, преди да се завърнем в  България през Турция”, завършват мейла си Маги и Цветин.   Най-малко половината от изброените държави предизвиква неукротимото ми любопитство. Свързах се с пътешествениците и те обещаха когато докопат интернет да информират слушателите на Покана за пътуване за приключенията си.   Ако се питате с какви пари пътешестват тези двама неукротими авантюристи и кой им плаща да си чешат крастата, няма да повярвате за каква сума става дума. Те отсядат при диви племена, спят на палатка и тръгват по пътя на прабългарите с бюджет от 5 лева на ден.   Предполагам, че завистта и желанието за подражание у повече от вас рязко намаля. Да им пожелаем на добър час, а ако искате да видите как изглеждат,  хвърлете едно око на страницата на Покана за пътуване във Фейсбук или вижте видеото, което ни изпратиха, тук, на сайта на БНР.   На повечето от нас през лятото някак спонтанно ни се отваря път я към нашето Черноморие, я към гръцкото Беломорие. Е, ако случайно ви е писнало от плажове, узо и сиртаки, чуйте къде можете да отидете – хем да видите нещо различно, хем да обогатите историческата си култура и националната си гордост  .   Покана за пътуване е предаване за пътешественици, а кои са по-големи мечтатели от тях? Не се сещам. За да се аргументирам ще ви разкажа за три от моите реализирани мечти -     Общуването с всякаква живинка е балсам за душата на отявления зоофил, но има срещи, които остават гравирани в сърцето.  Слонското СПА, когато симпатичният гигант гребеше с хобота си вода от малко коритце и я изливаше върху мен, докато се крепях на гърба му. Приветливият гепард, чиито приятно грапав език се разхождаше от китката до рамото ми. Обаче  къде-къде по-незабравими са  сбъднатите ми  мечти! Тъкмо за тях ще ви разкажа…   Винаги съм искала да усетя какви  са на пипане антрацитните гръбчета на пингвините, когато  смешно се щурат с походка на почерпени диригенти  с фракове. Случи ми се. При това не сред ледената пустош на  Антарктида, а в …. лепкавата от жега Манила.   След като е поел максимална доза култура и история, къде да отиде човек, щом най-близките читави плажове са на 100 км от столицата на Филипините, а морето наоколо има химическия състав на ядрен отпадък? В „Оушън парк”, разбира се!   Спретната редичка от мераклии да общуват с пингвините чака търпеливо да се качи в нещо като мостик на подводница – кръгъл отвор, който излиза направо сред ледената обител.  Наоколо лъчезарните животинки  стоят с разперени като за прегръдка крилца и очакват поредната  порция риба, с която посетителите надлежно са се снабдили. Поемат я деликатно с човките си, но не се отдалечават, а дават възможност да им се порадвам, да ги погаля, че дори да ме клъвнат приятелски.   Очаквах кожата им да е гладка, а тя е грапава като жакард от закърнелите пера - къси, широки и близко разположени, които ги изолират от водата и ниските температури. Пингвините имат повече пера в сравнение с много от птиците, около 100 на квадратен инч.  Погалвам за последно любимците си,  избутана от нетърпеливи филипинчета, които напират за първи път да видят и пингвин, и лед.   Другият реализиран наяве сън от детството ми е плуването с делфини. Който е израснал с анимационния филм „Ум белият делфин” ще ме разбере.   В \"Долфин дискавъри\" на Ривиера Мая в Мексико осъзнах, че усмихнатите морски бозайници са само брънка от шеметната верига за забавления.   В басейна дресьорката Олимпия представя себе си и делфина Мадона. Приветливото животно минава като ласкав воал. Бременна е в 11-ия месец. Скоро ще ражда, морските бозайници носят 12 месеца.  Иначе е просто. При две ръце напред Мадона идва „да ви цунка” и задържа, докато фотографът и операторът не направят хубав кадър. Едната ръка пред гърдите, другата опъната встрани – делфинката ляга по гръб, вие я хващате за перките и яхвате корема й, а тя ви разхожда като шейна из басейна.   Към компанията се присъединява и делфинката Луиза за „двойно теглене” из басейна. Хващам ги за перките и се понасям… към дебрите на невъобразимия кеф! Накрая двете,  плувайки странично, ни махат за сбогом с перките си. Махаме и ние. Вече забравили, че е само дресура. За нас това е нова любов. Умните бозайници се отнасят към хората снизходително и дружелюбно както благ чичо към 5-годишния си племенник. И неусетно ни възпитават.   Не по-малко завладяващо е плуването с кон на Бахамите.   Безкрайна пясъчна ивица от ситен като сол (и почти толкова бял) пясък, тюркоазени води, облаци - вълма захарен памук…  Халф Муун Кей, един от 700-те Бахамски острова. Този, обаче, е собственост на круизна компания и е аранжиран специално за луксозните робинзоновци от корабите.   Ако нямате приключенски дух, задължително изгаряте под неумолимото карибско слънце. Ако имате - пак изгаряте, но след като сте плували в океана върху кон. Лъскав като къс кюмюр черният жребец се врязва в тюркоазената вода. Има нещо почти еротично в коктейла между вибриращ конски гръб (за плуването се язди без седло), искрящите талази и гъделичкащият таен страх. Разбира се, конете са толкова кротки, че дори и най-непросветният ездач успява да се задържи върху гърбовете им.   С непрекъснатия си нежен шепот в ухото на добичето се опитвам да компенсирам мижавите си умения. Враният жребец на име Спекюлейшън се втурва в галоп и се забавлява дори повече от мен. На дълбокото ме хвърля и аз се кикотя с нотка на истерия, повлечена от юздите като на водни ски. Оказва се трик, предназначен за тръпка на по-куражлиите туристи. Брей! Конете били и психолози.  ", "date": "2018.05.05", "title": "По пътя на прабългарите с пет лева на ден"}
{"url": "http://epicenter.bg/article/Dashteryata-na-Raul-Kastro-iska-uzakonyavane-na-ednopolovite-brakove-v-Kuba/153569/7/0", "text": "Мариела Кастро, кубинска парламентаристка и дъщеря на ръководителя на комунистическата партия и експрезидент Раул Кастро, обяви, че ще настоява еднополовите бракове да бъдат включени в процеса на конституционна реформа, предаде АП, цитирана от Дарик.  Очаква се реформата да започне през юли и да обхване множество промени, осъвременяващи кубинската конституция от 1976 г., създадена за планова икономика от съветски тип.   Комунистическото правителство бавно въвежда пазарни реформи и се опитва да насърчи по-значително взаимодействие със световната икономика.   Хомосексуалността беше подложена на гонения в годините след революцията от 1959 г., водена от семейство Кастро, но Куба прекрати тази политика и забрани дискриминацията на работното място. Мариела Кастро стана видна защитничка на правата на хомосексуалните. Вчера тя заяви пред репортери, че ще настоява новата конституция и закони да разрешат хомосексуалните бракове. \"Трябва да се реформира и законодателството, като се увеличат наказанията за насилие и хомофобия\", каза Мариела Кастро, цитирана от ДПА.  Очаква се новият кубински президент Мигел Диас-Канел, наследил Раул Кастро през април, да я подкрепи.", "date": "2018.05.05", "title": "Дъщерята на Раул Кастро иска узаконяване на еднополовите бракове в Куба"}
{"url": "http://epicenter.bg/article/Tarzhestvata-za-Denya-na-pobedata-v-Moskva-shte-struvat-okolo-8-200-000-evro/153576/7/0", "text": "Предстоящите тържества в Москва за Деня на победата ще струват над 8 милиона евро. Това съобщи БНР.  За превозването на военнослужещите за участие в традиционния парад на Червения площад са предвидени почти 150 милиона рубли, което се равнява на 2 милиона евро. Празничните концерти в столицата са на стойност два и половина милиона евро. Те са предвидени край храма „Христос Спасител“ в  центъра и на Беларуската, Казанската и Рижската гара.  Организирана е и среща на  ветераните на Театралния площад, за която ще бъдат похарчени шест и половина  милиона рубли или над 85 000 евро. Специално поръчаната георгиевска лента с дължина 5 километра ще излезе 100 000 рубли или малко над 1300 евро.  Заделени са пари за разгонването на облаците над Червения площад и за празнични  фойерверки там. Повече от 32 милиона рубли или над 400 000 евро са предвидени  за сувенири и подаръци за ветераните.  Подаръците включват комплекти спално  бельо, прахосмукачки, миксери, кафеварки, сокоизстисквачки, кухненски роботи и  ютии. ", "date": "2018.05.05", "title": "Тържествата за Деня на победата в Москва ще струват около 8 200 000 евро"}
{"url": "http://epicenter.bg/article/Protesti-sreshtu-Putin-v-Rusiya--Navalni-i-oshte-stotitsi-arestuvani-/153583/7/0", "text": "Хиляди излязоха на протест в цяла Русия с лозунга \"Путин не ни е цар\".   Руският опозиционер и борец срещу корупцията Алексей Навални и още над 300 демонстранти бяха задържани днес по време на неразрешена демонстрация в центъра на Москва, предадоха осведомителните агенции. Полицията използва сълзотворен газ, съобщи Франс прес. \"Навални се появи на Пушкинския площад и бързо бе задържан\", каза опозиционният политик Леонид Волков. „Това беше абсолютно незаконно”, добави той, цитиран от Ройтерс.   ТАСС съобщи, че към събралите се хиляди демонстранти на площада са били отправени призиви да се разпръснат. „Молим да се разотидете. В противен случай срещу вас ще бъде употребена физическа сила и специални средства\", се чувало през високоговорители. След това полицаите, екипирани като за борба с масови безредици, тръгнали към демонстрантите и започнали да издърпват някои от тях и да ги отвеждат, допълни Асошиейтед прес.  Днешните протести по призив на Навални са по повод встъпването на Владимир Путин в понеделник в нов шестгодишен президентски мандат.   Проявите из цяла Русия минават под наслова „Той не е нашият цар”. Социални и други медии съобщават, че в демонстрациите се участвали стотици хора в над деветдесет града в Далечния изток и Сибир. Има данни за арестувани, но броят им не се съобщава. За демонстрация се събират хора и в Санкт Петербург. Там властите са оградили парка \"Марсово поле\", където обикновено има антиправителствени прояви. По загражданията има табели, че се извършва ремонт, съобщи АП.   Правозащитната организация \"ОВД Инфо\", цитирана от Ройтерс, съобщи, че е получила полицейски данни за 20 задържани в хода на протестите из страната. ТАСС обяснява, че на 20 април организаторите на проявата в Москва са заявили провеждане на шествие на 5 май с определен маршрут и митинга в крайната точка.   Градските власти са предложили два други маршрута, които са били отхвърлени от организаторите. Те отказали и трети предложен им маршрут. Официалният отказ от провеждане мероприятие автоматично забранява на организаторите да правят някакви акции на този ден, посочва руската агенция.", "date": "2018.05.05", "title": "Хиляди протестират в Русия: \"Путин не ни е цар!\" "}
{"url": "http://epicenter.bg/article/Kiril-Dobrev--BSP-razrabotva-nova-viziya-za-Balgariya-/153582/2/0", "text": "БСП разработва нова визия за България. Това съобщи заместник-председателят на НС на БСП Кирил Добрев, цитиран от пресцентъра на партията.   “Силистра е район с потенциал, който трябва да се използва. Няма да допуснем Североизтокът да бъде новия Северозапад, по икономически и демографски показатели”, каза Кирил Добрев в Силистра пред членове и симпатизанти на левицата.   “БСП разработва нова визия за страната, която ще бъде предложена на Национално съвещание през юни. Ще предложим радикални промени в сфери на обществения живот, които налагат коренна промяна в начина на тяхното съществуване\", добави Добрев. Той посочи като пример здравеопазването и образованието. \"Защото там, където парите са водещи, всичко останало остава на втора линия, а в случая това са хората\", подчерта зам.-председателят на левицата. Той бе категоричен, че е парадоксално  в последните години да се събират и наливат 7 пъти повече пари в здравеопазването, но българинът да получава 70 пъти по-лоша услуга”. Добрев каза още, че за политики трябва да се говори много преди изборите, за да могат хората да се запознаят с това какво предлага БСП. „След това левицата трябва да представи хората, които биха провели и изпълнили тези политики и да им гласуват доверие и чак тогава идват изборите”, коментира Кирил Добрев. Той допълни, че всички заедно - от ръководството, до най-обикновения член на партията, ще трябва да мислят и да предлагат своите  кандидати - от селския кмет, до водача на листа за европарламента. В срещата участие взеха и Вяра Емилова - секретар на НС на БСП, Стоян Мирчев - народен представител от Силистра и Георги Кирилов - Областен председател на БСП.", "date": "2018.05.05", "title": "Кирил Добрев: БСП разработва нова визия за България "}
{"url": "http://epicenter.bg/article/Evrodeputatat-Ilhan-Kyuchyuk-otkri-detska-ploshtadka-v-Gradnitsa/153584/2/0", "text": "Евродепутатът Илхан Кючюк и председател на Младежко ДПС дари нова детска площадка на жителите на севлиевското село Градница. На събитието, което се превърна истински празник за малчуганите, присъстваха областният лидер на ДПС Габрово г-н Ердоан Узунов, областният председател на Младежко ДПС г-н Юсеин Вейселов, членове на ЦОС на Младежко ДПС, местния и общинския партиен актив на ДПС, както и жителите на селото. На най-новите и безопасни съоръжения освен децата на селото могат да се радват и техните родители като място за отдих. По време на откриването Илхан Кючюк заяви, че „ДПС не е просто партия на обещанията, а партия на реалното изпълнение на поетите ангажименти. Ние от ДПС винаги сме се ангажирали да обърнем внимание и на по-малките населени места. Всяко едно дете трябва да има равни възможности за пълноценно изживяване на детството си. За съжаление, децата от по-големите населени места имат по-големи възможности и тука идва ролята на отговорните политици да осигуряват тези модерни съоръжения и в малките населени места, чиито деца са лишени от елементарни условия.”", "date": "2018.05.05", "title": "Евродепутатът Илхан Кючюк откри детска площадка в Градница"}
{"url": "http://epicenter.bg/article/Prezidentat-kam-generalite--Obshtestvoto-ochakva-zakonnost-i-prozrachnost-pri-modernizatsiyata-na-armiyata/153585/2/0", "text": "Единадесет висши офицери от Българската армия получиха новите си звание от президента и върховен главнокомандващ Румен Радев.  По традиция това стана в навечерието на Деня на храбростта и празника на Българската армия 6 май. Церемонията бе в Гербовата зала на „Дондуков“ 2.   Към генералите Радев се обърна с думите, че „обществото ни очаква законност, прозрачност и ефективност при модернизацията на Въоръжените ни сили.”   „Като президент и върховен главнокомандващ очаквам от вас да се водите изцяло от интересите на народа и да отстоявате офицерската си чест. Убеден съм, че с вашия висок професионализъм, компетентност и умения, с изразените лидерски качества и висока мотивация ще отговорите на тези очаквания и ще продължите да работите все така последователно и решително за развитието на Българската армия и за издигането на нейния авторитет“, посочи той. „Нашите съюзници от НАТО и Европейския съюз очакват не декларирани, а реални способности и съвместимост”, заяви още държавният глава.   Ето и кои са офицерите с нови звания:  генерал-лейтенант Андрей Боцев получи висше офицерско звание „генерал“. Генерал-майор Димитър Илиев е назначен за заместник-началник на отбраната с висше офицерско звание „генерал-лейтенант“. Досегашният командир на 3-та авиационна база бригаден генерал Иван Лалов пое длъжността заместник-командващ на Съвместното командване на силите и получи звание „генерал-майор“. Държавният глава освободи бригаден генерал Иван Ортомаров от длъжността директор на дирекция „Операции и подготовка“ на Министерството на отбраната, назначи го на длъжността заместник-командир на Корпус за бързо развръщане на НАТО в Солун, Република Гърция и го удостои с висше офицерско звание „генерал-майор“. Президентът назначи полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостои с висше офицерско звание „бригаден генерал“.  Румен Радев назначи полковник Пламен Ангелов на длъжността директор на служба „Военна информация“, като го удостои с висше офицерско звание „бригаден генерал“. С указ на държавния глава полковник Маргарит Михайлов е назначен на длъжността директор на дирекция „Операции и подготовка“ на Министерството на отбраната. В Гербова зала той беше удостоен с висше офицерско звание „бригаден генерал“. Президентът удостои полковник Митко Григоров с висше офицерско звание „бригаден генерал“ и назначи капитан I ранг Георги Пенев на длъжността  заместник-командир на Военноморските сили, като го удостои с  висше офицерско звание „флотилен адмирал“. С друг свой указ Румен Радев назначи полковник Димитър Петров на длъжността командир на 3-та авиационна база и го удостои с висше офицерско звание „бригаден генерал“. Държавният глава удостои и  полковник Веселин Стоев – административен ръководител – военно-апелативен прокурор на Военно-апелативната прокуратура с висше офицерско звание „бригаден генерал“.", "date": "2018.05.05", "title": "Президентът към генералите: Обществото очаква законност и прозрачност при модернизацията на армията"}
{"url": "http://epicenter.bg/article/Zhelyo-Boychev-za-parvata-godina-na-upravlenieto--Bednost--rastyashto-neravenstvo--izobilie-ot-skandali/153586/2/0", "text": "„Трудно може да се намери нещо положително в тази една година управление. Дори не е нужно да се прави ретроспекция и анализ на това какви бяха обещанията и какво беше реализирано, за да се види, че почти нищо не е реализирано”. Това каза зам.-председателят на парламентарната група на БСП Жельо Бойчев в предаването „Офанзива с Любо Огнянов” по Канал 3.  „За съжаление резултатът е следният – България продължава да става все по-бедна. Все повече нарастват неравенствата в българското общество. Ако има няколко обективни неща, които могат да говорят за това са: демографските характеристики – за тази една година продължава негативната тенденция по отношение на демографията – всяка година България намалява средно с 40-50 хиляди души. А има държави, които показват, че има държави, които могат да предложат друг тип политика, например Унгария\", заяви Бойчев.  „Друг измерител е чуждите инвестиции. Въпреки хвалбите, статистиката е ясна – през 2017 г. чуждите инвестиции са по-малко, отколкото през 2016-а. Това е статистиката и тя е реална оценка. С една дума – бедност, растящи неравенства, растящи регионални различия. А това беше друго обещание. Нашата страна е все по-различна по отношение на това в коя точка се намираш. Не само заплатите са различни, а и перспективата”, обяви червеният депутат. „През 2012-а разликата между най-бедните и най-богатите е била 6 пъти. Сега е 8 пъти. Това е показател, който ни отдалечава от европейските стандарти. Това ни приближава по-скоро до африканските стандарти”, каза още социалистът.  „За сметка на това имахме изобилие от скандали. Скандал след скандал. Нестаблиност, която се генерира от правителството”. БСП иска оставката на правителството, но изглежда, че правителството е стабилно. „Те нямат проблем с математическата стабилност. Но това не означава, че правителството е стабилно. А и освен БСП, всички останали политически сили са готови да подкрепят различни теми и различни законопроекти. Ако се замислите – защо година след встъпването в длъжност на правителството се питаме кога ще бъдат следващите предсрочни избори? Това атестат за стабилност ли е?”, попита Бойчев.  „Самото правителство, самата коалиция показват нестабилност. Там всичко още от начало беше сглобено като сделка заради самата власт и затова непрекъснато се генерират скандали. Това не може да бъде успешна формула”, заяви зам.-председателят на парламентарната група „БСП за България”. Той бе категоричен, че не патриотите са слабото звено в управляващата коалиция, а „големият партньор”, тъй като той има пълен отказ от реформи. „Това е големият въпрос, това е убийственото. Ако България не излезе от тази спирала, нищо добро не ни чака. Гражданите трябва да са наясно, че страната ни може да има друг социално-икономически модел на развитие. Това е големият въпрос, върху който трябва да се съсредоточим, а не върху постоянните скандали”, каза още Жельо Бойчев.  Относно престрелките между президента и управляващите и изказването на Бойко Борисов, че Румен Радев се държи като президент на БСП и ДПС. „Познавайки президента последното нещо, което мога да си помисля е, че ще остави някой човек да го употреби. Достатъчно добре се вижда, че има собствено мнение и има характера и волята да го отстоява. Разбирам, че това дразни ГЕРБ, но няма как да си президент на една или втора партия и това се вижда като се постави оценката на президента. Знам, че това дразни ГЕРБ, но се вижда одобрението. А като говорим за това, ясно се вижда, че социологията показва, че повече хора не одобряват правителството, отколкото го одобряват. А президента го одобряват”.  Бойчев коментира и въпроса каква алтернатива може да предложи БСП. „Това е голямото предизвикателство пред нас. Виждате, че политическият дебат е на много примитивно ниво. Забелязват се много негативни тенденции. Като това, че се занимаваме с много теми, които не са дневен ред и да си измисляме несъществуващи проблеми, като например да излизаме от НАТО”, каза Бойчев. Представителят на опозицията коментира и дали депутатските заплати и ваканции са популизъм. „Точно това е пример – фокусираме се върху заплатите, а не върху други предложения, които сме направили – в здравеопазването, в икономиката... Това ми се иска да променим, да си дадем сметка, че такъв тип безсмислени дебати няма да доведат до нищо добро. Конкретно за заплатите става въпрос какъв пример се дава в политиката”. Жельо Бойчев изрази надежда, че европредседателството на България ще бъде положително оценено след неговия край и изтъкна и подкрепата на БСП. „Правителството дава непрекъснато основание за вот на недоверие, но това предстои да бъде обсъждано. Имаше провалена политика в здравеопазването. Какво е това, което има в Сектор „Сигурност”. Протести на всички служители, бягство от затвора и хора, които минават без контрол на летището. Това правителство не блести с политика и сектор, в който може да покаже реален резултат”. Относно стартиралата борба с корупцията Бойчев каза: „Там е по-добре да се концентрираме върху резултатите. За да не се получат разминавания спрямо очакванията. Така че аз съм по-предпазлив в оценката си за това”.  Бойчев е председател на парламентарната комисия за сделката за ЧЕЗ, която удължи работата си. „Няколко неща лично мен ме смущават. Работата на институциите, но всички институции. За мен е не нормално да искаш отговори на определени въпроси и да не получаваш отговори. Или трябва да сменим модела на страната и тя да не бъде парламентарна република, или няма как да приема това, което в момента се случва. Не мога да приема по никакъв начин, че се отказва информация – защото аз не пиша в качеството си на народен представител, а като председател на комисия. И не може да ми се казва, че това е тайна. Има начини, по които да се предостави тази информация. И това ще е една от констатациите в доклада на комисиите, че не можем да дадем отговор на хората. Ние още не можем да кажем откъде се финансира тази сделка. Защото всички институции се отчитат пред българския парламент и е крайно неуважително той да не получава информация. Комисията трябваше да разсее съмненията около сделката, но отказът от съдействие на институциите, ще е това, което ще продължи да кара хората да си мислят, че в тази корупционна среда в България всичко може да се случи”, коментира Бойчев. Той опроверга и информацията, че по време на правителството на БСП управлението е бездействало по отношение на желанието за държавно участие в електроразпределението. „Водил съм разговор с Драгомир Стойнев, който беше тогава министър на енергетиката, и той ми е казвал, че е водил разговори с ЧЕЗ, именно за закупуване на активите на ЧЕЗ. Водени са разговори с ЧЕЗ, но знаете, че мандатът но това правителство бе доста кратък. Но, както казва той, „ако имахме възможност да купим ЧЕЗ, щяхме да го купим”. Това е ясно изразена наша воля. В момента, в който някои иска да продаде своите акции, българската държава, когато ние носим отговорност за това, щеше да влезе в ролята да разговаряме за това”, обяви Бойчев.", "date": "2018.05.05", "title": "Жельо Бойчев за първата година на управлението: Бедност, растящо неравенство, изобилие от скандали"}
{"url": "http://epicenter.bg/article/Aleksandar-Nenkov-za-namalyavaneto-na-deputatskite-zaplati--Samounizhenieto-ne-e-variant/153587/2/0", "text": "„Когато нищо не се прави срещу корупцията – хората казват защо нищо не се прави. Когато се прави, като при ареста на Десислава Иванчева, се казва защо така се прави. Истината е, че корупция има. Има я навсякъде. Но истината е, че в момента се прави нещо срещу нея. А и не трябва да забравяме, че корупцията се поражда и от гражданите. Така че и ние трябва да си променим мисленето”. Това коментира в предаването \"Офанзива с Любо Огнянов\" по Канал 3 депутатът от ГЕРБ Александър Ненков.   „Що се отнася до инвестициите – един приятел, който работи в чужда фирма, ми разказа – когато правителството падна и се премина към служебен кабинет как техните собственици са им орязали бюджета заради политическата нестабилност в страната. Така че трябва да си пожелаем всяко едно правителство да изкара пълен мандат, за да има повече стабилност. Реално погледнато обаче в България има повече промишленост, повече търговия. Което води и до растеж от 4% на икономиката. Което значи, че и самият българин има повече пари за харчене, има повече пари за бизнес инициативност. Безспорно има големи различия в отделни региони. И в тази посока са насочени усилията на правителството. Да има добра свързаност на Северна България”, коментира Ненков.   Относно твърденията на Корнелия Нинова, която посочи доклад на американския държавен департамент за корупцията в България, представителят на ГЕРБ коментира: „Не мога да кажа, че няма корупция. Ако видите обаче президентската кампания в САЩ, ако направим и ние доклад за корупцията там, вероятно ще открием големи пропуски. Както казах борбата с корупция е дълъг процес и в момента се прави нещо по въпроса”, каза още депутатът.   Той още веднъж говори и за опозицията в лицето на левицата и идеята за намаляването на заплатите. „БСП е партия със 100-годишна история. Може да се опитват да ни убеждават, че са нови хора, с нова визия – аз не мога да се съглася. Те са участвали в управлението. А след тях винаги е оставало само разруха. След правителството на Орешарски останаха 6-7 процента дефицит. Когато имаш история, трябва да носиш и негативите, а не само позитивите”, каза още Ненков. „Популизмът може да ти донесе краткосрочен дивидент, но в дългосрочен план това не е позитивно. Самоунижението обаче не е вариант. Да не оценяваш труда си. Аз съжалявам колегите от БСП, защото и сред тях има много активни. Защото, когато свърши мандата, може да отидеш при хората и да покажеш какво си направил и с какво си заслужил, а не да се самоунижаваш. Винаги има черньовци. Но има активни. Общото мнозинство на парламента обаче не е само да правиш закони. А да си стожер на демокрацията. Да управляваш и да си носиш отговорността какво си направил”.   Ненков изтъкна и най-големите успехи на правителството, според него, през изминалата година.„Най-важното постигнато е финансовата стабилност на държавата. И трябва да имаме самочувствие, че можем да работим добре, да имаме растеж. И второто – България започва да играе важна роля на Балканите”. „България в момента може да изиграе много ключова роля в региона. Страната ни се превръща в регионален лидер. Ние се движим в правилна посока. Външнополитическото израстване ще допринесе за вътрешно икономическия подем“, убедени са от ГЕРБ.  Депутатът призна, че има и слабост в някои сектори - здравеопазването и социалната политика. „Много пари се наливат, но има много големи неравенства. Трябва да наваксаме в тези сфери“.  „Всяко едно нещо, което каже Румен Радев, то е подкрепено от БСП. Всяко нещо, което казва Нинова, той се солидаризира. Жалко е, защото аз виждам президента в малко по-друга роля – равноотдалечена от всички. Атаките винаги идват от него. Ако искаш да си президент, трябва да си равноотдалечен от всички. Ако ли не, правиш партия и се явяваш на избори”, допълни Ненков по темата за престрелките между президент и управляващи.", "date": "2018.05.05", "title": "Александър Ненков за намаляването на депутатските заплати: Самоунижението не е вариант"}
{"url": "http://epicenter.bg/article/Karadaya-i-aktivat-na-DPS-pochetoha-34-godini-ot-saprotivata-v-Karamantsi--snimki-/153588/2/0", "text": "Председателят на ДПС Мустафа Карадайъ, депутати и кметове на движението, жители на Караманци и хиляди гости почетоха митинга-концерт, с който беше почетена съпротивата срещу Възродителния процес в село Караманци.   „Изключително съм горд да Ви посрещна тук, в Караманци, откъдето преди 34 години тръгна искрицата на съпротивата срещу тоталитарния режим. ДПС доказа, че когато сме обединени сме силни, въпреки опитите да ни разединят. Нашето единство е най-доброто почитане на героизма на хората през 1984 и 1989 година“, каза кметът на община Минерални бани Мюмюн Искендер, който беше домакин на честванията.   На поляните край Караманци се стече цялото ръководство и актив на ДПС, депутати, кметове и регионални лидери от цялата страна. Турнири по борба, футбол и шахмат и богата концертна програма забавляваха гостите.   „ДПС е единствената политическа сила в България, която открито се противопоставя на омразата, ксенофобията, етническата нетърпимост, крайният национализъм и недемократичните практики. Това, че сме единствените, които се противопоставяме сега изобщо не ни притеснява. Защото и преди 34 години бяхме първите, които открито се противопоставиха на комунистическия тоталитарен режим и отстоявахме брутално потъпканите си човешки права“, заяви Мустафа Карадйъ.   На 10-и май от село Караманци, община Минерални бани, област Хасково преди 34 години тръгва съпротивата срещу насилствената смяна на имената на българските мюсюлмани. Тогава след бунта на местните има 11 осъдени на затвор, десетки изпратени в трудови лагери, стотици бити, уволнени от рабата, унижавани и заплашвани.   „ДПС днес има огромен международен авторитет в Европа. Това ни дава правото и задължението да отстояваме евроинтеграцията не просто на Западните Балкани, а и на цяла Югоизточна Европа. Преговорите между Европейския съюз и Република Турция трябва да продължат“, допълни Карадайъ.   Той се обяви против анти европейската и антинатовската реторика на националистическите партии, които са част от управляващото мнозинство в България. Според него единството на българските мюсюлмани е важно не просто за ДПС и България, но е и важен стабилизиращ фактор в региона на Балканите.", "date": "2018.05.05", "title": "Карадайъ и активът на ДПС почетоха 34 години от съпротивата в Караманци (снимки)"}
{"url": "http://epicenter.bg/article/Zam-shefat-na-KPKONPI--Zamesvaneto-na-Fandakova-po-sluchaya--quot-Ivancheva-quot--kategorichno-ne-e-istina/153589/2/0", "text": "При ареста на Десислава Иванчева новият антикорупционен орган не е имал никакви пропуски. Това заяви новоизбраният зам.-председател на Комисията за противодействие на корупцията и за отнемане на незаконно придобито имущество (КПКОНПИ) Антон Славчев. Той даде първо телевизионно интервю след избора си пред „Офанзива с Любо Огнянов” по Канал 3.   „По отношение на работата на нашата структура, мога смело да заявя, че работата бе свършена перфектно. Действията по преброяването на сумата, по личния обиск са изцяло в компетентността на прокуратурата. При подобен случай, при който има намесено и второ лице налага разследващите органи да извършат много прецизно и внимателно своите действия. По отношение на задържането – то е част от една специализирана операция, в която участват органи на МВР, органи на КПКОНПИ и органи на прокуратурата. Всяко едно звено изпълни безупречно действията, които са по закон. Оперативно-издирвателната дейност беше извършена от нас, действията по задържането – от служителите на МВР, действията по разследването – от органите на прокуратурата”, обясни зам.-шефът на антикорупционния орган.   Антон Славчев коментира и изтеклото предполагаемо СРС, при което се намесва името на столичния кмет Йорданка Фандъкова и при което посредникът Петко Дюлгеров обяснява на Десислава Иванчева, че трябва да вземе подкуп, „за да не се карат с кметицата”. „Всичките мероприятия, които бяха проведени, се предоставиха на прокуратурата. Прокуратурата, когато се гледаха мерките за неотклонение, даде възможност на защитниците на г-жа Иванчева и другите две обвиняеми лица, да се запознаят с всички материали. Ако имаше такова нещо, което сега излиза в някои сайтове, защитниците и обвиняемите лица първи щяха да го извадят. Това, което се опитва да се прокара в пространството, че едва ли не е ангажиран и кметът на София, категорично не отговаря на истината”, обяви Славчев.   Той изрази и личното си мнение за това дали събраните доказателства срещу Десислава Иванчева ще са достатъчни за осъдителна присъда. „Случаят е максимално добре отработен. И лично мое мнение е, че повече доказателства не биха могли да се съберат при така стеклите се обстоятелства. Смятам, че самите решения на съда при гледането на мерките за неотклонение ми дава уверение, че сме си свършили добре работата”, каза още Славчев. Славчев коментира опасенията, че антикорупционната комисия може да се превърне и в инструмент за политически натиск срещу определени лица и кръгове. „За тези, които не спят спокойно и се будят тревожно – това е чувство за тези, които са извършили нещо. Ние се водим първо от това действията ни да бъдат законосъобразни. Няма да се съобразяваме дали едно лице има политическа обвързаност или няма. Ние ще се съобразяваме изцяло със закона. Ако лицето е извършило неправомерни действия и ние съберем данни за това, то тези данни ще бъдат предоставени на съответните органи”, заяви Антон Славчев.  Като бивш шеф на звеното срещу корупцията в ДАНС, Антон Славчев изрази мнение, че все още има неща, които може да бъдат допълнени в закона и с които да се разширят някои правомощия на КПКОПИ – най-вече по отношение на изтичане на информация, тъй като към момента се налага комисията да работи с голям кръг от други служби, а според него това трябва да се прави с ограничен брой хора. Той бе категоричен, че ще има още акции, но не пожела да уточни кога – дали ще бъдат скоро или не чак толкова.", "date": "2018.05.05", "title": "Зам.-шефът на КПКОНПИ: Замесването на Фандъкова по случая \"Иванчева\" категорично не е истина"}
