{"url": "http://epicenter.bg/article/Boyko-Borisov-se-sreshtna-s-ministara-na-vanshnite-raboti-na-Germaniya-Hayko-Maas/183421/2/0", "text": "Министър-председателят Бойко Борисов се срещна с министъра на външните работи на Федерална Република Германия Хайко Маас. Това съобщиха от правителствената информационна служба.   В Министерския съвет те обсъдиха актуални теми от двустранен характер, както и въпроси от дневния ред на Европейския съюз. В хода на разговора беше отбелязано доброто двустранно сътрудничество в редица области. Освен интензивния политически диалог между България и Германия, на срещата беше посочено, че двете държави остават стратегически партньори в областта на търговията и инвестициите. През 2018 г. стокообменът между страните е 8,153 млрд. евро, което е с 11.8 % повече от миналата година. Инвестициите от Германия у нас през 2018 г. са в размер на 153,7 мил. евро. По време на срещата българският министър-председател Бойко Борисов посочи, че за страната ни остава приоритет запазването на тенденциите на ръст на двустранната търговия, както и разширяването на присъствието на български продукти на германския пазар в сектори като електроника и електротехника, машиностроене, информационни технологии. В по време на разговора между премиера Бойко Борисов и министър Хайко Маас бяха обсъдени и възможностите за задълбочаване на двустранното партньорство в секторите туризъм, образование, наука и култура. Добър пример за сътрудничеството е навлизането на модела на дуалното професионално образование у нас.    Запазването на стабилността в страните от Западните Балкани, насърчаването на тяхната европейска перспектива, опазването на сигурността на външната граница на ЕС също бяха сред темите на срещата между премиера Бойко Борисов и германския външен министър Маас. Фокус на разговорите беше и енергийната сигурност на страната, включително чрез диверсификация на източниците, маршрутите и доставчиците на газ.", "date": "2019.05.19", "title": "Бойко Борисов се срещна с министъра на външните работи на Германия Хайко Маас"}
{"url": "http://epicenter.bg/article/Vizhte-forumat-na-GERB-v-zala--quot-Armeets-quot---NA-ZhIVO-/183386/2/48", "text": "Премиерът Бойко Борисов влезе в препълнената зала Арена \"Армеец\" заедно с Манфред Вебер, съпроводен от ръководството на ГЕРБ, без Цветанов. Цветанов влезе от друг вход.   Партия ГЕРБ провежда основното си предизборно събитие в зала „Арена Армеец“ в София. Специален гост на събитието е бъде кандидатът на ЕНП за председател на следващата Европейска комисия Манфред Вебер.   В предизборното събитие участват над 14 000 членове и симпатизанти на ГЕРБ от всички областни структури на партията в цялата страна, ръководството на ГЕРБ, народни представители, министри, общински съветници, кметове и председатели на общински съвети от ГЕРБ, както и кандидатите за евродепутати от листата на ГЕРБ и СДС.", "date": "2019.05.19", "title": "Вижте форума на ГЕРБ в зала \"Армеец\". Борисов не се ръкува с Цветанов (ВИДЕО)"}
{"url": "http://epicenter.bg/article/Goranov--Alternativa-na-GERB-ima--no-tya-ne-e-po-dobra/183389/2/0", "text": "Има алтернатива, но не е по-добра от ПП ГЕРБ, заяви министърът на финансите Владислав Горанов по време на основното предизборно събитие на ГЕРБ. Горанов бе първият оратор на форума и в словото си непрекъснато атакуваше БСП, без да споменава партията поименно, говорейки за \"опонента\". А накрая си позволи и нападки към лидера на БСП Корнелия Нинова, като каза: \"Не бива \"Визия за България\" да се бърка с Мизия за България\". Нинова е родена в с. Крушовица, община Мизия.   „Само за 5 години БВП е нараснал с 40 на 100. Положителна тенденция се наблюдава, спрямо предходното четвъртмесечие. Предвидихме увеличение на минималната работна заплата на 650 лв. и стриктно работим за това“, посочи той в изложението си. „Предложихме мерки за връщане на деца в училище, само за две години върнахме 42 хил. деца. До края на 2021 ще се работи само на последните 82 км. от Велико Търново до Търговище“, допълни Горанов.  „Използването на лъжата в политиката не е помогнало на никого. Това е престъпление срещу поколенията. Искам да завърша с това - алтернатива има, но не е по-добра от ПП ГЕРБ и това, което трябва тя да даде“, добави той.   Днес трябва да бъдем по-добри, отколкото сме били вчера, изтъкна в словото си вторият оратор в зала \"Армеец\" - вицепремиера Томислав. „Първо бих искал да говоря за Европа“, посочи Дончев и обърна внимание, че е имало времена, в които е имало разруха и войни. „Сега е друго време. Сега е време да изграждаме, да надграждаме Европа, да я правим по-силна, да я правим по-сигурна. Освен благоденстваща, социална, аз искам Европа да бъде по-дръзка, да се мери във всичко с нашите глобални приятели. Недейте да слушате тези, които ни обясняват, че Европа е стара, и е загубила хъс. Докато Европа има дръзка цел, докато Европа се развива, тя е млада“, каза Дончев.   „Имаше времена не много отдавна, когато в България имаше разруха, когато не се създаваше нищо ново, а изграденото се разграбваше. Имаше времена на смут, на разкол. Надявам се тези времена да са минали отдавна. Сега е време да се гради и надгражда България. Като казвам да се гради нямам предвид само пътища, железници, училища, детски градини, паркове и лаборатории“, посочи още Дончев. Според него трябва да се фокусира гражданската енергия на едно място. „Не слушайте тези, които ни обясняват, че България би тръгнала по-бързо напред, като се движи назад. Едва ли някой тук се съмнява, че ние тук сме най-добрите, но имаме опит“, подчерта той.   „Имаме опит, имаме експертиза. Това не е достатъчно“, изтъкна той и подчерта, че е важно доверието. „Доверието е тази тънка нишка, която свързва гражданина и държавата, ако тя се скъса, не сме държавници, а самозванци. Днес трябва да бъдем по-добри, отколкото сме били вчера“, каза Дончев.   След Дончев на трибуната един след друг се качиха зам.-председателите на ГЕРБ, кметовете на София и Бургас Йорданка Фандъкова и Димитър Николов.   Тези избори са изключително важни и не бива да бъдат загубени, заради бъдещето на Европа и заради България, каза зам.-председателят на ГЕРБ и кмет на Бургас Димитър Николов. „Победата обича смелите. Тези избори са изключително важни и не бива да бъдат загубени, заради бъдещето на Европа и заради България“, посочи той. По думите му без европейската солидарност и подкрепа нямаше как да България да постигне тези успехи в регионалната политика и инфраструктурата.  „Това е бъдещето, но това бъдеще е възможно, ако съберем сили да изпратим повече евродепутати в ЕП,“ заяви той. Според него кандидатите на ГЕРБ и СДС за представители в ЕП са образовани, диалогични, хора, които ще се борят за националните интереси.   „Нека на 26 със сила на духа да постигнем подкрепа“, заяви Димитър Николов.  „Ние сме длъжни след една седмица да успеем и победим, не защото ГЕРБ не е губила избори, а тъй като тези избори са изключително важни и не бива да бъдат загубени заради бъдещето на Европа, заради България, заради българските региони. Да знам това не са избори за местна власт, това не са избори за национален парламент. Без европейската солидарност и подкрепа ние нямаше как да решим натрупаните дългогодишни проблеми, свързани с инфраструктурата“, каза още Николов. Според него в следващия програмен период Томислав Дончев е обещал по-голяма самостоятелност при разпределянето на евросредства. „Това бъдеще е възможно, ако съберем сили и смелост и изпратим по-голямата част от нашата листа в Брюксел“, обясни Николов и уточни, че кандидатите са хора на изпълнените обещания. „За бъдещето на обединена Европа тя има нужда от нашата конкретна, целенасочена подкрепа. Нека се вдъхновим от енергията и работата на нашия премиер г-н Борисов“, посочи още Николов.  Депутати от ГЕРБ и СДС в ЕП означава силна защита на българските проекти, посочи в речта си зам.-председателят на ГЕРБ и кмет на София Йорданка Фандъкова. „Ние заставаме пред хората на фона на свършената работа. На нашия фон има и грешки и пропуски. Всеки, който работи може да го разбере. Това са всекидневни усилия, от които не се става герой, просто си вършим работата“, отбеляза тя. „Подложени сме на агресивни атаки от нашите опоненти, защото не могат да признаят, че е направено“, добави Фандъкова. Според нея за да ги има всички реални резултати, е благодарение на обединението и общата работа. „Голяма група депутати от ГЕРБ и СДС означава силна защита на българските проекти. Решения, които променят живота ни“, добави Фандъкова.   Изправени сме пред избори, които ще спечелим, каза председателят на СДС Румен Христов по време на основното предизборно събитие на ГЕРБ, предаде „Фокус“.„Изправени сме пред избори, които ще спечелим, защото имаме прекрасна листа, с еврокомисар, петима евродепутати, които показаха на Европа как да работи“, посочи той. Ще спечелим, защото имаме най-добрият кандидат на ЕК - г-н Вебер“, добави той.   \"Благодаря на г-н Борисов, че благодарение на него се обединиха двете политически сили ГЕРБ и СДС. Благодаря на ГЕРБ и г-н Борисов, който за много кратък период време приключи дебата и сключихме това споразумение. Благодаря за нещата, които ще прави и г-н Вебер“, допълни той. Събитието се провежда в зала „Арена Армеец“ в присъствието на хиляди активисти на партията, припомня \"Фокус\". То започна с изпълнение на българския и европейския химн. Специален гост е кандидатът на ЕНП за председател на следващата Европейска комисия Манфред Вебер.  ", "date": "2019.05.19", "title": "Горанов: Алтернатива на ГЕРБ има, но тя не е по-добра"}
{"url": "http://epicenter.bg/article/Radev-otgovori-na-Borisov--che-se-mesi-v-izbora-na-nov-glaven-prokuror--Izkustvena-drama-/183390/2/0", "text": "\r\n \r\n \r\n Това заяви президентът пред журналисти в Благоевград в отговор на въпрос за консултациите, които Румен Радев проведе с представители на съдебната и изпълнителната власт за критериите за избор и правомощията на следващия главен прокурор   Институциите, които са ангажирани с избора на главен прокурор, трябва да осъзнават и да не забравят високата обществена отговорност. Това каза президентът Румен Радев на брифинг в Благоевград, предаде репортер на Радио „Фокус“ – Пирин.   Той отговори на въпроси, свързани с приключването на консултациите с представителите на съдебната власт относно избора на нов главен прокурор, оценката, очакванията и репликата на премиера, че не е работа на другите власти да коментират и да се бъркат в съдебната власт.   „Мисля, че това е една изкуствена драма. Всички знаят много добре, че аз не каня магистрати вкъщи”, заяви президентът Радев. Той посочи, че не обсъжда личности и не настоява за имена, а за спазване на закона. „Затова мисля, че тези консултации отговарят на обществените очаквания за ясни критерии, мотивирани предложения и прозрачни процедури за избора на нов главен прокурор, защото обществото не очаква справедливост, а очаква реална борба с корупцията”, допълни президентът Румен Радев. Той каза още, че това е причина всички институции, които са ангажирани с този избор, да осъзнават и да не забравят високата обществена отговорност.    В отговор на въпрос за хода на преговорите за нов изтребител за Българската армия Румен Радев подчерта, че в този много важен за страната ни проект не е трябвало да се подхожда „с лозунги и заклинания, а с реални аргументи“. „След като правителството и Народното събрание „задраскаха“ състезателната процедура, която е гарант за постигане на най-добри условия за България, вече трудно можем да говорим за преговори“, посочи президентът и допълни, че неясни остават и условията за индустриално сътрудничество и офсет, които са важни за нашата икономика. „Правителството прие българите да плащат при неясни условия и да плащат повече, но не казва колко, защото, виждате, идват избори“, заяви Румен Радев. Президентът призова правителството в стремежа си да намали цената да не посяга на целостта на пакета и на способностите, защото това ще обезсмисли целия проект.  ", "date": "2019.05.19", "title": "Радев отговори на Борисов, че се меси в избора на нов главен прокурор: Аз не каня магистрати вкъщи!"}
{"url": "http://epicenter.bg/article/Manfren-Veber--Parvata-mi-rabota-kato-shef-na-EK-shte-bade---Balgariya-v-Shengen-/183393/2/0", "text": "Първата ми работа като шеф на ЕК ще бъде - България в Шенген! Такова обещание даде в зала Арена \"Армеец\" Манфрен Вебер, кандидатът на ЕНП за бъдещ председател на Европейската комисия.   Вебер бе гост на основното предизборно събитие на ГЕРБ в зала Арена \"Армеец\". „Кaто председател на ЕК първото нещо, за което работа е да бъде България да стане пълноправен член на Шенгенското пространство. Следващите страници на Европа ще бъдат инвестиции за подобряване на инфраструктурата на всяка точка, на дигитализацията. Благодаря на Мария Габриел води европейската политика към развитие на технологиите и участие на младежите“, заяви Манфред Вебер.   „Аз имам записана една моя мечта, Европа да стане континент, като никои от никоя част на този континент да не напуска държавата си, да търси препитание другаде. Издигаме лозунга за Европа на равнопоставени свои граждани. Европа на равенството“, отбеляза Вебер. Според него Европа е толкова силна, защото е обединена от различности. „Ние от ЕНП като християндемократи изповядваме европейските ценности за любов към ближния, затова ще се борим и за бъдеще“, добави той.   В Европа сме различни, но във всяко селце има една сграда - това е църквата, отбеляза в речта си християнската същност на Европа Вебер.   Ако искате да гласувате за България, гласувайте с бюлетина №12, завърши Манфред Вебер.   През последните 5 години гласът на България се чуваше ясно в ЕП, каза в началото на словото си кандидатът на ЕНП за председател на ЕК.   „Скъпи дами и господа, скъпи приятели, ГЕРБ трябва да припомни на България, че през последните 5 години гласът на България се чуваше ясно в ЕП от Емил Радев, Андрей Ковачев, Андрей Новаков, Мария Габриел, Ева Майдел и всички, които бяха в делегацията на ГЕРБ. Благодарение на тези хора България я уважават в ЕП“, заяви той.   „Благодарение на този авторитет, който ГЕРБ има в България се чува и в Европа“, посочи той, като обясни, че политическата партия постоянно поддържа сигурност на българите, работят активно за съгражданите си.  „Бойко Борисов води България уверено в Европа за повече сигурност и благоденствие“, посочи Вебер.  По думите му обаче в Европа има все още много работа. „Не бива да приемаме за даденост постигнатите резултати. Невинаги хората оценяват това, че заедно сме по-силни. Невинаги хората устояват на популистите, националистите. Най-успешни сме тогава, когато сме заедно“, добави Манфред Вебер.  „Много неща трябва да се случат в Европа, необходимо е да се промени и реформира за да устои на следващите предизвикателства“, изтъкна кандидатът за председател на ЕК от ЕНП, цитиран от \"Фокус\".   ", "date": "2019.05.19", "title": "Манфред Вебер: Първата ми работа като шеф на ЕК ще бъде - България в Шенген!"}
{"url": "http://epicenter.bg/article/Boyko-Borisov-v-Arena--quot-Armeets-quot-/183394/2/48", "text": "Ние сме като Кобрата - и да ни ударят, продължаваме напред! Това заяви в словото си зала Арена \"Армеец\" пред 1400 активисти на ГЕРБ премиерът и лидер на партията Бойко Борисов.   Исках да ви се карам, но няма, защото като ви се скарам, се снишавате и ставате колебливи, обърна се към множеството министър-председателят.   Манфред Вебер преди години хич не харесваше България, сега ни е основен пропагандатор, каза в началото на словото си Бойко Борисов.   Той излезе на сцената и прегърна водещия кандидат на ЕНП за шеф на ЕК Манфред Вебер, който говори преди него.   Не бързайте да казвате - победители, 500 000 автомобила ще излязат от София през първия почивен ден следващата седмица, предупреди Борисов. И се обърна към министъра на образованието: Вълчев, направили сте неучебен ден! После посъветва съпартийците си да помолят хората да останат в къщи и да гласуват.   Защо не направихте магистралите и метрото, скъпи опоненти, заяви в словото си лидерът на ГЕРБ и премиер. И изреди успехите на ГЕРБ в управлението. Отчете и повишаването на доходите в новите заводи.    ", "date": "2019.05.19", "title": "Бойко Борисов в Арена \"Армеец\": Ние сме като Кобрата - и да ни ударят, продължаваме напред!"}
{"url": "http://epicenter.bg/article/Borisov-otnovo-napadna-Radev-i-komunistite-/183395/2/48", "text": "В словото си на основното предизборно събитие на ГЕРБ премиерът и лидер на партията  Бойко Борисов отново нападна \"комунистите\" и президента Румен Радев. Радев стана мишена в изказването на премиера заради консултациите, които провежда преди избора на нов главен прокурор.   \"При комунистите няма справедливост, каза Борисов. А съдиите им са като на Народния съд\", поясни той.   \"В четвъртък или петък ни готвят нов Костинбрад, обърна се към 1400 активисти на ГЕРБ Борисов и ги призова към бдителност.\". Залата изригна.   \"Видяха, че духът в ГЕРБ се вдигна, изядохме шамарите, направихме си промените, извлякохме си поуките, но партията се вдигна. Това ги плаши!\", обясни лидерът на управляващата партия защо отправя предупреждение към своите.   \"Вчера чух някаква глупост, че те (БСП) искали справедливост. И тук се обръщам към репресираните: \"Може ли да има справедливост при комунистите?! Те щели да създават справедливост! Защото ние сме демократи, затова не я създадохме ние. Тяхната справедливост са затвори, смърт без присъди, или със съдии като в Народния съд! И, ако някой може да ми каже, когато се говори за конституция, къде в конституцията пише, че разделените власти имат право да се месят в съдебната система и да ги привикват на килима един по един?! Тази ли справедливост искаме?! Да върнат съдебната власт по времето, когато БСП управляваше и двамата съветници на президента Първанов - единият оглави прокуратурата, другият - съда. В тези времена ли искат да ни върнат сегашните хора в президентството, това ли е целта на срещите? Като отиде магистратът на тази среща в президентството, какво прави, за какво си говорят?! Има ясно разписани в държавата задачи - съдиите си избират съдиите, прокурорите си избират прокурорите. Има Висш съдебен съвет. Нямаме нито кметът на София роля там, нито президентът, нито парламентът. Ако има промени в закона, те стават в парламента, там се избират членовете - парламентарна република!\", продължи разпалено Борисов.   \"Мили мои, максимална концентрация, в четвъртък или петък ще ни правят \"Костинброд\"! Вариант някакъв такъв има. Лъжата, нали си я спомняте - пак същите кандидати са там, когато отидоха и казаха, че в Костинброд се правят фалшиви бюлетини, че има автобуси с двойни дъна. Помните ли? Чудовищна история! Сто процента лъжа, измама!\", разгневи се Борисов, припомняйки си деня за размисъл преди предсрочните парламентарни избори през април 2013 г.   \"Това се готвят да направят - в четвъртък или в петък, за да няма време да реагираме или да е ден за размисъл, да не може да се реагира. После, като всички се освестят, ще кажат - \"Е.е, да, малко сме излъгали, но това не ни е за първи път!\" Пораженията ще ги имаме ние. Затова искам максимално да сте концентрирани и карайте внимателно\", завърши Борисов.  Не може да се сравняваме само какво е било. Всеки ден трябва да се доказваме. С много енергия да си изкараме мандата, да си изкараме местните избори, пожела още премиерът.   Борисов на няколко пъти обърна внимание, че е необходима максимална концентрация и мобилизация за изборите. \"Помолете се на хората, извлекли сме си поуки, да ни простят за грешките, много хубави неща правим\", обърна се към множеството Борисов. Времето, за съжаление е хубаво, да направят този жест - да гласуват, призова тръгналите на почивка лидерът на ГЕРБ.        ", "date": "2019.05.19", "title": "Борисов предупреди: В четвъртък и петък готвят нов Костинбрад! При комунистите няма справедливост!"}
{"url": "http://epicenter.bg/article/Borisov--Balgariya-shte-garantira-diversifikatsiya-na-gaza-s-izgrazhdaneto-na-interkonektora-s-Gartsiya/183396/2/48", "text": "\"В момента през България минават 17 млрд. кубика газ. Това е транзитът за Турция, Гърция и Северна Македония. Със спирането му, нашите тръби се изпразват. Ние не искаме повече от количеството газ, което имаме в тръбите, т.е. искаме да си останат нашите количества. За да е спокоен Западът, в сряда с Ципрас стартираме интерконектора България – Гърция, така че председателят на ЕК да е сигурен, че ще има диверсификация на газа. Имаме подкрепата на ЕК за газов хъб \"Балкан\", съответно за тези 15 млрд. - загубите от 2 млрд. кубика ще компенсираме с азерски газ и втечнен газ”.   Това каза премиерът Бойко Борисов по време на централното предизборно събитие на ГЕРБ, което се проведе в зала „Арена Армеец”, съобщи Нова телевизия.  \"Говоря само с факти и не нападам никого. Ние сме като Кобрата, продължаваме напред и така. Няма нито в една сфера, в която държавата да е в по-лошо състояние отколкото в била преди управлението на ГЕРБ. Рекордно ниска безработица, рекорден БВП, рекорден брой инвестиции и то в истински заводи\", каза премиерът по време на изказването си пред симпатизантите на ГЕРБ.  „За първи път в историята България изнася повече за Германия, отколкото внася. Това е факт, защото имаме много висококвалифицирани работници, но вследствие на много политици от прехода, включително и ние, които рекламираха държавата, че е евтина работна ръка, сега сме си поставили като основна цел повишаване и то многократно на доходите. Ще се върнат ли висококвалифицираните българи при по-добри заплати? Ще се върнат, разбира се”, каза още премиерът.  „Европа е един организъм, една система”, каза той и се обърна към Манфред Вебер, който беше официален гост на събитието: „Ние можем да ви гарантираме финансова стабилност, и доходите, и инфраструктурата, и опазването на външната граница на ЕС - ние това можем да го правим. Гарантираме, и това сме говорили с колегите от СДС, членовете, избрани от тази листа, ще бъдат единни и дисциплинирани и ще изпълняват общите решения на ЕНП”.  Борисов посочи и задачите, които ще поставят евродепутатите пред ЕК след изборите в неделя. \"Единственият шанс за развитие на държавите от Централна и Източна Европа и Западните Балкани - не трябва да се променя кохезионната политика. Дигиталната ясно, цифровата ясно - подкрепяме. Но кохезионната не трябва да се променя, защото ние сме обещали на българите, освен „Струма”, „Тракия”, „Марица”, „Люлин”, сме обещали „Хемус”, пътя Ботевград- Мездра от Враца към Монтана\", каза премиерът.  Той напомни, че България е готова за пълноправно членство в Шенген.  „Имаме още много енергия да си изкараме мандата”, беше категоричен премиерът.  Бойко Борисов прогнозира, че най-вероятно в четвъртък или петък опозицията ще се опита да \"удари\" ГЕРБ с комромати отново.", "date": "2019.05.19", "title": "Борисов: България ще гарантира диверсификация на газа с изграждането на интерконектора с Гърция"}
{"url": "http://epicenter.bg/article/Sekretaryat-na-obshtina-Kostenets--Zaykov-e-zatvoren-chovek-bez-priyateli--Tova-zatrudnyava-izdirvaneto-mu/183378/3/0", "text": "Десети ден продължава издирването на заподозрения за убийството на млада жена и мъж в Костенец. 43-годишният Стоян Зайков все още е на свобода.  Вчера полицейските органи тръгнаха по гореща следа, но резултат нямаше. Продължителната блокада и засиленото полицейско присъствие, както и двете тежки убийства се отразяват на жителите на града.  „Обстановката е напрегната. Хората се чувстват притеснени, защото за пръв път виждат такова нещо, но не е и чак толкова фрапиращо. Нормалният работен процес си тече през деня. Децата ходят на училище”, разказа пред камерата на БТВ Георги Янакиев, секретар на община Костенец.  „В кварталите, където се предполага, че може да е Зайков, има ограничения за излизането на децата от страна на родителите”, призна Янакиев.  „Зайков е много затворен и няма много приятели. Това затруднява търсенето му”, каза още секретарят на община Костенец.  „Не мисля, че ще имаме проблем с организирането на изборите”, добави Янакиев.  ", "date": "2019.05.19", "title": "Секретарят на община Костенец: Зайков е затворен човек без приятели. Това затруднява издирването му"}
{"url": "http://epicenter.bg/article/Prezidentat-Vuchich-otkri-nay-slozhniya-uchastak-po-Koridor--10-v-Gardelichkata-klisura/183385/4/0", "text": "Президентът на Сърбия Александър Вучич, министър-председателят Ана Брнабич и членовете на правителството  откриха най-сложният участък от магистралата по южния край на Коридор №10, в Гърделичката клисура. Участъкът беше разделен на 5 ЛОТА,  построени са 36 моста и два от  най-дългите  тунели в Република Сърбия.   Коридор №10 е един от най-важните паневропейски транспортни коридори, който минава през Сърбия и свързва Австрия, Унгария, Словения, Хърватия, Сърбия, България, Македония и Гърция, чието строителство започва през 1970 г.   „Трейс Груп Холд“ АД, изгради Участък: Гърделица (Горно Поле) – Царичина Долина, ЛОТ2: Пътища и мостове от Тунел Предеяне до Царичина Долина, едни от най-трудните участъци на трасето.   „Тази магистрала е важна и за инвеститорите, и за спестяване на пари и по-ниски транспортни разходи, но най-вече за хората.  Пътят не е изграден заради красотата, а заради функционалността му, затова съм особено щастлив“, заяви на церемонията президентът Александър Вучич.   Южният край на Коридор 10 през дефилето на Гърделичко е уникален, а Преддеянската верига е единствената в Сърбия и на Балканите, с толкова  мостови конструкции над реката. На общо 26,3 км, на много труден терен, успешно са завършени девет големи склона, регулирани са Предеянската верига, двата Предеянски и Манилски тунела с обща дължина 2,8 км и  са изградени 36 моста. Маршрутът на магистралата през ждрелото на Гърделичко е най-трудната част от южния край на Коридор 10, а стойността му е 350 милиона евро.   Проектът за изграждане на магистралата в дефилето на Гърделичко е финансиран със заеми от Европейската инвестиционна банка и отчасти от Световната банка.                           Проект изпълнен от „Трейс Груп Холд“АД  Участък: Грделица (Горно Поле) – Царичина Долина  ЛОТ2: Пътища и мостове од Тунел Предеяне до Царичина Долина  Участъкът е с обща дължина е 4 650 м.  • Пътна част – 3 375 м  • Големите съоръжение – 1 670 м  • Изкоп – 317 000 м3  • Насип – 297 000 м3  • Трошенокаменна настилка – 110 000 м3  • Асфалтова настилка – 43 650 т  Трасето на магистралата премоства на пет пъти река Южна Морава и пресича на три места международната ЖП линия Ниш-Скопие. В участъка е изпълнен пътен възел „Предеяне“, който осигурява връзка във всички посоки, и толстанция.  Най-голямото съоръжение е Мост 11 с дължина от 510 м, а вторият по дължина е мост 9 с дължина 450 м. Най-големият отвор при големите съоръжения е при Мост 9 с дължина 55 м, изпълнен като предварително напрегната кутия. Изпълнени са 340 бр. предварително напрегнати греди, най-големите от които с дължина 49 м и тегло 100 т.  Общата бройка на пилотите е 1 054 с обща дължина 15 920 м. Изпълнени са 4 420 м подпорни конструкции от бетон, пилоти, армонасип и габиони с обща дължина 4 420 м.; каменна облицовка на рака Южна морава с обща дължина 750 м. Защитата на откоса е с дължина 520 м, височина над 60 м и обща квадратура 15 300 м2.  В участъка на трасето се намира и магистрален път М-1, успоредно на новоизграждащата се магистрала, който се премества в участък с дължина от 1 400 м.  През 2015 г. се изпълнява пътната част, от 2016-та започва изграждането на мостовете.  Строителството на магистралния участък в долината на р. Южна Морава е интересно от инженерна гледна точка и е истинско предизвикателство: директното трасе на бъдещата магистрала се развива в силно пресечен планински терен, в долината на реката, като успоредно на нея, преминава и електрифицирана еднопътна ЖП линия, както и двулентов главен път Е75. В участък от 1 400 м е предвидено изместване на съществуващото трасе на главен път Е 75, изграждат се подпорни и укрепителни стени. Преди старта на строителните работи, да бъде осигурен достъпа до обекта, бе необходимо да се изградят три временни преминавания на р. Южна Морава всяко с дължина около 30 м, както и да се изградят временни преминавания на жп линията с ЖП прелези.  ", "date": "2019.05.19", "title": "Президентът Вучич откри най-сложния участък по Коридор №10 в Гърделичката клисура"}
{"url": "http://epicenter.bg/article/-El-Pais--Evropa-se-samoubiva-demografski/183400/11/0", "text": "В цяла Европа се наблюдава укрепване на крайнодясната идеология, която е последствие от неприязънта към имигрантите и все по-засилващия се страх от загуба на самобитността, пише Милагрос Олива.  Привържениците на подобна идеология искат да превърнат Европа в непристъпна крепост, която ще издържи на натиска на обсаждащите я на продънени лодчици имигранти. Те не искат да признаят, че съдбата на тяхната крепост зависи именно от тези, които се намират от външната страна на стената, пише авторът в „Ел Паис“.   Европа вече отдавна се намира на пътя на демографското самоубийство. Сега в Евросъюза живеят 511 млн. души, но от 2015 г. смъртността превишава раждаемостта и ако числеността на населението на Европа все още не е започнала да намалява, то това е само поради това, че всяка година пристигат 1,3 млн. имигранти, смята Оливо.  През 1900 г. в Европа са живеели 20% от световното население. През 1960 г. – 13,5%. През 2015 г. това число вече падна до 6,95%, а по прогнози до 2040 г. то дори ще падне под 5%, ако Брекзит се провали. Само че важно е не самото намаляване на числеността на населението, а и това както това ще се отрази на жизнеспособността и производителността на Европа.   На демографската криза влияе съчетаването от два фактора, които са следствие от цивилизационния прогрес: увеличаване на средната продължителност на живота, която вече достигна 81 г., и сериозната криза с раждаемостта. За поддържане на числеността на населението коефициентът на раждаемост трябва да бъде 2,1 деца на една жена. Сега средно за Евросъюза този показател е 1,5. В Испания ситуацията е съвсем печална, пише „Ел Паис“ – по-висока продължителност на живота и по-ниска раждаемост – 1,2 деца на жена.  Ако тази тенденция се запази, а вратите за имиграцията останат затворени, то през 2050 г. населението на ЕС ще се намали с 49 милиона души (с 11 млн. в Германия и със седем – в Испания). Съкращаването на работоспособното население ще се отрази на икономическото развитие. По оценки на Националния институт по статистика след 40 години Испания ще има с 8,7 млн. души по-малко работоспособно население и с 8 милиона повече пенсионери. Как тогава ще бъдат осигурявани 17 милиона пенсионери, сред които несъмнено ще има и такива, които днес гласуват за десницата, констатира Оливо.  И заключава, че за поддържане на ръста на населението на Европа са необходими мащабни миграционни потоци.      ", "date": "2019.05.19", "title": "„Ел Паис“: Европа се самоубива демографски"}
{"url": "http://epicenter.bg/article/Sofiya-otbelyaza-Evropeyskata-nosht-na-muzeite/183376/6/0", "text": "За петнадесета поредна година София отбеляза Европейската нощ на музеите.  Повече от 50 галерии и музеи бяха подготвили интересна програма, включваща изложби, концерти, ателиета, прожекции и разнообразни арт прояви, посветени специално на събитието.  Събитието е инициирано от Френския институт в България, Столичната община и Министерството на културата. ", "date": "2019.05.19", "title": "София отбеляза Европейската нощ на музеите"}
{"url": "http://epicenter.bg/article/Erdogan--Sdelkata-za-kupuvaneto-na-ruskite--quot-S-400-quot--e-sklyuchena/183370/7/0", "text": "Президентът на Турция Реджеп Ердоган каза снощи, че сделката за доставката от Русия на системите за противовъздушна отбрана \"С-400\" е вече сключена и че Анкара ще произвежда заедно с Москва системите \"С-500\", предаде БТА, позовавайки се на Ройтерс.  САЩ са заявили, че планираното от Турция купуване на руските системи за ПВО е много голям проблем. Според Вашингтон това подлага на риск турското партньорство в изграждането на изтребителя от пето поколение \"Ф-35\", защото руските ракети компрометират самолета на корпорацията \"Локхийд Мартин\", припомни агенцията.  Но Ердоган, отговаряйки на въпроси на студенти в Истанбул, каза, че Турция е направила технически анализ и е установила че такъв проблем не съществува. \"Те (американците) пратиха топката към центъра на полето, като проявяват известна неохота. Но рано или късно ние ще получим самолетите \"Ф-35\". Няма вариант да не ни бъдат доставени\", заяви турският държавен глава.  ТАСС цитира вестник \"Хабертюрк\", според който Турция е пратила в Русия сто инженери за съвместното производство на \"С-400\". ", "date": "2019.05.19", "title": "Ердоган: Сделката за купуването на руските \"С-400\" е сключена"}
{"url": "http://epicenter.bg/article/Novata-partiya-na-Naydzhal-Farazh-vodi-ubeditelno-predi-evroizborite/183371/7/0", "text": "Новата британска \"Партия за Брекзит\" на отявления евроскептик Найджъл Фараж запазва голямата си преднина пред управляващата Консервативна партия и опозиционната Лейбъристка партия, сочат резултатите от проучване на нагласите преди евроизборите, предаде БТА, цитирайки Ройтерс.  Според анкетата на маркетинговата компания \"Опиниум\" по поръчка на вестник \"Обзървър\" на изборите за Европейски парламент на 23 май партията на Фараж би получила 34 на сто от гласовете. Този резултат е същият като резултата от проучване преди седмица. Втори са лейбъристите с 20 процента при спад от един пункт, а консерваторите на премиера Тереза Мей може да очакват 12 на сто (повишение с един процент). Проевропейските либералдемократи имат 15 процента, покачване с три пункта.  Относно намеренията на избирателите в евентуални избори за Камарата на общините \"Опиниум\" установява, че \"Партията за Брекзит\" също изпреварва консерваторите, но с два пункта - 24 срещу 22 на сто. Фаворити в общите избори са лейбъристите с 29 процента. ", "date": "2019.05.19", "title": "Новата партия на Найджъл Фараж води убедително преди евроизборите"}
{"url": "http://epicenter.bg/article/Hari-i-Megan-praznuvat-1-godina-semeen-zhivot/183404/10/0", "text": "На 19 май се навършва една година от приказната сватба на херцозите на Съсекс. Британският принц Хари и американската актриса Меган Маркъл се врекоха във вярност в параклиса \"Сейнт Джордж\" на замъка Уиндзор на 19 май миналата година. Принц Хари и Меган Маркъл се ожениха, спазвайки традициите на Англиканската църква.  На сватбата бяха поканени 600 души, 2640 души имаха възможността да наблюдават пристигането на булката и младоженеца в Уиндзор. Изчислява се, че 100 000 души са се събрали по улиците, за да видят кралската двойка.  Година по-късно двамата се радват на първородния си син Арчи, който се роди на 6 май. Младото кралско семейство имаше интензивен график, наситен с множество пътувания и събития.  Двамата се запознават през 2016 година и любовта им пламва веднага, през ноември 2017 година се сгодяват, а от 19 май 2018 година вече са съпрузи. За изненада на много хора разведеното момиче със смесена кръв бе прието много топло от кралското семейство, включително и от кралица Елизабет Втора.  Още с първите си публични появи заедно двамата спечелиха сърцата на британците.  Те продължават да доказват, че не са типичните кралски особи, като доста често заобикалят традициите или деликатно ги нарушават.  Тоалетите, с които херцогинята на Съсекс се появи на публични събития, също са изключително коментирани. Американската красавица залагаше на къси и смели рокли дори по време на бременността си.   ", "date": "2019.05.19", "title": "Хари и Меган празнуват 1 година семеен живот"}
{"url": "http://epicenter.bg/article/Den-za-vazpomenanie-na-Atatyurk-i-praznik-na-mladezhta-i-sporta-/183413/10/0", "text": "С два музикални рецитала за пиано и цигулка беше отбелязан националния празник на Турция, посветен на младежта и спорта и на основателя на турската република Мустафа Кемал Ататюрк, който тази година съвпада и със 100-годишнината от обявяването на Национално-освободителното движение.   На 16 май в Нов Български Университет и на 17 май в резиденцията на Посолството на Република Турция звучаха творби на Моцарт и Вивалди, изпълнени от Жулиде Ялчън-Дитген – концертмайстор на Президентския симфоничен оркестър на Турция, пианистката Елиф Йонал и първата цигулка Волкан Мете Ялчън. Те представиха и произведения на българския диригент Кирил Ламбов и известния турски композитор Ахмед Аднан Сайгун.   Специални гости в резиденцията на Н. Пр. д-р Хасан Улусой и съпругата му Дидем Улусой бяха зам.-министърът на културата и туризма на Република Турция Йозгюл Йозкан Явуз, Н. В. Симеон Сакскобургготски и царица Маргарита, както и отбран кръг от представители на дипломатическия корпус.   Празничните изяви са част от поредицата инициативи, които Посолството на Република Турция организира с цел задълбочаване на междукултурните връзки и развитие на добросъседските отношения на съжителство между България и Турция.      ", "date": "2019.05.19", "title": "Ден за възпоменание на Ататюрк и празник на младежта и спорта   "}
{"url": "http://epicenter.bg/article/6-mesetsa-ot-nachaloto-na-protestite-na-Zhaltite-zhiletki/183374/7/0", "text": "Отново протести на Жълтите жилетки във Франция, с които бяха отбелязани 6 месеца от началото на протестите срещу политиката на президента Еманюел Макрон. Броят на протестиращите обаче прогресивно намалява, сочат данните на правителството, цитирани от АФП.  Протести имаше в в Париж и няколко други градове за 27-ма поредна седмица. Според данните на вътрешното министерство, на територията на страната са протестирали общо 15 500, от които 1600 в Париж. Това отново е спад в сравнение с миналата седмица, когато недоволните бяха 18 600.  Според данните на движението, 41 000 души са протестирали в страната.  Цифрите все пак определено сочат огромен спад в сравнение с масовите протести в началото на движението, когато близо 300 000 души заляха улиците на страната на 17 ноември в това, което стана едно от най-големите предизвикателства пред правителството на Макрон. /БГНЕС ", "date": "2019.05.19", "title": "6 месеца от началото на протестите на Жълтите жилетки"}
{"url": "http://epicenter.bg/article/GERB-shte-provede-osnovnoto-si-predizborno-sabitie/183368/2/48", "text": "  ПП ГЕРБ ще проведе основното си предизборно събитие в зала „Арена Армеец“ в София. Това съобщиха от пресцентъра на партията.   Специален гост на събитието ще бъде кандидатът на ЕНП за председател на следващата Европейска комисия Манфред Вебер.   В предизборното събитие ще участват над 14 000 членове и симпатизанти на ГЕРБ от всички областни структури на партията в цялата страна, ръководството на ГЕРБ, народни представители, министри, общински съветници, кметове и председатели на общински съвети от ГЕРБ, както и кандидатите за евродепутати от листата на ГЕРБ и СДС. Началният час на събитието е 13.00 часа.", "date": "2019.05.19", "title": "ГЕРБ ще проведе основното си предизборно събитие в зала „Арена Армеец“"}
{"url": "http://epicenter.bg/article/Radev-shte-prisastva-na-tseremoniyata-po-diplomirane-na-bakalavri-i-magistri-na-Amerikanskiya-universitet/183369/2/0", "text": "Президентът Румен Радев ще посети Благоевград, където ще присъства на тържествената церемония по дипломиране на двадесет и петия випуск на Американския университет в България.  Това съобщиха от прессекретариата на държавния глава. В 10.30 часа държавният глава ще поздрави 197 бакалаври от 17 държави и 21 магистри по бизнес администрация за ръководни кадри.  Сред завършващите висшето учебно заведение студенти 57% са от България, а останалите са от Албания, Грузия, Русия, Виетнам и САЩ. ", "date": "2019.05.19", "title": "Радев ще присъства на церемонията по дипломиране на бакалаври и магистри на Американския университет"}
{"url": "http://epicenter.bg/article/Ninova--Vazstanovyavaneto-na-Balgariya-minava-prez-svalyaneto-na-pravitelstvoto-na-Borisov/183373/2/0", "text": "\r\n \r\n   \r\n \"Борисов е изхарчил еднолично за две години 5.9 млрд лева. С над 190 решения, извън официално приетия бюджет на страната, с вашите пари, си купува личното политическо оцеляване. Ние всички си плащаме данъци и такси, които правителството увеличи. След това един човек решава как да се разпорежда с нашите пари. И те не стигат до хората. Те отиват за ремонт на ремонтите, в близките фирми до властта, в къщите им за гости, в личния асансьор на Цветанов. Затова искаме справедливост сега.\" \r\n   \r\n Това каза в Хасково лидерът на БСП Корнелия Нинова, която беше там заедно с кандидатите за евродепутати от \"БСП за България\" Елена Йончева, Цветелина Пенкова и Емил Георгиев. \r\n \r\n \r\n \r\n   \r\n Според нея бедността е големият ни проблем, но той може да бъде решен. \"Драстичното увеличение на доходите е възможно. Не е вярно че няма пари. Преизчисляването на всички пенсии би струвало около милиард, а той изхарчи шест - без отчет за какво. И би било справедливо. Над един милион от нашите родители, баби и дядовци живеят под прага на бедността. Минималната заплата може да бъде 60% от средната или 660 лв., ако се ограничи кражбата на онези 10 млрд., които изтичат годишно в сивата икономика и в корупцията на властта\", отбеляза още Корнелия Нинова. \r\n   \r\n Тя каза,  че правителството на Борисов е единственото в годините на прехода, в което има девет оставки, седем от които за корупция. \"Корупцията е неговата емблема. Справедливостта е неговата алтернатива. Някои се питат защо да гласувам за БСП? С какво са различни? Преди три години назовах проблема - паралелна държава. Онази, в която официалните институции са параван. Истинските решения се взимат от задкулисието. Подкрепете ни в тази битка срещу паралелната държава\", призова председателят на БСП. \r\n   \r\n \r\n   \r\n По думите й БСП  през тези три години нито за миг не е влизала в договорки. \"Предлагаха ни много, отказахме всичко. Понесохме удари, заливаха ни с лъжи, хули, фалшиви новини. Предпочетохме почтеността към вас пред парите и личните облаги. Заедно с вас, хората на България, шест месеца, в над 500 срещи, изработихме план за развитието на страната - Визия за България. Пак заедно можем да го реализираме, но ни е нужна вашата подкрепа- на 26 май, с номер 18 в интегралната бюлетина. Възстановяването на България минава през свалянето на правителството на Борисов . Можем да го направим заедно.\"- заключи лидерът на БСП Корнелия Нинова. \r\n   \r\n \r\n", "date": "2019.05.19", "title": "Нинова: Възстановяването на България минава през свалянето на правителството на Борисов"}
{"url": "http://epicenter.bg/article/Germanskiyat-vanshen-mnistar-pristiga-v-Balgariya/183375/2/0", "text": "Германският министър на външните работи Хайко Маас пристига на официално посещение в България, съобщава БНР.   В рамките на двудневната визита първият дипломат на Германия ще се срещне с премиера Бойко Борисов, с вицепремиера и външен министър Екатерина Захариева и с президента Румен Радев. Програмата на Маас включва и разходка в историческия център на София.  В понеделник Захариева ще приеме министър Хайко Маас за разговори на „четири очи“.  Двамата министри ще обсъдят актуални теми от двустранните отношения и дневния ред на Европейския съюз, както и въпроси, свързани с предизвикателствата пред ЕС в международен план, информират от външното ведомство. По-късно те ще направят първа копка на новата сграда на дипломатическата мисия на Берлин в София.  Визитата на първия дипломат на България днес и утре попада и в контекста на продължаващите преговори между България и \"Фолксваген\" за нов завод, а къде ще бъде направена инвестицията от 1, 5 милиарда евро ще е ясно наесен.  През април страната ни посети и германският президент президент Франк-Валтер Щайнмайер. Тогава той определи България като стабилизиращ фактор за региона в икономически аспект. ", "date": "2019.05.19", "title": "Германският външен мнистър пристига в България"}
{"url": "http://epicenter.bg/article/Simeonov--Golyama-chast-ot-direktivite-i-reglamentite-na-EP-oshtetyavat-Balgariya/183377/2/48", "text": "Смятам, че НФСБ е нужна партия за България. Това е по-различна партия, която е влязла в политика не, за да взима, а за да дава.   Това каза бившият вицепремиерът и кандидат за евродепутат Валери Симеонов в ефира на предаването „Събуди се” по Нова телевизия.  „Най-скъпото се дава за България. Жертвал съм си фирмите, излязъл съм от тях”, добави в ефира лидерът на НФСБ. Той изтъкна и, че семейството му е в Бургас. Симеонов заяви, че като евродепутат ще работи за по-добрата информираност и за по-качествено приложение на контрола от страна на евродепутатите. „Европейският депутат има право на запитвания, на въпроси към всички институции, има право да взима отношения по всички въпроси, не само в ЕП и аз ще го използвам това. Контролът ще бъде свързан с подготовката на нормативните документи в ЕП още от самото начало и търсенето на обективна оценка на въздействието спрямо конкретния нормативен документ спрямо България, защото голяма част от директивите и регламентите ощетяват България”, добави той и обясни, че един от актовете репресиращи бизнеса у нас са промените в Закона за лекарствените средства в хуманната медицина. Съгласно тях всички малки аптеки трябва да направят големи разходи, за да контролират фалшивите лекарства. Според Симеонов това трябва да се прави от производителите.  Симеонов обясни, че все още не може да се говори към кое политическо семейство ще се приобщи НФСБ в ЕП. „Трудно може се говори за политическо семейство на този етап, тъй като смятам, че ЕП ще бъде доста по-различен от сегашния, ще има нови политически семейства. Дали са популисти и кой ги определя като такива е друг въпрос, но очаквам, че ще има партии от патриотичния сектор, които да не са подвластни на Великите сили. Ние там ще бъдем”, уточни той.  „ЕС е под едно непрекъснато напрежение и натиск от външно въздействие, защото се явява най- големият икономически субект и като такъв се явява най-големият конкурент на САЩ и съответно на източните икономики”, каза още кандидатът за евродепутат.  Според Симеонов до европейските избори няма да има политически скандали. \"Каквото имаше да се извади, се извади\", каза той.  Валери Симеонов обяви, че неговата равносметка до момента е предизборната му кампания и поясни: „Призивът към избирателите е да изберат хората на действието, хората, които са оставили за кратък срок зад себе си реални неща. Такъв е случаят с изграждането на преградно защитно съоръжения на границата с Турция. Това си е моя лична кауза, която от идейна фаза до завършването лично аз съм упражнявал контрол. Остава да няма преграда между християнска Европа и мюсюлманска Азия”, каза той.  Лидерът на НФСБ заяви, че в последната половин година се забелязва непоследователност и липса на активност в БСП. \"Корнелия Нинова лично ми обеща на мен и моите колеги от НФСБ да подкрепи предложението ни за минимална пенсия от 300 лв. в края на 2016 г., когато гласувахме бюджета за 2017 г., и не го направи\", заяви Симеонов.  ", "date": "2019.05.19", "title": "Симеонов: Голяма част от директивите и регламентите на ЕП ощетяват България"}
{"url": "http://epicenter.bg/article/Dvama-mazhe-zaginaha--sled-kato-se-zadushiha-v-septichna-yama-v-svinekompleks-v-s--Popina/183379/2/0", "text": "Двама мъже са загинали, падайки в септична яма в свинекомплекса в силистренското село Попина. Инцидентът е станал вчера сутринта.  Главният механик бил извикан заради авария в септичната яма. Според проверяващите от инспекцията по труда в Силистра, той не е трябвало да влиза, защото процесът на почистване бил механизиран. Въпреки това 53-годишният мъж се спуснал в шахтата. Започнал да се задушава от отделящите се отровни газове. Друг работещ, който бил наблизо му се притекъл на помощ, но и той се задушил.  Телата на загиналите мъже били извадени от фекалните маси след намесата на екипи на пожарна и гражданска защита. И двамата са от село Попина, съобщи Нова телевизия. Води се следствие, инспекцията по труда също е влязла на проверка в свинекомплекса.  В края на март в свинекомплекса в село Попина избухна пожар. Инцидентът тогава се размина само с материални щети.  ", "date": "2019.05.19", "title": "Двама мъже загинаха, след като се задушиха в септична яма в свинекомплекс в с. Попина"}
{"url": "http://epicenter.bg/article/Lilyana-Pavlova--Chrez-podkrepata-ot-ES-malkiyat-i-sreden-biznes-v-Dupnitsa-shte-prodalzhi-da-se-razviva/183380/2/48", "text": "  Чрез подкрепата от ЕС малкият и среден бизнес в Дупница ще продължи да се развива. Пред нас имаме важната задача да подкрепяме малкия и среден бизнес, за да се създават работни места.   Това заяви кандидатът за евродепутат от листата на ГЕРБ и СДС Лиляна Павлова по време на среща с граждани в Дупница, съобщиха от пресцентъра на ПП ГЕРБ. Тя бе придружена от областния координатор на партията за Кюстендил Виктор Янев, общинския председател на ГЕРБ Ивайло Константинов, кмета на Дупница инж. Методи Чимев, народния представител Радослава Чеканска, зам.-кмета Крум Милев и др.  Лиляна Павлова посети информационната шатра на ГЕРБ, разположена на централния площад „Свобода“, където разговаря с десетки дупничани за ползите от европейската солидарност за региона и страната ни. „Здравеопазването и образованието също са наш приоритет, включително с подкрепа от европейските фондове“, посочи по време на разговорите Павлова. Кандидатът за евродепутат каза още, че ремонтът на пътя Дупница – Клисура – Самоков, който се осъществява с европейски средства, е важен, защото свързва ГКПП „Гюешево\" с АМ „Струма\", с първокласния път София - Благоевград и с АМ „Тракия\", а това осигурява по-добри условия в ежедневието на жителите, а и за бизнеса.  „След 2020 г. ще работим за това европейските програми да осигуряват финансиране за интегрирани проекти, които допринасят за развитието на целия регион и се основават на неговите конкретни предимства и нужди. Така и селата в общините също ще могат да се възползват от европейската солидарност“, обясни още Лиляна Павлова. Тя бе категорична, че Дупница заслужава да се развива, да бъде все по-красива и да се благоустроява, а това може да се случва чрез европейските фондове, с обединените усилия на местната власт и правителството.  „Трябва да бъдем активни на тези избори, защото те още веднъж ще ни дадат подкрепа за политиките, които правим. Може да правим грешки, но ги поправяме и вървим напред, защото знаем вярната посока“, каза още Павлова. Тя призова дупничани да подкрепят ПП ГЕРБ на 26 май с номер 12 в бюлетината.  „Не беше далеч времето, когато преди няколко години прекосявахме този площад с гумени ботуши. Дупница беше в ситуацията пред един провален проект за широк градски център. И тогава г-жа Павлова – с цялото си сърце и усилия – помогна този проект да бъде реализиран“, припомни Ивайло Константинов. Кметът на Дупница инж. Методи Чимев заяви: „Вярвайте, че ако нещата през последните 7-8 години са се случвали в града, е благодарение и на г-жа Лиляна Павлова. Няма проект, няма проблем, за който ние, като ръководство, да сме търсили съдействие и да не сме го получили“. Той даде за пример автомагистрала „Струма“ и това да се съдейства Дупница да има включването (слизане и качване) към нея. ", "date": "2019.05.19", "title": "Лиляна Павлова: Чрез подкрепата от ЕС малкият и среден бизнес в Дупница ще продължи да се развива"}
{"url": "http://epicenter.bg/article/Yavor-Kolev-razkri-koya-e-nay-novata-kiber-izmama/183381/2/0", "text": "Началникът на сектор „Компютърни престъпления” в МВР Явор Колев и експертът от офиса на СЗО България - доц. д-р Михаил Околийски коментираха в студиото на предаването „Събуди се” по Нова телевизия темата с пристрастяването към порно сайтове.    Преди време американец уби цялото си семейство след скандал, че е изпратил 200 хиляди долара на българка.  Грант Амато откраднал парите от близките си. Българката работила в сайт с порно камери. Наскоро прокуратурата предостави на Нова телевизия записи от полицейски разпити и други документи, които разкриват цялата истина около жестоката семейна драма.  „Аз говорих с това момиче онлайн. Малко е срамно. Тя е модел в сайт с камери и живее в България”, разказа той. От документите стана ясно, че това момиче се казва Силвия и работи в порно сайт, където модели пред камери изпълняват желанията на тези, които плащат.  Пред разследващите Грант Амато разказал, че родителите му научили за кражбата и го изпратили в клиника за секс и онлайн зависимости, а след това му забранили да общува с българката. В писмо до приятели от сайта с порно камерите той пише, че не може да функционира нормално без нея. Въпреки забраната Амато продължил да общува тайно с българката. Това предизвикал скандал с баща му, който според прокуратурата завършил с тройното убийство. Пред следователите Амато отказал да признае, че е виновен.  „От юни миналата година компулсивното сексуално разстройство е заболяване. Когато един човек повече от 6 месеца не може да овладее импулсите си да посещава подобни сайтове, тогава това се превръща в проблем”, заяви доц. д-р Михаил Околийски.  Явор Колев поясни, че с навлизането на технологиите подобен тип престъпления се увеличават. „Всеки от нас има достъп до интернет. Престъпниците използват социалните мрежи и новите технологии, за да извършат престъпления. Сексуалните престъпления в интернет бележат огромен ръст. Млади жени търсят контакти с мъже, след което ги принуждават да извършват сексуални действия пред камера и с тези записи ги изнудват”, каза още той.  Явор Колев разкри коя е най-новата кибер измама. „Хората получават писма, в които пише, че компютърът им е станал обект на хакерска атака и са ги записвали, докато гледат порно. За да не бъде качен в интернет материалът, потребителят трябва да плати пари”, каза той. ", "date": "2019.05.19", "title": "Явор Колев разкри коя е най-новата кибер измама"}
{"url": "http://epicenter.bg/article/Dimitar-Danchev--Evropa-mozhe-da-bade-spasena--kato-bade-promenena/183382/2/48", "text": "  „Най-важният въпрос, който поставят хората, е за смисъла на евроизборите. На тези избори има смисъл да се гласува, за да се промени, както България, така и Европа“. Това заяви кандидатът за евродепутат от „БСП за България“ Димитър Данчев на среща с жители на Приморско.   По неговите думи в хората се е натрупало голямо недоверие към Европа - че тя може да промени нещо в страната ни. „Европа може да бъде спасена, като бъде променена“, подчерта той. Според кандидата за евродепутат, за да останат младите хора в България, ние трябва да използваме максимално това, което получаваме по линия на ЕС - тези пари, които идват, да стигат до младите, до обикновения предприемач и до малкия бизнес.  Димитър Данчев коментира, че на всички срещи в цялата страна хората поставят въпроси основно по вътрешнополитически теми. „За българите най-важни са доходите, здравеопазването, образованието, намирането на нормална работа, тъй като голяма част от хората в България живеят изключително бедно. Тези теми са и европейски“, каза той.  По време на среща с жители на Царево Данчев посочи, че Европа може да помогне за подобряване на жизнения стандарт в страната и повишаването на доходите. Според него, ако се обединим около определянето на един стандарт за минималната работна заплата и пенсия, ако целим привличането на повече инвестиции в България, създаването на повече работни места, това може да се случи.   „За създаването на нови работни места са нужни целенасочени инвестиции. Необходима е активна роля на държавата в този процес, както и активна роля на представителите ни в ЕП при определяне на бюджета и разпределение на средствата за преодоляване на дълбоките неравенства“, посочи още кандидатът за евродепутат.", "date": "2019.05.19", "title": "Димитър Данчев: Европа може да бъде спасена, като бъде променена"}
{"url": "http://epicenter.bg/article/Andrey-Novakov--Nashite-oponenti-znayat-samo-kak-da-rushat--no-ne-i-da-gradyat/183383/2/48", "text": "  \"Пътят, по който ГЕРБ поведе България преди 10 години - е без алтернатива. От най-малкото село до най-големия град хората оценяват постиженията от реализацията на проектите с европейско финансиране. Но нашите опоненти знаят само как да рушат, не и да градят\".  Това бяха думите на кандидата за представител на България в ЕП Андрей Новаков, съобщиха от пресцентъра на ГЕРБ. Той участва в централното предизборно мероприятие на ГЕРБ-София област, което се проведе на централния площад \"Захари Зограф” в град Самоков. В него взеха участие още кандидатите за евродепутати от листата на ГЕРБ и СДС Лиляна Павлова и Ивелина Василева, областният координатор на ГЕРБ-София област Галя Георгиева, народните представители от ГЕРБ Валентин Милушев, Васил Цветков и Мартин Тинчев, кметове и общински ръководители от ГЕРБ в областта.  \"С усилена работа, сериозна подкрепа и доверието, което имаме от гражданите и европейските ни партньори - българите сме достойна част от Европа. Само заедно като екип ще продължим да градим просперираща България“, посочи пред присъстващите кандидатът за евродепутат Лиляна Павлова и допълни: \"Нека се обединим и на 26 май да дадем силен отпор на нашите опоненти и покажем, че България върви напред”.  \"Всеки един човек трябва да усети подкрепата на Европа, независимо къде в България живее. Важно е в Европейския парламент да има хора, които знаят как работят европейските институции и как да отстояват интересите на страната ни. Ние работим за политики, които гарантират чиста и здравословна среда и по-добър живот на хората”, каза на свой ред кандидатът за евродепутат Ивелина Василева.", "date": "2019.05.19", "title": "Андрей Новаков: Нашите опоненти знаят само как да рушат, но не и да градят"}
{"url": "http://epicenter.bg/article/Radev--Avtentichniyat-i-traen-uspeh-iziskva-visoka-lichna-motivatsiya-i-palna-otdadenost-i-distsiplina-/183384/2/0", "text": "Автентичният и траен успех изисква висока лична мотивация и пълна отдаденост и дисциплина. Това каза президентът Румен Радев по време на официалната церемония по дипломирането на 25-ия випуск на Американския университет в Благоевград, предаде репортер на Радио „Фокус“ – Пирин.   Той благодари на ръководството на висшето учебно заведени за поканата да сподели един от най-тържествените и запомнящи се мигове в израстването на младите хора като личности - просветени, отдадени и вдъхновени за успех.   „Днешната церемония е вълнуващ празник, заслужено признание не само за студентите от 25-тия випуск, но и за преподавателите и ръководството на авторитетния Американски университет в България. Вашите ежедневни усилия за качествено образование и перспективни умения, посветени на бъдещето на нашите млади хора ще дават своя резултат години напред. Радвам се, че млади хора от десетки държави избраха за свое семейство Американския университет в Благоевград и приеха красивия град за свой втори дом. Те ще бъдат пример за своето и следващите поколения, че автентичният и траен успех изисква висока лична мотивация и пълна отдаденост и дисциплина“, каза Румен Радев. Той добави, че подкрепата, която абсолвентите получават от своите преподаватели, семейства и местна общност е много важна.   „В днешния тържествен ден искам да поздравя ръководството и преподавателите за високия стандарт на академично образование, който неотклонно отстоявате. Поздравявам и младите хора, които днес празнуват завършването на своето успешно обучение“, заяви още Радев.   ", "date": "2019.05.19", "title": "Радев: Автентичният и траен успех изисква висока лична мотивация и пълна отдаденост и дисциплина!"}
{"url": "http://epicenter.bg/article/Denitsa-Zlateva--Shte-rabotim-za-namalyavane-na-neravenstvata-v-Evropa-/183387/2/48", "text": "    \"Вече 12 години сме част от Европейския съюз, а все още говорим за Европа като за нещо далечно и трудно постижимо. Но и няма как да е по друг начин, когато дори в самата България са налице толкова крещящи различия. Трудно намираш подходящи думи, с които да отговориш на хората в малките, почти забравени села, когато те питат защо в 21 век България изглежда по този начин.\" Това каза Деница Златева, заместник-председател на НС на БСП и кандидат за евродепутат от листата на \"БСП за България\", на срещи с жители общините Бяла, Долни чифлик и Аврен във Варненска област, съобщиха от пресцентъра на партията.   \"Иска ми се премиерът и министрите от кабинета му да отговорят очи в очи на хората, които ни питат - защо в България се пътува по пътища, които приличат на закърпен килим, защо трябва да пътуват повече от час, за да стигнат до болница или аптека, защо децата в малките населени места са лишени от възможностите, които имат връстниците им в по-големите градове\", коментира още Златева.   \"С щедра ръка премиерът раздава милиарди всяка година, извън закона за държавния бюджет, а същевременно управляващите твърдят, че няма пари за актуализация на пенсиите или за увеличение на парите за майчинство. За разлика от асфалта, от пенсиите и детските надбавки не могат да се взимат рушвети и комисиони. Може би затова темата не им е толкова приоритетна\", коментира Златева.   \"Ние предлагаме промяна на този порочен модел. Да, ние знаем, че няма как отведнъж да изравним огромните разлики в доходите на България с тези в Люксембург, но можем да работим за намаляване на неравенствата на европейско ниво, за да гарантираме, че на нито един европейски гражданин няма да му се налага да живее под прага на бедността. Европейският съюз е създаден преди 62 години, за да гарантира мир и да сближи европейските народи. България е член вече 12 години, време е да се почувстваме горди и достойни европейци\", каза още тя.  Кандидатът за евродепутат от листата на \"БСП за България\" д-р Десислав Тасков отговори на критиките, че кампанията се фокусирала предимно върху проблеми от национално значение. „Ние сме пълноправни граждани на Европа и местните проблеми са и европейски“, отбеляза той. „Хубаво е да говорим за европейска здравноосигурителна карта и за единна европейска лекарствена политика, но същевременно не можем да подминаваме факта, че над 1 милион български граждани живеят под прага на бедността, те дори не живеят, а съществуват, оцеляват“, допълни д-р Тасков. „Българите са най-бедни в Европа, а същевременно плащат най-много за здравни услуги, това не може да продължава“, заяви той.  На срещите присъстваха и народният представител от Варна Иван Иванов и председателят на Областния съвет на БСП - Варна Цонко Цонев.  ", "date": "2019.05.19", "title": "Деница Златева: Ще работим за намаляване на неравенствата в Европа!"}
{"url": "http://epicenter.bg/article/Borisov--Veber-i-Tsvetanov-na-parviya-red-na-saveshtanieto-na-GERB/183388/2/0", "text": "Премиерът и лидер на ГЕРБ Бойко Борисов, кандидатът на ЕНП за шеф на ЕК Манфред Вебер и зам.-председателят на ГЕРБ Цветанов са на първия ред на съвещанието на ГЕРБ. Родопски гайди дадоха старт на основното предизборно събитие на управляващата партия.   Първият оратор на форума е финансовият министър Владислав Горанов. За първи път от създаването на ГЕРБ централно политическо събитие не се открива от Цветанов. След Горанов думата бе дадена на вицепремиера Томислав Дончев. И в това присъстващи видяха - те са новите довереници на премиера Борисов.   Направи впечатление, че Борисов влезе заедно с Вебер в зала \"Армеец\", съпроводен от основните политически лица на ГЕРБ. Цветанов обаче влезе през друг вход. Борисов и Цветанов не демонстрираха близки отношения, както на други подобни форуми. Преди да заеме мястото си на първия ред, Борисов дълго разговаря с Вебер. А Цветанов говореше с другите двама замц-шефове на партията, кметовете на София и Бургас Йорданка Фандъкова и Димитър Николов.   След  Николов и Фандъкова, дадоха думата и на Цветан Цветанов, който с емоционално слово успя да наелектризира залата.   В зала \"Арена Армеец\" са над 1400 активисти на партията, депутати и симпатизанти.    ", "date": "2019.05.19", "title": "Борисов, Вебер и Цветанов на първия ред на националната предизборна среща  на ГЕРБ (СНИМКИ)"}
{"url": "http://epicenter.bg/article/Tsvetan-Tsvetanov-/183391/2/48", "text": "ГЕРБ трябва да спечели тези избори, заяви в словото си на основното предизборно събитие на ГЕРБ зам.-председателят на партията Цветан Цветанов. Той изтъкна успехите в управлението и стабилността в страната и ролята на партията за това. Зам.-председателят на ГЕРБ изтъкна съюза със СДС.   „Силни сме, защото сме заедно. Благодаря сърдечно на кандидатите на евродепутати, които посетиха всички 250 общини“, посочи Цветанов. И изтъкна, че кандидатите за евродепутати са успели да покажат какво е направила партията за просперитета на регионите.   „Имаме стабилност, имаме министър-председател Бойко Борисов. Когато бяхме в Благоевград, Кюстендил, Перник хората се интересуваха от АМ “Струма“ и тя ще бъде факт“, заяви той, цитиран от \"Фокус\". Цветанов поздрави правителството за всички отделени ресурси и усилия за подкрепа на българските граждани. „Имаме избори, които трябва да спечелим, но те ще бъдат спечелени“, каза зам.-председателят на ГЕРБ.  Цветанов благодари на всички съюзи и формации, с които ГЕРБ е сключила споразумение за предстоящите европейски избори.   В края на словото си вторият човек в партия ГЕРБ покани на сцената в зала \"Армеец\" цялата листа на партията като представи всеки един от тях.    ", "date": "2019.05.19", "title": "Цветан Цветанов: Трябва да спечелим тези избори! Имаме стабилност! Имаме премиера Борисов!"}
{"url": "http://epicenter.bg/article/Mariya-Gabriel--/183392/2/48", "text": "Премиерът Бойко Борисов гради вече 10 години имиджа на България, на която Европа има доверие. Това каза еврокомисарят и водач на листата на ГЕРБ и СДС за евроизборите Мария Габриел по време на основното предизборно събитие на партията, предаде репортер на Агенция „Фокус“.   „Днешният ден е важен за нас, за да изпратим силно послание за подкрепа за нашия кандидат Манфред Вебер за бъдещ председател на ЕК. Важен е и за да потвърдим отново нашата визия за силна България в обединена Европа“, заяви Мария Габриел. Тя се обърна и към министър-председателя Бойко Борисов. „Г-н премиер, вие градите вече 10 години имиджа на България, на която Европа има доверие. Ние пазим външната ни граница на съюза както никой друг. И на България, която задава приоритети в европейския дневен ред. На тези избори отново вярвам, че всеки ще даде най-доброто от себе си, за да покажем, че с премиера Бойко Борисов и ГЕРБ България следва непоколебимо европейския си път на развитие. Нека си кажем „да, не сме идеални, работим, грешим, но и бързо поправяме грешките си“.   \"Грижим се за всяко населено място. Това са нашите качества, които с времето не трябва да губим от поглед“, каза още тя. „Ще покажем, че с труд, реалистични ангажименти и конкретни идеи ще продължим да работим за по-добър жизнен стандарт и развити региони, за Европа, която закриля и два перспективи“, посочи Мария Габриел. Тя се обърна и към кандидата за председател на ЕК Манфред Вебер с думите: „Скъпи, Манфред, познаваш силата на премира Борисов и делегацията на ГЕРБ в ЕП. Годините ни съвместна работа са показали, че можеш да разчиташ на сплотен, силен, знаещ и можещ отбор. Всеки един е доказал се професионалист и българин, работил и имащ още много да даде на Европа и България. Имаш подкрепата ни, Манфред, за писането за тази страница на Европа, за която ще работим заедно“. Мария Габриел посочи, че Европа, която казва „не“ на разделението и „не“ на езика на омразата. „Ще работим за Европа, която е обединена и гради. Европа, която с единство и отговорност може да стигне и до най-отдалеченото училище и до най-малкото земеделско стопанство. Европа, която защитава нашето християнско семейство. Но тази Европа няма да дойде даром, за нея трябва да работим в дух на сътрудничество и взаимно уважение“, посочи тя.   Мария Габриел подчерта, че ключовата дума в Европа днес е доверие. „Доверието обаче е заложник на конформизма. Да му вдъхнем нова сила, зависи от всеки един от нас“, заяви тя.  ", "date": "2019.05.19", "title": "Мария Габриел: Премиерът Борисов гради вече 10 год. имиджа на България, на която Европа има доверие!"}
{"url": "http://epicenter.bg/article/Merkel-gotvi-prestrukturirane-na-pravitelstvoto/183397/7/0", "text": "Германският канцлер Ангела Меркел обмисля възможността за преструктуриране на правителството, за да заздрави политическите си позиции и да си осигури възможност да изкара до края четвъртия си мандат. Това съобщи днес в. \"Билд\", цитиран от ТАСС, позовавайки се на източници от управляващия Християндемократически съюз (ХДС).  През последните месеци в медиите се въртят спекулации, че Меркел може предсрочно да се оттегли от канцлерския пост и да предаде правомощията си на сегашния лидер на ХДС Анегрет Крамп-Каренбауер. Според \"Билд\" вероятността за този сценарий може да се засили след изборите за Европейски парламент идната седмица, както и след изборите в три от федералните провинции, планирани за есента. Ако консерваторите загубят гласове, то на канцлера ще се наложи да се опита да вдигне рейтинга чрез промени в правителството, посочва изданието.  Според схемата, която се обсъжда в канцлерството, поста си в кабинета може да загуби отдавнашният сътрудник на Меркел и министър на икономиката Петер Алтмайер. Вакантната длъжност може да бъде предложена на министъра на здравеопазването Йенс Шпан, който е известен с критиките си към политиката на канцлера. При промените мястото си може да загуби и министърът на образованието Аня Карличек, която според \"Билд\" не се ползва с авторитет сред научните кръгове.  За нейната длъжност се обмисля кандидатурата на ръководителят на канцлерската администрация Хелге Браун.  В края на 2018 г. Меркел се оттегли от председателския пост в ХДС, но остана канцлер. Тя заяви, че планира да изкара до края четвъртия си мандат (до 2021 година) и след това да се откаже от политиката.  Крамп-Каренбауер е считана за политически наследник на Меркел. Мнозина обаче се съмняват дали, ако популярността на канцлера продължи да спада, тя ще бъде подходящ кандидат за водач на ХДС и правителството.    ", "date": "2019.05.19", "title": "Меркел готви преструктуриране на правителството"}
{"url": "http://epicenter.bg/article/Predsrochnite-izbori-v-Avstriya-shte-sa-prez-septemvri/183398/7/0", "text": "Австрийският президент Александър Ван дер Белен каза, че иска предсрочните избори в страната да се проведат през септември, след като правителството се срина поради корупционен скандал. \"Моето предпочитание за предсрочни избори е септември, ако е възможно началото на септември“, каза пред репортери президентът след като проведе разговор с канцлера Себастиан Курц.   Президентът обяви, че ще проведе срещи и с лидерите на останалите парламентарни партии, на първо място с новия лидер на австрийската Партия на свободата Норберд Хофер.   Правителствената криза, довела до предсрочни избори в Австрия е резултат от аферата \"Ибиса\". В петък две германски медии излъчиха тайни видеозаписи, показващи вицеканцлера Хайнц-Кристиан Щрахе в компанията на мнима племенница на руски олигарх, на която обещава строителни проекти в замяна на дарения на неговата формация - крайнодясната Партия на свободата.  Съветва я и да купи вестник, говори и за внедряване на благосклонни журналисти, които да лобират за него.  След изтичането на записът от испанския остров Ибиса (2017) Щрахе подаде оставка и като вицеканцлер, и като лидер на Партията на свободата, но това не спаси кабинета.  ", "date": "2019.05.19", "title": "Предсрочните избори в Австрия ще са през септември"}
{"url": "http://epicenter.bg/article/Eksploziya-do-turisticheski-avtobus-v-Egipet--14-dushi-sa-postradali/183401/7/0", "text": "Седемнайсет души - 10 граждани на Египет и седем туристи от Южна Африка, са ранени днес при експлозия, насочена срещу туристически автобус в района на Големия египетски музей близо до пирамидите на платото Гиза.  Самоделно взривно устройство е било детонирано при преминаването на автобуса с туристи, предаде Франс прес, като се позова на източници от египетските сили за сигурност и медицинските служби.   Телевизионният канал \"Ал Хадас\" съобщи, че е избухнало самоделно взривно устройство. Новият държавен музей на Египет бе построен по-близо до пирамидите в Гиза - само на 2 км.  ", "date": "2019.05.19", "title": "Експлозия до туристически автобус в Египет, 17 души са пострадали"}
{"url": "http://epicenter.bg/article/Frenskiyat-ministar-na-ikonomikata--Pobeda-na-Lyo-Pen-na-Evroizborite-shte-zaplashi-evroto-/183402/7/0", "text": "\"Победа на крайнодясната партия \"Национален сбор\" на Марин Льо Пен в изборите за Европейски парламент идната седмица може да навреди на еврото и да нанесе щети на френската икономика и промишленост\".  Това заяви днес министърът на икономиката Брюно Льо Мер, цитиран от Ройтерс и БТА.   Социологически допитвания показват, че партията на Льо Пен, която по-рано се наричаше \"Национален фронт\", ще има близки резултати с центристката \"Република, напред!\" на президента Еманюел Макрон. Ако националистите чрез Марин Льо Пен спечелят на 26 май, то това ще има сериозни последици за нашите финанси, ще има сериозни последици за стабилността на еврото, каза Льо Мер днес по телевизия Бе Еф Ем. Това ще бъде сериозно за цялата икономика и за всички промишлени политики, които сме започнали, каза министърът. Страните в една \"крехка\" еврозона трябва да вземат допълнителни мерки в обединенията на банковите и капиталови пазари.  ", "date": "2019.05.19", "title": "Френският министър на икономиката: Победа на Льо Пен на евроизборите ще заплаши еврото!"}
{"url": "http://epicenter.bg/article/Shveytsartsite-odobriha-danachna-i-pensionna-reforma-i-zatyagane-na-kontrola-varhu-orazhiyata/183418/7/0", "text": "Гражданите на Швейцария одобриха днес в два референдума реформа в системата на корпоративното данъчно право и постъпленията за пенсионните фондове и затягане на контрола върху огнестрелните оръжия съгласно правилата на ЕС, информира Ройтерс.  Данъчната реформа и промените във финансирането на пенсионната система бяха приети с 66 срещу 34 процента от гласовете, според предварителни резултати.  Вотът слага край на продължителен спор за благоприятните данъчни ставки, които Швейцария предлага на международните корпорации. Приемането на промените има решаващо значение, за да не бъде страната белязана като отцепник, предлагащ ниски ставки, заяви финансовият министър Ули Маурер.  Преди две години шейцарската система за пряка демокрация отхвърли опит за реформа на данъчното законодателство, което мнозина обвиняват, че дава нечестно предимство на страната в привличането на глобални компании.  Под натиска на ЕС и Организацията за икономическо сътрудничество и развитие Швейцария обеща да покрие международните стандарти и да премахне специалните ниски данъчни ставки, от които се възползват близо 24 000 чуждестранни компании, базирани в страната.  Правителството планира да премахне специалния данъчен статут на корпорациите, които в отделни кантони плащат данъци от едва 7,8 до 12 процента спрямо 12 до 24 процента за \"обикновените\" швейцарски компании.  В замяна кантоните ще понижат данъците за обикновените компании, за да ги разубедят да напуснат.  За да покрие недостига на данъчни приходи от около 2 млрд. шв. франка (1,98 млрд. д.), който ще възникне впоследствие, федералното правителство ще увеличи частта от федералния данък, който кантоните получават.  За да успокои притесненията, че корпорациите ще бъдат облагодетелствани за сметка на гражданите, се предвижда вдигане на годишните вноски в държавната пенсионна система с 2 млрд. франка чрез увеличаване на вноските на работодателите и служителите и по-голям дял на федералното правителство.  По-строгия контрол върху оръжията одобриха 64 срещу 36 процента от гласоподавателите.  Европейските ограничения, които засягат и нечленуващата в ЕС Швейцария, защото тя е част от Шенгенското пространство на отворени граници, предизвика недоволство сред любителите на стрелбата. Ако мярката не бе приета обаче, щеше да се наложи страната да напусне шенгенската зона и системата на Споразумението от Дъблин за бежанците.  След терористичните нападения в Париж и други европейски градове през 2015 година, през 2017 г. ЕС затегна законите за придобиване на полуавтоматични оръжия като използваните в атаките и улесни проследяването на оръжия в националните бази данни.  Първоначално европейското предложение предизвика недоволство в алпийската страна, защото означава да се забрани швейцарската традиция бившите войници да задържат автоматичните си оръжия. Швейцарските власти договориха отстъпки от режима за членовете на многобройните клубове по стрелба, но всяко ограничение, идващо от ЕС, провокира крайнодесни активисти, бранещи швейцарския суверенитет.  Швейцария има едно от най-високите нива на частни собственици на оръжия в Европа - близо 48 процента от швейцарските домакинства притежават огнестрелно оръжие. ", "date": "2019.05.19", "title": "Швейцарците одобриха данъчна и пенсионна реформа и затягане на контрола върху оръжията"}
{"url": "http://epicenter.bg/article/Zagreb-shte-bade-domakin-na-sreshta-na-liderite-ot-ES-i-Zapadnite-Balkani-prez-2020-g-/183419/7/0", "text": "Хърватския премиер Андрей Пленкович заяви, че укрепването на перспективата за членство в ЕС на страните от Западните Балкани ще бъде един от приоритетите на хърватското председателство на ЕС и с тази цел Загреб ще бъде домакин на среща на върха на лидерите от ЕС и Западните Балкани през първата половина на 2020 г., предаде Хина.  Пленкович посочи това на съвместна пресконференция в Загреб с германския канцлер Ангела Меркел.  Хърватия ще председателства Съвета на ЕС през първата половина на 2020 г., а Германия ще поеме ротационното председателство през втората половина на 2020 г.  Меркел заяви, че Берлин подкрепя перспективата за членство в ЕС на страните от Западните Балкани, като подчерта, че критериите за членство трябва да бъдат изпълнени.  Пленкович изрази надежда, че следващият бюджет на ЕС ще бъде приет по време на хърватското председателство.  Пленкович и Меркел са обсъдили също координация на стратегическите цели по време на хърватското и германското председателство.  Меркел посочи, че 370 000 хърватски граждани, живеещи в Германия, и 2,5 милиона германски туристи, които посещават годишно Хърватия, представляват мост между двете страни. ", "date": "2019.05.19", "title": "Загреб ще бъде домакин на среща на лидерите от ЕС и Западните Балкани през 2020 г."}
{"url": "http://epicenter.bg/article/Papa-Frantsisk-kam-zhurnalistite--Borete-se-s-falshivite-novini-sas-smirenie-i-profesionalizam/183420/7/0", "text": "Папа Франциск се обърна с призив към журналистите да се борят с фалшивите новини със смирение и професионализъм.  На среща с Италианския клуб на международните журналисти папата благодари на представителите на медиите за саможертвата и за службата, която всеки журналист поема в борбата за свобода на словото и истината, предаде БТВ.  \"Във времена на прекалено много враждебни думи, когато злословенето се превърна в навик, заедно с поставянето на квалификации за хората, не трябва да забравяме, че всеки човек има достойнство. Във времена, когато се споделят много фалшиви новини, смирението ще ви пази от това да предлагате развалените плодове на дезинформацията и ще ви подканва да подхранвате истината\", каза Папа Франциск. ", "date": "2019.05.19", "title": "Папа Франциск към журналистите: Борете се с фалшивите новини със смирение и професионализъм"}
{"url": "http://epicenter.bg/article/Kinolegendata-Alen-Delon-poluchava-pochetna--quot-Zlatna-palma-quot--v-Kan/183405/6/0", "text": "На кинолегендата Ален Делон ще бъде връчена почетната \"Златна палма\" на кинофестивала в Кан, съобщава Дарикнюз.бг.   Филми с участие на Ален Делон цели седем пъти са били включвани в конкурсната програма на кинофестивала в Кан, но той никога не е получавал награда от него, констатира агенция АФП.  Тази несправедливост ще бъде поправена тази вечер с удостояването на легендата на френското кино с почетна \"Златна палма\". Престижното отличие ще бъде връчено на Делон от неговата дъщеря Анушка.  И ако този заслужил приз, отличил Жан-Пол Белмондо и Жан-Пиер Лео, изглежда малко позакъсняла компенсация, присъждането му успя да предизвика полемики в началото на кинофестивала. Феминистки обвиниха актьора, че е \"расист, хомофоб и женомразец\".  Активистки от американската асоциация \"Жените и Холивуд\" стигнаха до това заключение, след като внимателно проучиха всички изказвания на Делон в миналото. Те внесоха петиция с 25 000 подписа до ръководството на кинофеста той да не бъде \"почетен\". \"Никакви почести за женомразците и агресорите\", реагираха и френските активистки от \"Позволете си феминизъм\".  \"Аз не съм срещу гей браковете, беше заявил преди време своята позиция Ален Делон. На мен не ми пука, нека хората да правят, каквото си искат. Но аз съм против осиновяването на деца от двойки от същия пол. Признах си, че съм ударил шамар на жена. Но в интерес на истината самият аз съм получавал много повече шамари, отколкото съм раздавал. В живота си никога не съм извършвал посегателства над жена! Лепнаха ми и етикета, че съм от крайната десница, защото съм приятел с Жан-Мари Льо Пен. Не, аз просто съм десен човек и точка по въпроса\", отговаря на нападките актьорът.  Генералният директор на кинофестивала в Кан Тиери Фремо се опита да защити 83-годишния актьор от това, което той нарече \"политическа полиция\". \"Делон има правото да мисли това, в което е убеден и е трудно да съдим от позицията на днешния ден за нещата, които са се случили преди доста години\", заяви Фремо. ", "date": "2019.05.19", "title": "Кинолегендата Ален Делон получава почетна \"Златна палма\" в Кан"}
{"url": "http://epicenter.bg/article/Rachkov-i-Magi-Halvadzhiyan-vazhiteni-ot-Stiliyana-v-Nirvana/183415/6/0", "text": "  Димитър Рачков, Маги и Джуди Халваджиян, Лора Караджова, Ники Кънчев и още куп звезди блестяха на откриването на изложбата „Прожектори“ на талантливата художничка Стилияна Узунова в столичната галерия Нирвана.   Авторката представи 34 великолепни картини в арт пространството на Ники Младжов, известно като един от най-престижните центрове за изкуство в страната. Платната, селектирани под кураторството на Моника Тошева, грабнаха погледите на певицата и актриса Алекс Раева и бившата адреналинка Яна Христова, които сияеха в очакване на предстоящото майчинство.   Дими Стоянович, историк и журналист, представи авторката на откриването на изложбата. Модерната живопис на Стилияна Узунова не остави безпристрастна бизнесдамата Мирела Ненчова, както и режисьора на шоуто „Като две капки вода“ Кирил Киров. Мария Игнатова, бившата адреналинка Жана Брейчева, репортерката на „Господари на ефира“ Ева Веселинова, актьорът Станимир Гъмов, певицата Петя Буюклиева.   Победителят в Сървайвър Ваня Джаферович и съпругата му Жени дълго разглеждаха творбите на Стилияна. Топмоделите Гери Дончева и Диана Иванчева пристигнаха със силните си половинки, за да се насладят на творбите на Стилияна. Бизнесдамата Мая Косева и журналистът Антон Стефанов изразиха възхищението си от платната на талантливата авторка. Творци от различни сфери, представители на културни и финансови институции, ценители и колекционери се спираха за дълго пред всяко едно от платната.   Половината картини на Стилияна Узунова бяха откупени на откриването на изложбата.   „Стилияна е не само талантлив творец, тя е и страхотен човек, участва от години с картините си в благотворителния търг на Дарик радио“, сподели Ники Кънчев. Художничката Йоанна Дановска, колегите й Николай Янакиев, Лили Сотирова, Николай Панайотов, скулпторката Кунка Димитрова, Явор Цаков и половинката му Капка Амзина обсъждаха невероятната текстура на картините на Стилияна и силните послания на платната.   Силната половинка на Стилияна – Страхил Йорданов, приятелките й Елена Гаврилова и Живка Маринова, които също са художнички, роднини и приятели на авторката не криеха радостта си от грандиозния успех на изложбата.   „Стилияна има изключително рядък талант – да създава светове“, коментира художникът Петър Пиронков. „Живописта на Стилияна е многопластова и ексцентрична, като самата нея. Тя не се страхува да експериментира с различни формати, които ни дават възможността да се потопим в този неин свят“, сподели кураторът на изложбата Моника Тошева.   Стилияна Узунова освен талантлив художник е и отговорен гримьор в шоуто „Като две капки вода“. Тя е известна с работата си като художник гримьор в кинопродукции, телевизионни формати, видео клипове. След изложбата в галерия Нирвана авторката заминава за Париж, където 2 месеца ще твори в ателиетата на СБХ в Сите дез Ар.", "date": "2019.05.19", "title": "Рачков и Маги Халваджиян възхитени от Стилияна в Нирвана"}
{"url": "http://epicenter.bg/article/Sin-ubi-71-godishnata-si-mayka/183407/3/0", "text": "Син уби 71-годишната си майка в хасковското село Войводово, предаде Dariknews.  Възрастната жена е била удряна с юмруци и ритници. След убийството - мъжът сам извикал полиция. Той е с тежко психично заболяване, бил е и подлаган на лечение в болница.  По данни на полицията пенсионерката е била малтретирана с години. Заподозряна по случая е и дъщерята на убитата.  По първоначални данни, причината за смъртта е тежък побой. Няма данни за взлом в къщата, където жертвата е живеела. Тя е обитавала дома със сина и дъщеря си, съобщават от ОД на МВР- Хасково. Това е станало снощи.  По разследването вече са назначени експертизи.  ", "date": "2019.05.19", "title": "Син уби 71-годишната си майка"}
{"url": "http://epicenter.bg/article/Mustafa-Karadaya-v-Momchilgrad--Tezi--koito-ni-razdelyat--ne-sa-nashi-oponenti--a-vragove-/183399/2/48", "text": "  ДПС залага на доброто бъдеще на децата. Това заяви Мустафа Карадайъ, председател на ДПС и водач на листата на политическата сила за европейските избори на 26 май, по време на предизборен митинга-концерт в Момчилград, предаде Радио „Фокус”.  „Нашето единство се нарича ДПС. Каузата на ДПС е твърде голяма, за да се борят членовете му помежду си. ДПС е пазител на мира в държавата. Ако сме сгрешили, простете. Ние прощаваме”, каза Карадайъ.  Присъстваха кандидатите от листата на ДПС за изборите за членове на Европейския парламент от България, народни представители, кметовете на общини и на села, членове и привърженици на политическата формация.  „Вредим си с примера от 2017-та година. Тогава казвахме: „Тези, които ни разделят, не са наши опоненти, а врагове”. Тогава изгубихме 100 000 гласа. Тяхната политика бе: „С нашите камъни, по нашите глави”. Ако сме сгрешили, простете ни”, допълни председателят Мустафа Карадайъ. Той заяви още, че младежката организация на ДПС е най-голямата в Европа - с 20 000 членове.  ", "date": "2019.05.19", "title": "Мустафа Карадайъ:  Каузата на ДПС е твърде голяма, за да се борят членовете му помежду си!"}
{"url": "http://epicenter.bg/article/Mariyana-Nikolova-shte-prisastva-na-tseremoniyata-po-vstapvane-v-dlazhnost-na-Volodimir-Zelenskiy/183403/2/0", "text": "Заместник министър-председателят по икономическата и демографската политика Марияна Николова ще присъства на официалното встъпване в длъжност на новоизбрания президент на Украйна Володимир Зеленский на 20 май 2019 г. в Киев. Това съобщиха от правителствения пресцентър.   Церемонията ще започне в 10:00 часа с тържествено заседание на Върховната Рада на Украйна, на което новоизбрания президент ще положи клетва. След инагурацията новият държавен глава ще даде тържествен прием за високите гости в Мариинския дворец. ", "date": "2019.05.19", "title": "Марияна Николова ще присъства на церемонията по встъпване в длъжност на Володимир Зеленский"}
{"url": "http://epicenter.bg/article/Korneliya-Ninova--Sofiya-mozhe-da-bade-kato-drugite-evropeyski-stolitsi/183406/2/48", "text": "  \"София може да бъде като другите европейски столици. В последните няколко години над 1.5 млрд. евро са европейските средства, инвестирани в София. За това време и с толкова пари, тя можеше да изглежда съвсем различно. След ремонтите на ремонтите по \"Цариградско шосе\", по бул.\" Дондуков\" и по \"Граф Игнатиев\" малцина се обогатиха лично за сметка на милионите жители на столицата. Моделът на управление на София е умален модел на управлението на държавата.\"   Това каза лидерът на БСП Корнелия Нинова в Северния парк, в София, където се срещна с граждани заедно с кандидатите за евродепутати от \"БСП за България\" Петър Витанов, Цветелина Пенкова и проф. Мариела Модева.   Тя отбеляза още, че при 1.7 млрд. лв. бюджет все не стигат възможности за подпомагане на младите семейства с детски градини.   \"Едно бъдещо, различно управление трябва да започне със строителство на детски градини. Голяма детска градина струва 5 млн. лева. Нищожна сума за огромния бюджет, но жизненоважна за младите софиянци. Ще кажат- това не е европейска тема, но демографската катастрофа е в най-висша степен европейски въпрос\", коментира Нинова. Според нея крайните софийски квартали са напълно забравени. Тя изтъкна, че регионалните различия са европейска тема, иначе кохезионната политика би се обезсмислила.   \"Крайно време е районните кметове да имат самостоятелен бюджет, а не да зависят от благоволението на кмета. Както Борисов раздава парите, събрани от данъците на хората, по свое усмотрение, така кметът и общинският съвет решават на кой район какви средства да дадат, по лична преценка\", каза председателят на БСП. Тя зададе въпроса- това, че дишаме най-мръсния въздух в Европа каква тема е? \"Зелени площи и спиране на раздадените под масата разрешения за строежи- тип \"Артекс\"- са само част от решенията. Борбата с монополите е европейска политика, но у нас те се ширят безнаказано. Правила вместо лични интереси могат да се наложат на монополистите Софийска вода и Топлофикация. Но това е моделът - срастване на властта с олигархията, корупция и беззаконие. Този модел може да се промени на 26 май, с номер 18 в интегралната бюлетина\", призова Корнелия Нинова.   Тя допълни, че сме на прага на европейски избори, които могат да променят Европа и България. \"Искаме европейски австрийски морален стандарт, а не герберски. За една оставка за корупция на коалиционен партньор- европейският политик от ЕНП, канцлерът Курц, обяви предсрочни избори. За седем оставки за корупция в ГЕРБ- българският политик от ЕНП Борисов заяви : „и да загубя изборите, няма да подам оставка“. Разликата е очевидна. Ето защо твърдим, че ГЕРБ ни отдалечават от Европа и европейските ценности. И това трябва и може да се промени на 26 май\", заключи Корнелия Нинова.", "date": "2019.05.19", "title": "Корнелия Нинова: Искаме европейски австрийски морален стандарт, а не ГЕРБ-ерски!"}
{"url": "http://epicenter.bg/article/Kaloyan-Pargov--Sofiya-mozhe-da-bade-kato-Praga--Zagreb--Bratislava--no-ne-s-tova-upravlenie/183408/2/48", "text": "  София може да бъде като Прага, Загреб, Братислава..., но не при управлението на ГЕРБ! Това заяви лидерът на БСП - София Калоян Паргов по време на среща с граждани в Северния парк днес заедно с председателя на БСП Корнелия Нинова и кандидатите за евродепутати Петър Витанов, Цветелина Пенкова и проф. Мариела Модева.  \"София може да е съизмерима с европейските градове. Ние всички, които живеем тук, искаме да бъдем наистина европейска столица. Заслужаваме го. Но виждаме, че с това управление на града, което е в последните 10 години, не го получаваме, заяви той пред гражданите. - Имаме огромен шанс да поставим началото на промяната. Първата стъпка можем да я направим още на 26-и май. Защото заслужаваме справедливо разпределение на европейските ресурси. Заслужаваме справедливи доходи, които да ни осигурят достоен живот на равноправни европейци и спокойни старини. Защото не е справедливо малцина да получават всичко за сметка на мнозинството от българските граждани. Не е справедливо десетки милиони левове да бъдат изливани за ремонти в центъра на София, а кварталите от периферията да не усещат, че са част от европейска столица\".  Калоян Паргов добави, че в българското общество все по-осезаемо се усеща очакване за промяна. \"Има го в кварталите на София, има го и в останалите градове и села, които обиколихме в последните седмици, каза той. - Хората искат да живеят достойно в родината си. Искат да са равноправни европейски граждани. Искат да имат самочувствие на истински европейски граждани. Истината е, че реализацията на тези нормални човешки желания зависи от всеки един от нас. Ако бъдем отговорни хора с гражданска позиция и упражним правото си на глас на 26-и май, можем да направим първата крачка към промяната с №18 в бюлетината\".", "date": "2019.05.19", "title": "Калоян Паргов: София може да бъде като Прага, Загреб, Братислава, но не с това управление!"}
{"url": "http://epicenter.bg/article/Dimitar-Danchev--Da-zapazim-i-predadem-avtentichniya-balgarski-duh-i-kultura-v-Evropa/183409/2/48", "text": "  \"Основна цел на нашите бъдещи представители в европейския парламент ще бъде да запазят и предадат този автентичен български дух и култура и в Европа, и в европарламента\".   Това каза кандидатът за евродепутат от „БСП за България“ Димитър Данчев по време на Националния Странджанско-тракийски събор „Фолклорен венец Божура“ край град Средец. Според него българинът има основания да се чувства достоен гражданин на ЕС, защото духът и културата на България са изключително интересни. \"Те показват една национална идентичност, която трябва да бъде предадена и в Европа“, допълни той. „Намираме се в навечерието на най-българския празник - 24 май. Смятам, че и в цивилизационен план българите можем да се чувстваме горди, защото нашите свети братя Кирил и Методий са съпокровители на Европа, а българската азбука е третата азбука в ЕС“, каза още Данчев. Димитър Данчев бе придружаван от народните представители от „БСП за България“ Петър Кънев и Николай Тишев, областния лидер на БСП Стойко Танков и председателя на ОбС на БСП-Средец Йона Чобанова. Те положиха цветя на паметника на Стефан Караджа в местността Божура.  ", "date": "2019.05.19", "title": "Димитър Данчев: Да запазим и предадем автентичния български дух и култура в Европа"}
{"url": "http://epicenter.bg/article/Elena-Yoncheva--GERB-prodavat-Balgariya-/183411/2/48", "text": "  „Спасете ни от корупцията, завладяла нашата община Казанлък, както и държавата ни. ГЕРБ тук продават на безценица не само общинската собственост, а и нашите спомени и мечти”. С тези думи се обърнаха жители на общината към водача на листата на „БСП за България” за евроизборите Елена Йончева. Казанлъчани, заедно с общински съветници от БСП, показаха на Елена Йончева ярки примери в тяхната община на корупционни практики, безотговорност, подмяна на политиките за хората с придобиване на частна собственост за свои, прикрити опорочени обществени поръчки, безстопанственост, довела до разпродажби на общинска собственост на безценица, отказ на информация за общински съветници от страна на кмета и общинска администрация.  „ГЕРБ продават България. Община Казанлък, която е един от многото примери, се е превърнала в агенция за продажби”, това заяви водачът на листата на \"БСП за България\" Елена Йончева след като посети различни обекти из града. По думите ѝ за последните 7 години са продадени над 2 хил. декара имоти. „Защо дейността на общината е съсредоточена в тази област - защото се връщат комисиони. Грижата на община Казанлък не е за хората, а как да се продаде един или друг обществен имот и да се вземат комисиони”, обясни тя. Йончева сподели, че преди няколко години е трябвало да бъде евакуирана Математическата гимназия заради срутване, причинено от начина, по който е направена една обществена поръчка и по чудо не се е стигнало до жертви. „Това става в цялата страна. Обществените поръчки се правят за конкретни фирми”, изтъкна тя.  Йончева допълни, че община Казанлък се опитва да продаде и 6 декара общинска земя в Равда, на първа линия, до морето, на цена 88 евро на квадратен метър. „Благодарение на общинските съветници на левицата, тази сделка е спряна”, подчерта водачът на листата на левицата. Тя посочи и друга скандална сделка - продажба на 34 декара детско автоградче на цена 550 хил. лв. -16 лв. на квадратен метър, вместо да бъде съхранено това автоградче, което е уникално по своята същност за цяла България и съществува повече от 35 години. Тя обясни, че е посетила и комплекса, който се строи на мястото на бившото училище „Димитър Андреев”, чиято сграда умишлено е била оставена на произвола и продадена на ниски цени на специално избран купувач – съпругата на бившия зам.-кмет. „Българските общини се феодализират и човек не може да успее, ако не е част от партийната герберска структура. Това, което се прави у нас е герберски капитализъм, а не пазарна икономика. Ще спрем този пагубен начин на управление”, категорична бе Елена Йончева.  „Управлението на този град се проваля във всичко, освен в това- да се разпорежда с общинската собственост”, заяви кандидатът за евродепутат Иван Кръстев. Той попита- колко инвестиции са направени, колко чужди инвеститори са привлечени, колко работни места са разкрити в този най-индустриализиран регион в страната, по време на двата мандата на ГЕРБ. „Най-големите инвеститори в България са нашите емигранти, прокудени от това управление да търсят начин за препитание в чужбина. Нашата цел е да възстановим България така, че те да се върнат при семействата си”, подчерта Кръстев.  Водачът на листата от региона и зам.-председател на ПГ на \"БСП за България\" Драгомир Стойнев заяви: „Видяхме видимите резултати от управлението на ГЕРБ. Този грабеж е недопустим”. Той подчерта, че още по-странното е, че гражданите нямат информация- какво се случва и на общински съветници също са отказвани данни. Стойнев обясни, че той и народният представител от областта Георги Гьоков ще зададат писмени въпроси към кмета Галина Стоянова за тези нередности. „Чакаме отговори”, заключи Драгомир Стойнев.  След като посети проблемните обекти в града, Йончева, заедно с кандидатите Иван Кръстев и Крум Дончев, секретарят на ПГ на левицата Кристиан Вигенин и депутатите от региона Драгомир Стойнев, Георги Гьоков и Димитър Георгиев, проведоха среща с граждани от общината.  ", "date": "2019.05.19", "title": "Елена Йончева: ГЕРБ продават България!"}
{"url": "http://epicenter.bg/article/Prof--Nikolay-Radulov--/183412/2/0", "text": "Случаят за издирвания вече десети ден Стоян Зайков много прилича на случая в Нови Искър  . Това заяви бившият секретар на МВР Николай Радулов в предаването \"120 минути\" по БТВ.  \"Главните герои са същите. Те продължават както тогава да говорят нелепици. За ловното оръжие не може да има експертиза - то стреля със сачми, които могат да бъдат различни номера. Не може да има експертиза, която да потвърди убийството с това оръжие ли е направено\", обясни проф. Радулов.  Издирването на Стоян Зайков, чиято приятелка бе намерена убита, продължава десети ден. Дни след жената бе открит мъртъв и трети братовчед на Зайков, с когото са съседи.  В събота на брифинг в Костенец главният секретар на МВР Ивайло Иванов съобщи, че е намерено оръжие от едно от двете убийства. По-късно по информация на БНР стана ясно, че откритото оръжие в ловна пушка.   Проф. Радулов коментира и търсенето на офшорни сметки на хора от властта. Миналата седмица главният прокурор Сотир Цацаров поиска официално от ДАНС данни за всички банкови сметки, участие в офшорни компании, притежавани недвижими имоти в чужбина от лица, заемащи висши публични длъжности. Според експерта проф. Радулов политици и бивши висши чиновници имат офшорни сметки, в които скрили незаконни доходи. Те са натрупани в последните 20 години. Според западни анализи българските пари зад граница надминават 16 млрд. лв., посочи проф. Радулов. Според него ходът на главния прокурор трябва да бъде адмириран.      ", "date": "2019.05.19", "title": "Проф. Николай Радулов: Според западни анализи българските пари зад граница надминават 16 млрд. лв.!"}
{"url": "http://epicenter.bg/article/Mustafa-Karadaay-v-Momchilgrad--Ako-sme-sgreshili--prostete--Nie-proshtavame-/183414/2/48", "text": "\"Ако сме сгрешили, простете! Ние прощаваме!\", заяви председателят на Движението за права и свободи Мустафа Карадайъ по време на предизборен митинг в Момчилград. Той даде пример с 2017 година, когато 100 000 гласа са отишли в празното, което е довело на власт в България националистите. \"ГЕРБ казват: \"Ние имаме 100 000 гласа от мюсюлманите в България. Те получават политическа сила от нашите гласове, получават власт чрез нашите гласове и ползват тази власт против нас. В европейския парламент заедно с нашите депутати отстояват езиковото многообразие. Идват в България, в нашата родина и забраняват нашия, турския език по време на предизборна кампания. Двоен стандарт, двоен аршин, лицемерие\", допълни Мустафа Карадайъ. На централния площад в Момчилград се бяха събрали активисти и симпатизанти на ДПС, народни представители, кметове на общини и населени места, председатели на общински съвети и общински съветници от цялата област Кърджали. Преди началото на митинга бяха поставени венци и цветя пред паметника на жертвите на тоталитаризма и т.нар. възродителен процес в центъра на града.  \"Нашето единство се нарича ДПС. Каузата ни е твърде голяма, за да се борим помежду си. Ние сме пазителите на мира в държавата”, каза от трибуната Мустафа Карадайъ.  преди да представи деветима кандидати от евролистата на Движението за права и свободи.   \"В Европейския парламент нашите представители отстояват езиковото многообразие. Младежката организация на ДПС е най-голямата в Европа с 20 000 членове. Ние залагаме на доброто бъдеще на децата си. Нашето единство се нарича ДПС!\", заяви Карадайъ.   \"Ние вдигнахме високо летвата и всяваме респект. Ние винаги сме отстоявали много добре българския интерес в Европа и то не с думи, а с дела. Защитаваме интереса на всички малцинства. Трябва да спрем със спекулациите има ли представител на Кърджали в евролистата. Ние говорим само за единство”, каза от трибуната евродепутатът Неджми Али.", "date": "2019.05.19", "title": "Мустафа Карадайъ в Момчилград: Ако сме сгрешили, простете! Ние прощаваме!"}
{"url": "http://epicenter.bg/article/Momchil-Nekov-za-elektronnoto-pravitelstvo--GERB-hvarlyat-samo-prazni-obeshtaniya-/183416/2/48", "text": "“Електронното правителство е решение за бизнеса и за гражданите. ГЕРБ само хвърлят празни обещания, но не го въвеждат, защото ще излязат наяве кражбите и злоупотребите, които правят.”   Това каза кандидатът за евродепутат от \"БСП за България\" Момчил Неков на среща с граждани в Божурище и Сливница. Той даде пример как Естония с 50 милиона лева успя да въведе електронно правителство и стана пример за подражание на световно ниво. “В България са изразходвани около 2 милиарда за електронно правителство досега. И българският комисар е с този ресорс. Вместо да улесним гражданите и бизнеса, а и да направим изразходването на обществени пари прозрачно, мъчим хората и бизнеса и се хвърлят празни обещания”, коментира още той. Теми, които гражданите поставиха, бяха бъдещето на Европейския съюз след Брекзит и дискриминацията спрямо българите - т.нар. “двоен стандарт”. “Социалистите сме тези, които започнахме борбата срещу двойния стандарт в Европейския парламент. В рамките на мандата успяхме да поставим въпроса на политическо ниво и приехме промяна на европейското законодателство. Националните власти са тези, които са на ход сега”, поясни кандидатът за Европейския парламент от БСП.  Относно Брекзит Момчил Неков заяви, че суверенното решение на всяка държава членка трябва да се уважава. От една страна- със сигурност ще има сътресения и несигурност за българите, живеещи там, те трябва да са приоритетът и център на българската национална позиция по въпроса. От друга страна- Европейският съюз досега е бил единодушен, че трябва да се говори с един глас. “Това е добре за България, защото като отделна държава едва ли бихме успели да преговорим толкова добри условия, както ако преговорите води Европейският съюз. Великобритания е една от най-големите икономики в света и трябва да остане важен партньор и за нас, и за Съюз”, коментира Неков. Неравенствата между големите градове и проекти и по-малките населени места също будят притеснение у гражданите в Софийска област. Лало Кирилов, народен представител от ПГ на \"БСП за България\" от област София, също взе участие в срещите. Като член на Комисията по транспорт в Народното събрание той заяви: “Когато говорим за пътна инфраструктура, трябва ясно да разграничаваме значимостта ѝ в два типа. Магистралите са съществени, те ни правят транзитна държава, удобна връзка между Европа и Азия. По важна за българина е общинската пътна мрежа, която е кръвоносната мрежа на България, по която ние изграждаме и поддържаме реалната икономика. По тази мрежа пътуват малките и средните производители и бизнес. Те трябва да са центъра на транспортната политика, а не само магистралите.”   Момчил Неков ще посети и град Драгоман. ", "date": "2019.05.19", "title": "Момчил Неков за електронното правителство: ГЕРБ хвърлят само празни обещания "}
{"url": "http://epicenter.bg/article/Ninova--Borisov-iska-da-ostane-do-izbora-na-nov-glaven-prokuror--za-da-si-garantira-beznakazanost-/183417/2/48", "text": "Единствената цел на г-н Борисов е да остане до избирането на следващия главен прокурор, за да може да си гарантира безнаказаност след това. Това каза лидерът на БСП Корнелия Нинова в предаването \"Гласове\" по БСТВ.   Според нея премиерът Бойко Борисов обикаля предизборно страната и обещава пари. \"Така не се управлява държавен и публичен ресурс. Това са парите, събрани от всички българи, и законът казва, че се преразпределят през парламента и там има контрол. Тук всичко е безконтролно и еднолично и с една цел - лично политическо оцеляване. Не е целта, която си поставя един държавник, когато управлява финанси\", уточни още Нинова.    На въпрос как ще предизвика БСП предсрочни избори при положение, че премиерът Бойко Борисов е казал, че няма да подава оставка, ако загуби евровота, Нинова заяви: \"Предсрочни избори могат да предизвикат избирателите. Аз ги призовавам - излезте и гласувайте. Това е суверенът, който може да предизвика предсрочни избори. Ако ГЕРБ загубят тези избори, вече нямат легитимност. Разбирам, че не искат да напускат властта със всички сили и средства. Това не е, за да дадат перспектива на страната или да увеличават доходите. Единствената цел на г-н Борисов е да остане до избирането на следващия главен прокурор, за да може да си гарантира безнаказаност след това. Така не може да се управлява\". Според Нинова алтернативата е политика и поведение. \"Не остана време да поговорим за политическата алтернатива - за \"Визия за Бълагрия\", която има три много големи достойнства\", каза Нинова. На въпрос дали в документа има идеи в суров вид, лидерът на БСП посочи, че трите сериозни достойнства на визията са, че за пръв път някоя партия предлага такъв прочит на нещата и на политиката.   \"Да сложим край на модела на прехода и да започнем да възстановяваме страната. Второто ѝ достойнство е как беше изработена тя. Не просто се затворихме по едни кабинети\", каза още Нинова и посочи, че са нахвърляли идеи и са тръгнали да ги обсъждат из страната. По думите ѝ зад този продукт има широка подкрепа.   \"Третото е, че в нея има конкретни управленски политики. Как да се управлява здравеопазването, държавното и общинското, да не са търговски дружества болниците. Конкретни решения\", подчерта още тя. Нинова обърна внимание на доходите, на преизчислението на пенсиите и изтъкна, че всичко това е заложено във \"Визия за България\".   ГЕРБ не предвижда средствата от летище \"София\" да влязат в Сребърния пенсионен фонд, каза още лидерът на БСП Корнелия Нинова в предаването \"Гласове\" по БСТВ.   Във връзка с обвиненията, че президента Радев не е надпартиен президент и че работи заедно с БСП да свали правителството и в отговор на въпрос дали е била нейна идеята Иво Христов да влезе в листата на \"БСП за България\", Нинова заяви, че тя го е поканила на разговор. \"Що се отнася до президента, има надпартийни теми, които държавният глава не може да пропусне. Такава тема е върховенството на закона. Сега е на дневен ред концесията на летище \"София\". В българския закон пише, че средствата от концесия отиват в Сребърния пенсионен фонд за актуализация на пенсиите. ГЕРБ не предвижда средствата от концесията на летище \"София\" да влязат в сребърния фонд. Знам го от Закона за концесиите и от факта, че г-н президента Радев върна закона с вето именно поради тази причина. Т.е. настоя за върховенство за закона. Това партийна тема ли е? Не, надпартийна е. Да, и ние настоявахме, в парламента гласувахме против, но и той си упражни неговите правомощия. Друга тема е борбата с корупцията - също е надпартийна. На него му отива най-много. Когато приемахме закона за КПКОНПИ и целия антикорупционен пакет, при него имаше консултации, предлагаха се различни варианти. Нашия не се прие, отхвърли се, прие се този на ГЕРБ. Виждате до какво доведе. КПКОНПИ е абсолютно безпомощен орган, даже съучастник в корупцията. Тема, по която той като държавник трябва да реагира\", заяви Нинова за президента.    ", "date": "2019.05.19", "title": "Нинова: Борисов иска да остане до избора на нов главен прокурор, за да си гарантира безнаказаност!"}
