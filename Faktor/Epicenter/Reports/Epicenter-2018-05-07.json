{"url": "http://epicenter.bg/article/-Gradovete-geroi-na-SSSR--pred-Ruskoto-posolstvo-v-Sofiya--Video--/153676/2/0", "text": "Изложба „Градовете-герои на СССР” беше открита пред посолството на Русия в България с участие на посланика на Руската Федерация Анатолий Макаров, предаде репортер на БГНЕС.  Тя е посветена на предстоящия Ден на победата на 9 май и представя подвизите на дванадесетте града на бившия Съветски съюз, получили най-висшата степен на отличие „Град-герой“ за мъжествената съпротива във Великата Отечествена война от 1941-1945 г., а също така на Брестката крепост, станала „Крепост-герой”.  Сред градовете са Ленинград, днес Санкт Петербург. Близо цели 900 денонощия в условията на пълна блокада жителите на града не само удържат отбраната на града, но и оказват огромна помощ на фронта. Цената на този подвиг е животът на повече от 650 хиляди ленинградчани.  „Великата Отечествена война 1941-1945 години причини огромни загуби и нечовешки страдания на народите на Съветския съюз. Но наред с това тя пробуди невиждана всеотдайност и смелост не само на отделни граждани, но и на цели градове, изправили се в защита на Родината”, се посочва на паната на изложбата в руското посолство.  ", "date": "2018.05.07", "title": "„Градовете-герои на СССР” пред Руското посолство в София (Видео) "}
{"url": "http://epicenter.bg/article/Boyan-Petrov-izchezna-visoko-v-Himalaite--OBZOR--/153680/2/0", "text": "Алпинистът Боян Петров е в неизвестност от няколко дни. Той е изчезнал по време на експедиция при изкачването на връх Шиша Пангма в Хималаите, на територията на Китай, предаде бТВ.  Посолството ни в Пекин е получило информация от Тибетската алпинистка асоциация, че Петров е в неизвестност от 3 май. Във „Фейсбук” организаторите на експедицията обявиха, че Боян е започнал изкачването на 29 април и от тогава той не се е прибрал в базовия лагер.  Палатката и спалният чувал на Петров са открити от други алпинисти вчера сутринта на 7350 метра надморска височина. Организирана е спасителна акция.  Боян е участвал в експедиция в Хималаите заедно с още 10 души. Жената, с която Боян Живее на семейни начала, разказа за bTV, че Боян тръгнал сам преди останалите от групата. А след сигнала за изчеването му шерпи тръгват да го търсят. Поради внезапно влошаване на времето тримата търсачи временно са прекратили издирването и акцията ще бъде подновена най-рано утре.  \"Не искал да се катери с група. Тръгнал сам. „Така казва, че му е по-лесно да не се разсейва с други хора и да се концентрира какво прави. (…) По-опасно е в повечето случаи винаги е имало хора наблизо, които са се катерят паралелно с него. Този път не си взе сателитния телефон, по принцип го взема но сега е преценил, че ще му натежи, просто го е оставил долу, така че няма връзка”, разказа приятелката му Радослава Ненова.  Според нея е възможно Боян да е слязъл до най-долния лагер, където има храна и пособия за оцеляване.  Тя е във връзка със спасителите и им е обяснила, че приятелят й е диабетик и това може да повлияе на състоянието му.  От експедицията обясниха във Фейсбук, че Боян Петров е тръгнал да се изкачва сам, докато други алпинисти са слезли в базовия лагер:    „Друг път също се е случвало по седмица да го няма в базов лагер. По-рисково е някой да те бави, някой да се грижи за някой, образно казано. Той си има свое темпо. Досега Боян винаги е вземал добри решения. Надяваме се и този път да е така\", коментира пред БНР организаторът на експедицията му Деян Петков.  \"Газета дело спорт\" припомня, че 45-годишният Петров е диабетик и в миналото е имал сериозни трудности заради заболяването си, както при изкачването на Анапурна (8091 м), така и на К2 (8611 м), където бил спасен след намесата на други алпинисти.  На 10 април Боян Петров отпътува за Тибет, с намерение да изкачи първо Шиша Пангма. Той определи експедицията като най-амбициозната си досега. В плановете му за тази година са три върха над 8000 м, включително Еверест, както и два седемхилядника в Киргизия. До момента Петров има изкачени 10 от общо 14-те най-високи върхове на планетата, без изкуствен кислород и без помощта на шерпи.  За последен път връх Шиша Пангма е атакуван от българи през пролетта на 1999 г., когато Дойчин Василев и Карина Сълова успяват да изкачат централния връх на височина 8013 м. В периода от 2009 до 2017 г. Петров изкачи без кислородна маска 10 осемхилядника - Гашербрум-1 8068 м), Канчендзьонга (8586 м), Броуд пик (8047 м), К2 (8611 м), Манаслу (8163 м), Анапурна (8091 м), Макалу (8463 м), Нанга Парбат (8126 м) и Гашербрум-2 (8035 м) и Дхаулагири (8167 м).  ", "date": "2018.05.07", "title": "Боян Петров изчезна високо в Хималаите (ОБЗОР) "}
{"url": "http://epicenter.bg/article/Sedmitsata-zapochva-s-dazhd-i-gramotevichni-buri/153632/2/0", "text": "Днес ще се развива купеста и купесто-дъждовна облачност, мощна в часовете след обяд и преди полунощ.   Максимални температури - между 21 и 26 градуса по Целзий, съобщиха от Националния институт по метеорология и хидрология при Българската академия на наукитe, предаде БТА.   На много места ще има краткотрайни и интензивни валежи, придружени с гръмотевични бури. Очакват се и градушки. По-значителни количества валежи ще има на места, главно в западната половина от страната. Ще духа слаб, в източните райони до умерен вятър от север-североизток.   Атмосферното налягане е и ще се задържи по-ниско от средното за май.   По Черноморието облачността ще е разкъсана, а след обяд ще се развива купеста и купесто-дъждовна облачност и на места ще има краткотрайни превалявания и гръмотевична дейност. Ще духа до умерен североизточен вятър. Максимални температури на въздуха: 21-23 градуса. Температурата на морската вода е 16-18 градуса. Вълнението на морето ще бъде 2-3 бала.   В планините ще се развива купесто-дъждовна облачност и на много места ще има краткотрайни и интензивни валежи, придружени с гръмотевични бури. Вятърът ще бъде от североизток до умерен. Максимална температура на височина 1200 метра около 16 градуса, на 2000 метра - около 9 градуса.   Жълт код е в сила за областите: Видин, Монтана, Враца, София, София-град, Перник, Кюстендил, Благоевград, Пазарджик, Пловдив, Смолян, Кърджали, Хасково.  ", "date": "2018.05.07", "title": "Седмицата започва с дъжд и гръмотевични бури"}
{"url": "http://epicenter.bg/article/Skandal--Zashto-gartsite-arestuvaha-zhurnalista-Lyubcho-Neshkov--/153634/2/0", "text": "На 4 май журналистът Любчо Нешков е бил задържан при пътуването си до мястото, където загива Гоце Делчев – несъществуващото вече село Баница, на около 20 км от гръцкия град Серес. Той е бил придружен от свещеник и 86-годишния журналист Иван Николов.  По никакъв начин аз и двамата ми спътници не сме нарушавали нито закона, нито реда или каквото и да било, каза Нешков в предаването „Тази сутрин“ по bTV.  Той разказа, че тримата са отишли на мястото, на което е било селото, а днес е останала само камбанария и остатъци от олтара на църквата „Св. Димитър“. Именно край нея през май 1903 г. загива Гоце Делчев. Там е и погребан до 1917 г., когато останките му са пренесени в България, а след 1945 г. са в църквата „Св. Спас“ в Скопие.  „В момента, в който решихме да запалим свещ, чухме как тряскат врати и се говори на висок глас“, разказа журналистът. Били двама мъже. Единият категорично е разбирал български, твърди Нешков.  „Поискаха ни личните документи, взеха ги и се започна едно безумно... може би час и половина на това място да ни питат едни и същи въпроси – защо сме тук, защо на това място, какво е значението на тази църква...“, разказа той.  След като решиха да ни отведат в полицейското управление, се обадих на консула ни в Солун. Той първо не можа да повярва, че наистина се е случило. Минути, след като бяхме в полицейското управление, бяхме изпратени от шефа на полицията до тротоара с добри пожелания, доразказа гостът.  Всичко продължило два и половина часа.  „Това не е хрумване на селския полицай или на тези двама, не е дори хрумване на шефа на полицията в Серес. Това е централна директива, която важи особено около 4 май, когато всичко се проверява. И тази гръцка директива, забраната е с цел забрава – хората да забравят какво е било там, кой е живял, кой е загинал дори, независимо, че е загинал в битка срещу поробителя“, каза Нешков.  „Доколкото знам този въпрос (за толерантността) ще бъде поставен в Европейския парламент от евродепутата Андрей Ковачев, защото по-антиевропейско поведение в момента на Балканите ние не сме виждали“, добави той.  ", "date": "2018.05.07", "title": "Скандал! Защо гърците арестуваха журналиста Любчо Нешков? (ВИДЕО)"}
{"url": "http://epicenter.bg/article/Zapochva-mashtabniyat-remont-na-ulitsa--Graf-Ignatiev--v-Sofiya-/153636/2/98", "text": "От днес започва мащабният ремонт на улица „Граф Игнатиев”. Той предвижда цялостно реновиране, подмяна на ВиК инсталацията, релсите и обновяване на площадите „Славейков” и „Гарибалди”, предава Дарикнюз.  Срокът за завършването му е до средата на октомври. Ремонтът ще струва 24 млн. лева, осигурени с договор за безвъзмездна помощ по ОП „Региони в растеж”. Глобата за неспазване на срока е 240 000 лева на ден.  Дългата улица „Граф Игнатиев” ще се сдобие с нов облик и нови по-тихи трамвайни релси. Тя ще е пешеходна зона като изключим трамваите.  Докато трае ремонтът на „Графа” и улица „Солунска”, движението ще бъде преустановено за трамваите и колите. Вместо мотриси 10, 12 и 18 от площад „Журналист” до бул. „Витоша” ще вървят заместващи автобуси.  Заместваща автобусна линия ще обслужва пътниците, които обичайно минават по този маршрут. Тя ще тръгва от Зоопарка, през булевардите „Черни връх” „Джеймс Баучер”, „Свети Наум”, „Евлоги и Христо Георгиеви” и накрая улица „Гурко” - най-близката пътна артерия, която се очаква да бъде доста натоварена, докато траят ремонтите.  Автобусната линия А-ТМ 10 ще стига до Съдебната палата и ще се връща към началната си точка през булевардите „Христо Ботев”, „Александър Стамболийски” и „Цар Освободител”. Всички паркинги в района също ще бъдат закрити докато свърши ремонтът.  ", "date": "2018.05.07", "title": "Започва мащабният ремонт на улица „Граф Игнатиев” в София "}
{"url": "http://epicenter.bg/article/Sekretarkata-na-Vanche-Mihaylov-za-parada-v-Sofiya---Bravo-za-hrabrostta---edin-narod-v-dve-darzhavi--/153637/2/0", "text": "Вида Попова, секретар и дългогодишен сътрудник на Ванче Михайлов, приветства на страницата си в социалната мрежа „Фейсбук“ съвместното участие на македонската и българската армия на парада в чест на Българската армия на 6 май в София. Това пише македонското електронно издание „Република“, цитирано от Агенция \"Фокус\".  „Честит празник на храбростта – свети Георги и на нашите македонски военни! Браво! Един народ в две държави“, пише в коментара на Вида Попова. За първи път на военен парад по случай 140-та годишнина от Деня на българската армия, Република Македония участва във военния парад със 75 военнослужещи.  Те приветстваха българския президент и върховен командващ на българските въоръжени сили Румен Радев. Радев се поклони пред знамената и ги поздрави. Над 1600 войници, 56 военни превозни средства и 14 хеликоптера и военни самолети бяха разположени в центъра на София.  Секретарят и дългогодишен сътрудник на Ванче Михайлов, Вида Попова, ще навърши 80 години на 20 май.  Вида Боева-Попова е родена на 20 май 1938 година в град Охрид. Завършва гимназия в родния си град, след което две години учи арабистика в Белградския университет. През 1961 имигрира в Италия, завършва политически науки в университета в Рим. През 1963 година се запознава с Иван Михайлов в Рим и в продължение на 27 години, до смъртта му на 5 септември 1990 г., е негов сътрудник и личен секретар  ", "date": "2018.05.07", "title": "Секретарката на Ванче Михайлов за парада в София: „Браво за храбростта – един народ в две държави!“ "}
{"url": "http://epicenter.bg/article/Alpinistat-Boyan-Petrov-e-v-neizvestnost-ot-dni-/153638/2/0", "text": "Алпинистът Боян Петров е в неизвестност от дни, някъде по склона на връх Шиша Пангма в Хималаите. Това написа във „Фейсбук” жената до алпиниста Радослава Ненова, предава бТВ.  „Със сигурност е направил опит да се качи на върха, защото палатката му е била на лагер 3. Времето рязко се е влошило и другите момчета са слезли в базовия лагер. Те са се движили един ден след него”, допълва тя.  По думите ѝ спасителна акция в момента не е възможна. „Най-рано утре ще тръгнат да го търсят. Държа постоянна връзка с тях по сателитния телефон. В планината хората стават повече от семейство и знам, че ще направят всичко по силите си тази история да завърши добре”, посочва още Радослава.  ", "date": "2018.05.07", "title": "Алпинистът Боян Петров е в неизвестност от дни "}
{"url": "http://epicenter.bg/article/MVnR--Boyan-Petrov-e-v-neizvestnost-ot-3-may--uchastval-e-v-ekspeditsiya-v-Himalaite-s-oshte-10-dushi/153643/2/0", "text": "В посолството на Република България в Пекин на 6 май е постъпила информация от Тибетската алпинистка асоциация, че българският алпинист Боян Петров е в неизвестност от 3 май 2018 г. Боян е участвал в експедиция в Хималаите заедно с още 10 души (1 унгарец, 5 италианци и четирима водачи от непалски произход). Това съобщиха от пресцентъра на Министерство на външните работи (МВнР).  Според получената информация, неговата липса е била забелязана от участниците в експедицията в района на Шиша Пангма на около 7500 м надморска височина. Веднага след това са изпратени трима души, за да го издирват. На 6 май сутринта, на 7350 м надморска височина са били открити палатката и спалния чувал, без самия алпинист. Поради внезапно влошаване на метеорологичните условия в района тримата търсачи временно са прекратили издирването.  Тибетската алпинистка асоциация е била информирана за случилото се на 6 май в 12.20 ч. местно време от лицето за връзка от района на Шиша пангма. Експедицията е имала разрешение за влизане през Дзилун на 10 април 2018 г., изкачване на връх Шиша пангма и напускане през Дзилун на 9 юни 2018 г.  Служители на Асоциацията поддържат връзка с ръководителя на експедицията, който ги е уведомил, че издирването на българския алпинист продължава.  Посолствата на България в Пекин и в Делхи са в непрекъснат контакт с местните институции и следят отблизо случая.  ", "date": "2018.05.07", "title": "МВнР: Боян Петров е в неизвестност от 3 май, участвал е в експедиция в Хималаите с още 10 души"}
{"url": "http://epicenter.bg/article/Masovi-krazhbi-na-darva-ot-gorata-kray-Teteven-/153657/3/0", "text": "Масови кражби на дърва от гората край Тетевен – за посегателствата сигнализира бизнесмен от село Български извор, който успя да заснеме крадците с камера, предава бТВ.  През последния месец обирджиите са прибрали над 70 кубика дърва от сечищата на Румен Маринов. Крадците обикалят сечищата му вече цял месец и прибират дървата.  За да стигнат до мястото крадците са карали с километри по черен път с коловози. Откраднали са най-хубавите дърва и са оставили негодните. Действат бързо – идват с коли и товарят цялата готова продукция.  В опит да ги разкрие Маринов купува ловни камери, които слага в района на сечищата.  Първите снимки на обирджиите са заснети през нощта, а последната им кражба е посред бял ден на Гергьовден. На снимките ясно се виждат и лицата им, и номерът на автомобила им.  Маринов е подал жалби за посегателствата и се надява крадците да бъдат заловени и наказани.  ", "date": "2018.05.07", "title": "Масови кражби на дърва от гората край Тетевен "}
{"url": "http://epicenter.bg/article/Turtsiya-predlaga-dvustranni-proekti-za-kray-na-opashkite-ot-TIR-ove-na-mitnitsite-/153651/4/0", "text": "Реализирането на двустранни проекти между Турция и България във връзка с общите гранични пунктове ще прекрати натрупването на ТИР-ове на митниците, което създава големи проблеми и за турската, и за българската страна, посочва валията на Одрин Гюнай Йоздемир, цитиран от БТА.  По думите му капацитетът на ГКПП Капитан Андреево срещу турския Капъкуле е недостатъчен и не може да посрещне потока ТИР-ове, идващ от Турция и от Европа. Поради тази причина Турция предлага разширяването на Капитан Андреево да се извърши с общи проекти на двете страни.  \"ГКПП Капитан Андреево срещу Капъкуле е по-малък. Необходимо е той да бъде разширен с общите усилия на турската и българската страна. Ние постигнахме съгласие, че със съвместни проекти може да разрешим този проблем. Нашата страна е готова да направи каквото е необходимо за намиране на трайно разрешение на този проблем\", заявява валията на Одрин, цитиран от в. \"Миллиет\".  По думите му натрупването на ТИР-ове на общите гранични пунктове, което води до задръстване в работата на митниците, създава затруднения и на турската, и на българската страна.  \"Отношенията между Турция и България към момента са в много добро състояние. И Турция, и България полагат сериозни усилия за тяхното възходящо развитие. Въпреки положените не малко усилия, за съжаление, до този момент не можахме да намерим трайно разрешение на проблема във връзка с дългото чакане на ТИР-ове на митниците\", посочва още одринският губернатор.  Въпросът за реализирането на съвместни проекти за разрешаване на проблемите с ТИР-овете са били обсъдени на среща между турския министър за митниците и търговията Бюлент Тюфекчи и министъра на финансите на България, посочва вестник \"Миллиет\".  ", "date": "2018.05.07", "title": "Турция предлага двустранни проекти за край на опашките от ТИР-ове на митниците "}
{"url": "http://epicenter.bg/article/Halil-Letifov--Spodelyam-pritesnenieto-na-transportniya-bransh-zaradi-promenite-v-evropeyskite-pravila-/153669/4/0", "text": "„Споделям притесненията на транспортния бранш и смятам, че те са основателни. Промените в Транспортния пакет ще ограничат възможността на българските тежкотоварни превозвачи да извършват тази дейност, която правят в момента. В някаква степен споделям разбирането, че това са законови промени, които се правят от големите страни-членки на ЕС, за да защитят техния транспортен отрасъл. Не смятам, че по някакъв начин за правата на шофьорите са накърнени или нарушени, защото транспортните услуги, които се извършват, са абсолютно законни“.  Това заяви за предаването „12+3“ по програма „Хоризонт“ на БНР председателят на Транспортната комисия в Народното събрание Халил Летифов от ДПС по повод обявения от превозвачите протест в средата на май заради новите европейски правила, които предвиждат ограничение на тежкотоварните камиони. Част от изискванията в пакета за мобилност е шофьорите да се прибират до родното си място но всеки три седмици, а след третия ден в страна от ЕС на тираджията да се плаща по нормите на командировки на държавата, в която е влязъл. Забранява се и спането в кабините на камионите. Променят се и правилата на шосейния каботаж, които на практика го премахнват.  Председателят на Съюза на превозвачите в България Йордан Арабаджиев е категоричен, че всичко това ще повлияе пагубно на оборота и може да се стигне до масово фалиране на фирми.  Летифов коментира, че забраната за спане в кабината може да се тълкува и като нарушаване на свободата на движение на гражданите, защо се регламентира къде да прекарват свободното си време.  „Не е тайна, че целта е точно тези транспортни фирми от Източна Европа, да не бъдат конкурентноспособни и да не извършват тези и международни превози, а и каботажните, за да може да се съживят фирми в съответните страни, които са вносителки на тези промени,“ каза той.  „Споделям притеснението на транспортния бранш, че ще има масови фалити на малки фирми, а по-късно може би и големи. Това означава, че ние предлагаме на изпитание над 120 000 български семейства. Споделям това притеснение, още повече, че всеки шофьор е сключил договор да извършва тази дейност доброволно, съвсем съзнателно и срещу съответното заплащане, което приемаме, че го удовлетворява, но това е за сметка на конкурентноспособността на нашите фирми, които извършват тази услуга. Затова и ние имаме толкова много превозвачи, защото трябва да се наложим на европейския пазар. Сега това ще е нелоялна практика, която ще дискриминира превозвачите от Източна Европа и от България. Влизат ли в сила правилата, оттам нататък ще се наблюдава ограничаване на тази дейност. Транспортния бранш съставлява около 15% икономиката\", каза Летифов и подчерта, че държавата може да протестира предложените промени.  „Информацията, която аз имам, е, че това е направено от министъра на транспорта като са изразени всичките резерви и несъгласие с готвените промени. През миналата седмица, на заседанието на Транспортната комисия, нарочно беше вкарана тази точка. Присъстваха и представителите на големите организации в транспортния бранш, включително министъра на транспорта и заместник-министъра, отговарящ за автомобилния транспорт. Голяма част от страните в Централна и Източна Европа са се противопоставили на промените, когато те са били предложени и дори е имало разговори за общи действия. Тази обединеност обаче сега сякаш не е толкова явна“, коментира народният представител от ДПС.  ", "date": "2018.05.07", "title": "Халил Летифов: Споделям притеснението на транспортния бранш заради промените в европейските правила "}
{"url": "http://epicenter.bg/article/Tsenata-na-petrola-premina-76-dolara-za-barel-za-parvi-pat-ot-27-noemvri-2014-godina-/153678/4/0", "text": "Цената на петрола марка Brent нарасна в понеделник с 1,4%, до $76,15 за барел, свидетелстват данните от борсите, предава ТАСС, цитирана от Агенция \"Фокус\".  За последен път цената на петрола от този сорт беше повече от $76 за барел на 27 ноември 2014 година.  Според експертите повишаването на цените на петрола се дължи на няколко фактора, пряко свързани с основните доставчици на \"черното злато\" на световния пазар.  Заради усложненията в икономиката на Венецуела, обемите на добив в страната през последните месеци вървят надолу. Основната причина са заплахите на САЩ да се откажат от ядрената сделка с Иран, политика, активно подкрепяна от Израел. Тя обаче означава автоматично възобновяване на санкциите срещу иранския нефтен сектор.  Към причините за ръста на цените трябва да се добави и ситуацията около Саудитска Арабия, която вече води война на един фронт - в Йемен, и се готви да открие и втори - в Сирия.  Още един фактор, който влияе върху цените на петрола, може да е свързан и с това, че ислямистите в Сирия окончателно губят нефтените ресурси на страната, чрез които те откровено упражняваха дъмпинг върху пазара на \"черно злато\".  ", "date": "2018.05.07", "title": "Цената на петрола премина 76 долара за барел за първи път от 27 ноември 2014 година "}
{"url": "http://epicenter.bg/article/Grigor-Dimitrov-se-varna-na-chetvarto-myasto-v-svetovnata-ranglista/153642/8/0", "text": "Григор Димитров се изкачи с една позиция в ранглистата и стартира седмица като четвърта ракета в света. Българинът измести от четвъртото място Марин Чилич, който миналата седмица в Истанбул загуби от тунизиеца Малек Джазири във втори кръг, предава БГНЕС.  Димитров има 170 точки повече от хърватина и 245 по-малко от третия в рейтинга Александър Зверев. Тази седмица Гришо ще участва в турнира на клей в Мадрид, в който е поставен под №3. Първи негов съперник ще бъде победителят от днешния мач между Милош Раонич и аржентинския квалификант Николас Кикер.  През сезон 2017 Димитров стигна до трети кръг на Мастърса в Мадрид, а най-доброто му постижение в испанската столица датира от 2015 г., когато преодоля трима опоненти и след това загуби от Рафаел Надал в 1/4 финалите.  Топ 10 в класацията на АТР:  1. (1) Рафаел Надал (Испания) — 8770 точки,  2 (2) Роджър Федерер (Швейцария) — 8670,  3 (3) Александър Зверев (Германия) — 5195,  4 (5) Григор Димитров (България) — 4950,  5 (4) Марин Чилич (Хърватия) — 4780,  6 (6) Хуан Мартин дел Потро (Аржентина) — 4470,  7 (7) Доминик Тийм (Австрия) — 3545,  8 (8) Кевин Андерсън (ЮАР) — 3345,  9 (9) Джон Иснър (САЩ) — 3125,  10. (10) Давид Гофен (Белгия) — 3020.  ", "date": "2018.05.07", "title": "Григор Димитров се върна на четвърто място в световната ранглиста"}
{"url": "http://epicenter.bg/article/Prezidentat-na-Republika-Balgariya-i-nad-600-dushi-otbelyazaha-6-may-v-Novo-selo--Makedoniya/153653/10/0", "text": "Повече от 600 българи и македонци заедно почетоха паметта на загиналите български воини в деня на небесния покровител на българската армия Свети Георги.   Съвместното празнично честване се организира за 12-та поредна година от Фондация „Българска памет“ и д-р Милен Врабевски,  като по традиция то се провежда на Българския военен мемориал в Ново село, Македония.   Въпреки лошото време и дъжда стотици граждани, политици, общественици, посланици и дипломати от България и Македония заедно отбелелязаха Деня на храбростта на Военното светилище, където са положени тленните останки на 71 български войници, загинали в Балканската, Междусъюзническата и Първата световнa войнa. Те произхождат от всички области на днешна България и на отнетите с Ньойския договор територии на Стара България.   Сред специалните гости на събитието бяха председателят на Фондация „Българска памет“ д-р Милен Врабевски, който е и инициатор на родолюбивата инициатива, Президентът на Република България Румен Радев, евродепутатът Андрей Ковачев, зам.-кметът на София доц. д-р Тодор Чобанов, кметът на Ново село Боро Стойчев, кметът на Петрич Димитър Бръчков, военните аташета на България и Македония, Великобритания и др.   „Народите на Балканите достатъчно дълго са се противопоставяли едни на други. Дошло е време да оставим в миналото тези противоборства и да се обърнем към това, което ни свързва - общата ни история, ценности и идеали. Днес тези ценности и идеали могат да бъдат най-успешно защитавани в общото ни европейско семейство в европейски дух на диалог и сътрудничество между нашите държави. Искрено се надявам, че занапред България и Македония ще имат възможност да градят още много съвместни идеи и партньорства, и ще отбелязват и почитат безконфликтно значимите исторически дати и личности от общото ни минало“, обърна се към всички присъстващи д-р Милен Врабевски.   И тази година, заупокойна молитва в памет на падналите герои бе отслужена от главата на Македонската православна църква, Негово блаженство архиепископ Стефан и от Негово високопреосвещенство Струмишки митрополит Наум.   За съжаление Българската православна църква за пореден път реши да обърне гръб на Македонскатаи съвместна служба не бе осъществена въпреки значимия и за двете държави повод.   По покана на Фондация „Българска памет“ в поклонението взе участие Детският хор и Духовият оркестър на НМУ „Любомир Пипков“ – София, както и 400 младежи от Югозападна България, Македония и Западните покрайнини.   С полагане на венци от името на българските държавни институции, почит към паметта на падналите в защита на националните идеали бе отдадена от гвардейците от Националната гвардейска част. По време на събитието бяха наградени ученици от Струмица, Македония за успешно участие в конкурса на Фондация „Българска памет“ за есе на тема „Моят герой от 11-та Пехотна македонска дивизия“.   За повечи снимки и видео от събитието, посетете   или страницата й във             ", "date": "2018.05.07", "title": "Президентът на Република България и над 600 души отбелязаха 6 май в Ново село, Македония"}
{"url": "http://epicenter.bg/article/Melaniya---nezhnoto-orazhie-na-Beliya-dom---kakvo-ne-znaem-za-neya-/153666/10/0", "text": "Мелания Тръмп е следващата Джаки Кенеди, твърдяха зад Океана още по време на кампанията. Сега вместо жена президент американците имат първа дама, която се е снимала без дрехи в мъжки списания и е родена в комунистическа държава.  На 70 г. Доналд Тръмп спечели вота срещу Хилари Клинтън и през януари става 45-ият президент и най-възрастният държавен глава на САЩ. Още докато той се бетонираше като фаворит за номинацията на Републиканската партия, погледите бяха вперени и в бъдещата първа дама.  Третата му съпруга Мелания, която навърши 47 през април, не участваше особено активно в агитацията за първичните избори. С издигането му за официален кандидат обаче тя се принуди да застава по-често под светлината на прожекторите. А там гафове е правила дори Хилари - например в далечната 1992-ра, когато съпругът ѝ Бил Клинтън водеше кампанията си за Белия дом, а тя демонстрира иронично отношение към жените домакини, които си стоят вкъщи и \"пекат курабийки\".  Какво знаем за загадъчната нова първа дама Мелания Тръмп:  - Родена е в Словения с моминска фамилия Кнаус и е била топмодел. Биографи на Джаки Кенеди я сравняват със съпругата на Дж.Ф.К., защото, подобно на нея, е \"красива, умна и самостоятелна\", с усет към модата. Самата Мелания коментира още през 2000 г. вероятността да стане първа дама и признава пред \"Ню Йорк таймс\", че би била \"много традиционна - като Бети Форд или Джаки Кенеди\".  Първите страници на \"Ню Йорк поуст\" с голата Мелания Тръмп, 31 юли и 1 август 2016 г., когато таблоидът препечата кадрите от стара фотосесия за европейското мъжко списание \"Макс\". Говорител на мъжа ѝ окачестви снимките като \"празник на човешкото тяло в изкуството\". Демократи обаче коментираха, че и красотата на жена му не може да спаси Доналд от собствената му уста...  - Мелания говори пет езика: словенски, английски, сръбски, френски и немски. Това е полезно при церемониални функции в Белия дом. Злите езици обаче разправят, че именно акцентът й е причината да се включва рядко в публичните изяви на съпруга си.  - Израснала е в Югославия, далеч от висшето общество на Ню Йорк, към което принадлежи съпругът ѝ, потомствен магнат. Тя е първата президентска съпруга, родена в комунистическа държава, и едва втората, която не е родом от САЩ - след англичанката Луиза Адамс, първа дама на шестия държавен глава Джон Куинси Адамс.  - Със сигурност ще е първа и в още нещо - позирането без дрехи за мъжко списание. През 2000 г., докато е още само гадже на Доналд, тя снима в частния му самолет гола фотосесия за британското \"Джи Кю\" - и снимката й краси корицата. Пат Никсън и Бети Форд също са имали кариера като модели - но облечени.  - Двамата с Тръмп имат 11-годишен син (петото му дете), когото тя определя като \"мини-Доналд\". Барън обичал да носи костюм и вратовръзка, дори играел голф с татко си. Обичал също така да командори и уволнявал наред гувернантки и домашни помощници - макар че бързо след това ги възстановявал на работа.  - В едно от редките си тв интервюта пред Мика Бжежински (дъщерята на Збигнев) от MSNBC, тя обяснява дългото си мълчание по следния начин: \"Обичам да поддържам живота в нормалното му русло заради сина ми Барън. Аз съм майка на пълен работен ден, затова реших да не участвам активно в кампанията.\"  Въпреки това обаче г-жа Тръмп следи новините от А до Я и е напълно наясно със случващото се. Докато Доналд агитира из цялата страна за първичните избори, Мелания се чува с него по няколко пъти на ден и споделя мнението си по различни теми:  \"Дали се съгласявам с него за всичко? Не. И му го казвам. Споделям му мнението си, казвам му какво мисля. Понякога се вслушва, друг път не.\"  - Преди да се премести в Париж и Милано, за да се посвети на манекенството, тя е учила архитектура и дизайн - специалности, които идеално подхождат за бизнеса на съпруга ѝ с недвижими имоти. Проверка обаче установява, че така и не се е дипломирала от университета в Любляна.  В Ню Йорк пристига през 1996 г., но води сравнително затворен живот. Шефът на агенция ID Models си спомня, че за нея било необичайно да излиза, за да посещава барове или клубове - ходела единствено на кино (сама) и фитнес, а преди Тръмп не се срещала с никого.  За Доналд се жени в началото на 2005-а, в пищна рокля от \"Кристиан Диор\" по дизайн на Джон Галиано, украсена с кристали и перли, в която позира и за корицата на \"Вог\".  И понеже също е имигрантка, Бжежинска не й спестява въпроса какво мисли за издигането на стена по границата с Мексико и идеята да се забрани влизането на мюсюлмани в САЩ.  \"Аз спазвам закона и никога не съм си представяла да остана тук без документи. Имах виза и през няколко месеца се връщах в Словения, за да ми я подновят. Върнах се, кандидатствах за зелена карта, по-късно и за гражданство. Така че съм минала по каналния ред\", разказа тя и обясни, че съпругът ѝ просто искал да защити американския народ и да гарантира държавната сигурност.  - Какво я е привлякло към Доналд - и какво поддържа брака им? \"Неговият ум, удивителният му ум. Той е много умен, много очарователен и невероятно енергичен. Освен това аз не се стремя да го променя, нито той се опитва да промени мен - приемаме се такива, каквито сме.\"   ", "date": "2018.05.07", "title": "Мелания - нежното оръжие на Белия дом - какво не знаем за нея "}
{"url": "http://epicenter.bg/article/Chetvartakat-shte-ostavi-spomeni-za-tsyal-zhivot--v-sluchay-na-uspeh-shte-imate-i-finansovi-postapleniya/153675/10/101", "text": "Предстои да преживеем позитивна и вълнуваща седмица през която ще имаме възможност да преживеем прекрасни дни предназначени за добра реклама, международни дейности, наука, образование, тържества, работа, успехи за дома и постигане на максимум в края на седмицата. Всички дни са с активни позитивни нумерологични карти с изключение на 08.05 , който ще бъде специален ден, но с критична геометрия. \r\n \r\n \r\n Мото: Днес успявам във всичко!    Днешният ден е единствения критичен за цялата седмица през който е добре да бъдете внимателни на път и в работата. Възможно е да възникне проблем на място, в дома или офиса. Денят ще бъде специален, с възможност да преживеете любов в семейството, насочено внимание към детайлите и показване на майсторски умения.   Не започвайте нищо ново и важно, не подписвайте важни документи, не правете нови покупки на кола или недвижима собственост. При хронично болните е възможно да се активират сърдечно съдови проблеми, високо кръвно налягане и проблеми с кръвта. За това е добре да използвате деня повече за релакс, лечение, изкуство, гладуване и въздържание. Мото: Избягвам споровете!    Предстои ни да преживеем международен ден, подходящ за духовни дейности, постижения в науката, образованието, онлайн успех, възможност за проява на добро качество, принципи и вяра. Денят започва с обмисляне на работата и поставяне на цели в началото на деня.   Следобяд всичко ще се случва според друг човек , на който ще се наложи да повярвате, а вечерта приключва в усамотение и мисли за нещо повече. Мото: Днес изпълнявам целите си!    Днешният ден започва със семейно щастие и обещаващо начало . Дневната нумерологична карта е с път на живота 8 и геометрия, която ще активира избор на гаранции, трайни капиталовложения, , пътувания, гости, семейни тържества, постигане на хармония и невъзможност да довършите нещата до край.   Денят ще остави спомени за цял живот, случките и събитията ще се запомнят, а в случай на успех ще имате и финансови постъпления. Мото; Всичко бих направил за семейството си!    Днес ще имате възможност да свършите много работа, добро приключване на дългоотлагани задачи, успешни пътувания в страната и чужбина, дейности свързани с коли, онлайн успех, постигане на цел и добри възможности в образованието. Дневната нумерологична карта е с път на живота 9 и започва с отказ и очертаване на граници. Сутринта е предназначена за публичност, институции и дерижиране от друг човек. През деня действайте според уговорката и се настройте психически, че работата ви ще продължи до късно вечерта. Мото: Днес приключвам с всичко дългоотлагано!    Предстои да преживеем прекрасен, специален ден при нумерологична карта с път на живота 1, която ще активира успех в дома, офиса, социалните дейности и на път. През целия ден ще имате възможност да преживеете щастие , нови запознанства, семейно щастие, гости и празненства.   Сутринта започва тихо и преминава в движение и активност понулиците, а вечерта завършва щастливо и в приятна компания на партньор. Мото: Моят дом е моята крепост!    Приключваме седмицата с максимално успешен ден за друг , всичко ще става от втория път, според лична уговорка и според чужди думи и отношения. Дневната нумерологична карта е с максимална геометрия при път на живота 2, за това активно ще бъде копирането и желанието за представяне пред друг.   Денят започва с програма минимум и добър баланс в сутрешните часове и завършва със съгласие и според уговорка. Мото: Днес приемам успеха на другите като благословия!", "date": "2018.05.07", "title": "Четвъртъкът ще остави спомени за цял живот, в случай на успех ще имате и финансови постъпления"}
{"url": "http://epicenter.bg/article/Tusk--Sigurnostta-na-Zapadnite-Balkani-oznachava-sigurnost-i-za-Evropa-/153639/7/0", "text": "Европейският съюз трябва да използва срещата на високо равнище в София, за да потвърди отново европейската перспектива пред Западните Балкани. Това е заявил снощи председателят на Европейския съвет Доналд Туск на среща в Любляна със словенския премиер Миро Церар, съобщава агенция МИА, цитирана от БТА.  ЕС подкрепя европейската перспектива на страните от Западните Балкани, защото балканската сигурност е европейска сигурност, е посочил Доналд Туск.  Словенският премиер Миро Церар е заявил, че е време страните от ЕС да решат дали държавите от Западните Балкани трябва да бъдат напълно интегрирани в ЕС и НАТО или да бъдат оставени сами да търсят своя път. Церар твърдо вярва, че първият вариант е най-доброто решение.  Ние се съгласихме, че ЕС трябва да използва срещата на високо равнище в София на първо място, за да потвърди отново европейската перспектива на Западните Балкани. В същото време ние трябва да се стремим да подобрим човешките, дигиталните и инфраструктурните връзки във и между партньорите от Западните Балкани. И не на последно място, ние трябва да развиваме сътрудничеството в други сфери от взаимен интерес, включително миграцията и сигурността, каза Туск.  Словенският премиер призова също ЕС да има единен подход по въпроса за миграцията и политиката за предоставяне на убежище, като изрази тревога, че броят на мигрантите по балканския маршрут отново е значително нараснал.  ", "date": "2018.05.07", "title": "Доналд Туск: Сигурността на Западните Балкани означава сигурност и за Европа "}
{"url": "http://epicenter.bg/article/Ochakva-se-tezhak-trafik--spirat-kamionite-po-nay-natovarenite-patishta-/153633/2/0", "text": "Днес от 14.00 до 20.00 ч. се спират тежкотоварните камиони над 12 тона по най-натоварените пътища, съобщава пресцентърът на Агенция \"Пътна инфраструктура\".  Целта на мерките е повишаване на безопасността при пътуване и увеличаване на пропускателната способност на инфраструктурата в края на трите почивни дни.  Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на трафика, напомнят от пътното ведомство.  Движението на МПС над 12 тона ще е ограничено по автомагистралите и пътищата в направленията Велико Търново - Шумен; Русе - Велико Търново; ГКПП \"Калотина\" - София; Варна - Бургас; Околовръстен път на София и др.  Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари, се уточнява в информацията.  За улеснение на трафика през Владая от 10.00 ч. до 20.00 ч. ще има две ленти за прибиращите се към София. Алтернативен маршрут на първокласния път през Владая е магистрала \"Люлин\".  ", "date": "2018.05.07", "title": "Очаква се тежък трафик, спират камионите по най-натоварените пътища "}
{"url": "http://epicenter.bg/article/Kabinetat--Borisov--3---za-chestite-skandali--izmakvaneto-i-naprezhenieto-s-prezidenta-/153635/2/0", "text": "Скандалите през първата година от мандата на кабинета „Борисов” 3 бяха много и избухваха често. Прави впечатление, че премиерът се научи някак си да се измъква. Това каза в предаването „Тази сутрин” по bTV Арман Бабикян, политически пиар експерт.  „В първите два мандата посрещаше част от скандалите челно, опитваше се да се бори лично. Сега, когато има скандал, той общо взето отсъства”, коментира Бабикян. „Той няма нищо общо с покупко-продажбата на ЧЕЗ, това било някаква сделка, която я правили чужди фирми в чужда държава, той откъде да знае. На 111-о място сме по свобода на словото, той какво може да направи? Журналистите са виновни, собствениците. Когато има проблем, той не е тук. Когато има възможност да се потупа по гърдите, той е първи отпред”, допълни пиар експертът.  „Вижда се, че все по-досадно му е всичко това. Все по-уморен е, все по-малко му се влиза в битки и все по-рядко посещава в парламента”, отбеляза Бабикян.  Според социолога Юрий Асланов трябва да разделим изминалата година условно на два периода. „През първия като че ли опозицията държеше инициативата и задаваше дневния ред. Не бяха само тези поредици от скандали и оставки. Имаше и силна инерция, образувана на база на резултата на президентските избори. Но през втория период като че ли управляващите се окопитиха и ако имаше напрежение, то се произвеждаше в самите редици на управляващите”, посочи Асланов.  По думите му се е забелязал разнобой, и то не по второстепенни, а по важни въпроси и от вътрешната, и от международната политика. Появи се разноговорене между лидера на управляващото мнозинство и председателя на ПГ на ГЕРБ Цветан Цветанов, каза още Асланов.  Според него управляващите са трайно привързани да базират самооценката си на външни оценки и пропускат, че през тази година оценките на хората са се влошили.  На финала на тази година се случи нещо много обезпокоително – ЕК даде знак за бъдещия финансов период, че от тук нататък ще променя критериите. Това вещае неприятности, прогнозира социологът.  Според социолога Димитър Ганев първата година на кабинета е била в състояние на перманентен скандал. По думите му трябва да имаме предвид, че Борисов за първи път има опозиция. Първият и вторият мандат бяха лишени от много силна опозиция, в момента има много силна опозиция в лицето на БСП и оформя ясен конфронтационен модел между ГЕРб и БСП. И въпреки тези скандали няма съществена промяна в структурата на електоралните нагласи на българите, заяви Ганев.  „Проблемът на третия мандат е, че започна без сюжет и посока, правителството изглеждаше все едно е съставено само за да има някакво правителство. На втория месец от мандата Борисов започна нов сюжет – с външнополитически акцент. В него можем да откроим два позитива – подписването на договора за добросъседство с Македония и поставянето на въпроса за инеграцията на Западните Балканите отново в дневния ред на европейската политика, допълни Ганев.  България много дълги години и много мандати назад подценяваше балканската си роля, абсолютно безсмислено и напразно, заяви Арман Бабикян. По думите му след успеха в Македония „Борисов се превърна в адвокат на Ердоган”.  Според социолога Юрий Асланов отношенията между Борисов и президента Румен Радев не заслужават определението „битка”, но по думите му между тях има напрежение и разногласия, може би някаква обяснима или естествена ревност. „Поне засега не се вижда Радев да губи от това, напротив – той остава представител на една от двете основни институции с позитивен рейтинг, другата е националният омбудсман. Всички други, в това число и Борисов, и правителството са в негативната част”, отбеляза политологът.  Според него след европредседателството премиерът ще трябва да влезе в друга роля. „А периодът, в който навлиза България, във всяко едно отношение е неясен, дори на фона на това, че престижни и авторитетни институции дават прогнози за нова вълна на финансова криза. Ако това се случи в съчетание с обявените намерения на ЕС за новата бюджетна рамка, Борисов ще трябва да се измъква от много по-сложни ситуации от тук нататък”, смята Асланов.  Бабикян също отбеляза, че има конфронтация между Борисов и Радев. „Една от задачите, поставени на Цветанов, е именно да води битка, а помирителят Борисов да казва: „Успокойте се, деца”. В края на краищата той вижда пенсионирането си от другата страна на „Дондуков”, заяви пиар експертът.   ", "date": "2018.05.07", "title": "Кабинетът „Борисов” 3 – за честите скандали, измъкването и напрежението с президента (ВИДЕО)"}
{"url": "http://epicenter.bg/article/Na-zhivo--Gledayte-vstapvaneto-v-dlazhnost-na-Vladimir-Putin-/153645/7/97", "text": "Президентът на Русия Владимир Путин встъпи в длъжност като държавен глава за нов шестгодишен мандат, съобщиха руските медии. Путин се закле, след което председателят на Конституционния съд Валерий Зоркин му връчи символите на държавната власт и обяви встъпването му в длъжност. Церемонията започна в Големия дворец в Кремъл точно в 12 ч.    Президентът на Русия Владимир Путин смята за свой дълг и смисъл на живота да направи всичко за бъдещето и настоящето на Русия. Той заяви, че „Русия е за народа“ е ключов ориентир за него, предава ТАСС, цитирана от Агенция \"Фокус\".  Путин допълни по време на церемонията по встъпването си в длъжност за нов шестгодишен мандат, че Русия трябва да бъде съвременна и динамична, смело да приема предизвикателствата на времето, защото историята не прощава изоставянето. Според президента Русия се нуждае от пробиви във всички сфери на живота.  Държавният глава е убеден, че подобни понятия като репутация, чест, отзивчивост и откритост трябва да са норма в живота за представителите на всички равнища на властта.  „Русия трябва да върви рамо до рамо с глобалните промени и да остава открита към диалог“, допълни Владимир Путин.   „Научихме се да отстояваме своите интереси, възродихме гордостта към отечеството, към нашите традиционни ценности. Опитът показва, че и днес трябва да се грижим за постигнатото и на тази основа да се движим само напред“, заяви Путин по време на церемонията по инаугурация в Кремъл.   „Ще провеждаме активно съвременна социална политика, настроена към нуждите на всеки човек, на всяко руско семейство. Повишаването на качеството на образованието и здравеопазването. Особено внимание ще отделим на подкрепата на традиционните семейни ценности. За да може в Русия да се раждат колкото се може повече желани, здрави, умни и талантливи деца. На нашите деца им предстои да изграждат нашата страна, да постигат още по-големи успехи, отколкото родителите им.“, заяви още Владимир Путин.  \"Скъпи приятели, като държавен глава ще направя всичко, за да умножа силата на разцвета и славата на Русия, за да оправдая исканията на обществото и надеждите на гражданите на страната“, допълни той.   „За повече от хиляда години история Русия неведнъж се сблъсква с епохи на смут и изпитания и винаги се е възраждала като феникс, достигайки такива височини, които не биха били по силата на други, смятани за непостижими, а за нашата страна, напротив, ставащи нови трамплини, нови исторически позиции за по-нататъшен и мощен скок напред“, заяви Путин.    „Задачите, които ни предстоят, назрелите решения, които трябва да приемем, без всякакво преувеличение, са исторически. Те ще определят съдбата на отечеството за следващите десетилетия. Предстои ни напрегната работа, която ще изисква участието на цялото руско общество, деен принос от всички ни, всички отговорни политически и граждански сили, обединени от искрена грижа към Русия“, каза още президентът. След церемонията новият стар президент ще предложи състава на следващото правителство. Путин ще управлява до 2024 г.  Владимир Путин спечели президентските избори в страната на 18 март със 76,7 процента. Това бе най-високият изборен резултат за него, откакто дойде на власт, като при това той бе постигнат при по-висока избирателна активност в сравнение с предишния президентски вот, през 2012 г.  ", "date": "2018.05.07", "title": "Путин: Мой дълг и смисъл на живота е да направя всичко за бъдещето и настоящето на Русия! (ВИДЕО)"}
{"url": "http://epicenter.bg/article/Klyuchova-sreshta-na-Zaev-i-Tsipras-v-Sofiya-/153650/7/51", "text": "Ако не се случи нищо непланирано, на 17 май в София, ще се проведе среща на четири очи между македонския премиер Зоран Заев и гръцкия министър-председател Алексис Ципрас. Срещата ще се проведе по време на форума ЕС - Западни Балкани, съобщава гръцкият сайт \"Нюз 247\", цитиран от БГНЕС.  По време на разговора двамата премиери ще се опитат да постигнат окончателно споразумение за разрешаване на \"македонския проблем\".  \"Въпреки трудностите има постигнат напредък и договореност за по-голямата част от темите от преговорите. Има големи различия относно използването на името, но Заев и Ципрас \"имат открита телефонна линия\", независимо от факта, че това не е публично известно\", съобщават дипломатически източници пред портала.  Според \"Нюз 247\" \"11 и 12 май са особено важни за развитието на събитията\". Тогава ще има нова среща между външните министри на двете страни Никола Димитров и Никос Кодзияс в Сунио, край Атина.  На нея ще присъства и международният посредник Матю Нимиц. \"Нимиц е категорично решен да натисне максимално за разрешаването на проблема\", пише още \"Нюз 247\".  ", "date": "2018.05.07", "title": "Ключова среща на Заев и Ципрас в София "}
{"url": "http://epicenter.bg/article/45--ot-gartsite-priemat-v-novoto-ime-da-se-izpolzva-i-terminat-Makedoniya-/153654/7/0", "text": "45 на сто от гърците приемат в новото наименование на Република Македония да се използва и терминът \"Македония\". Това сочат данните от социологическото проучване на агенция \"Прората\" на Института за алтернативни политики ЕНА, които са публикувани в днешния брой на вестник \"Етнос\", предава БГНЕС.  23 на сто от запитаните казват, че са \"бесни\" от перспективата, че новото име ще съдържа терминът Македония. 14 на сто са казали, че се срамуват, че са гърци, а 13 на сто са безразлични към този въпрос. 5 на сто от анкетираните са отказали да отговорят на въпросите.  87 на сто от участниците в проучваните са посочили Турция като най-враждебната държава, а 45 на сто - Република Македония.  10 на сто от гърците смятат, че България е враждебно настроена спрямо тях, а 70 на сто са на противоположното мнение. Към Албания тези проценти са 47 срещу 37 на сто.  69 на сто от запитаните не виждат в Македония заплаха за териториалната цялост на Гърция, а 21 на сто на противното мнение. На въпроса \"кой е най-важният проблем пред гръцката външна политика\" 46 на сто отговорили, че това са отношенията с Турция.  За 34 на сто това е проблемът с бежанската криза, а за само пет на сто - спорът с името на Република Македония.  ", "date": "2018.05.07", "title": "45% от гърците приемат в новото име да се използва и терминът Македония "}
{"url": "http://epicenter.bg/article/-quot-EVROVIZIYa-2018-quot--Konkursat-be-ofitsialno-otkrit-/153656/7/0", "text": "Международният песенен конкурс \"Евровизия-2018\" стартира официално в столицата на Португалия Лисабон, като традиционният червен килим беше заменен със син.  Това е цветът на реката Тежу, край брега на която се състоя откриването, а също така и на океана, който стана основна тема в шестдесет и третото издание на телевизионната надпревара, предава Нова тв.  На тържествената церемония в Музея на изкуството, архитектурата и технологиите пристигнаха делегации на всички 43 страни-участнички в конкурса под тазгодишния девиз - \"Всички на борда!\"  Една от първите делегации, стъпили на синия килим, беше тази на Азербайджан. С изпълнение на представителката на страната Айсел, ще стартира първият полуфинал.  Той ще се състои на 8 май, като на сцената на арената \"Алтис\" ще се състезават 19 участници. Сред тях са и българските представители в \"Евровизия 2018\" - група \"Equinox\".  Вторият полуфинал е предвиден за 10 май, а финалът ще се състои на 12 май.  ", "date": "2018.05.07", "title": "\"ЕВРОВИЗИЯ-2018\": Конкурсът бе официално открит "}
{"url": "http://epicenter.bg/article/Vladimir-Putin-predlozhi-kandidaturata-na-Dmitriy-Medvedev-za-premier-na-Rusiya-/153659/7/97", "text": "Президентът на Русия Владимир Путин предложи на Държавната дума да разгледа кандидатурата на Дмитрий Медведев за поста министър-председател на страната, предава РИА Новости, цитирана от Агенция \"Фокус\".  „В съответствие с алинея А от член 83 и член 111 от Конституцията на Руската федерация президентът внася кандидатурата на Дмитрий Медведев за получаване на съгласие от Държавната дума за назначаването му като председател на правителството на Русия“, пише в съобщение, публикувано на интернет страницата на Кремъл.  Преди това Владимир Путин заяви, че никакви прегради и обстоятелства не трябва да попречат на Русия сама да определя своето бъдеще.  „Разбира се, ние сме длъжни да вървим в крачка с глобалните промени, да отстояваме своя дневен ред на развитие на пробивите, за да не ни пречат никакви прегради и обстоятелства да определяме своето бъдеще, да въплъщаваме в живота най-смелите си планове и мечти“, заяви Путин по време на церемонията на инаугурация в Кремъл.  „Цялата красота и сила са в нашата самобитност и единство. Ние се научихме да отстояваме своите интереси, възродихме гордостта към родината, към нашите традиционни ценности“, допълни той.  В неделя вечерта Владимир Путин благодари на правителството и специално на премиера Дмитрий Медведев за съвместната работа. Президентът огласи и най-важната задача на новото правителство - да повиши реалните доходи на гражданите.  Според руската конституция с приключване на президентския мандат приключва и мандата на правителството, което трябва да подаде оставка пред новия президент.  Досегашният състав на правителство бе сформиран през 2012 година и оттогава претърпя структурни и персонални промени. Правителството ще продължи да изпълнява задълженията си в оставка до формирането на ново.  ", "date": "2018.05.07", "title": "Владимир Путин предложи кандидатурата на Дмитрий Медведев за премиер на Русия "}
{"url": "http://epicenter.bg/article/Sblasatsi-v-tsentar-za-bezhantsi-kray-Solun--shestima-raneni-/153660/7/0", "text": "Шестима души бяха ранени късно в неделя вечер по време на сблъсъци в центъра за бежанци Лангадика до Солун в северна Гърция, пише \"Български новини\". Според полицията сблъсъците засягат повече от 200 души.  Четирима души – двама сирийци, един либиец и палестинец – бяха арестувани. Пострадалите са били прехвърлени в болницата Папагеоргиу.  Над 200 бежанци блокираха вчера магистралата близо до град Солун. Причината за протеста беше наводнение в палатките, в които са настанени. Бежанците обитават бивша казарма, но властите не бързат да уреждат статута им, припомня БЛИЦ.  Бежанците заедно с децата си блокираха движението близо за два часа. Появата на специалните части на гръцката полиция сложи край на блокадата на магистралата. Гърция страда от наплив на бежанци от Сирия.  ", "date": "2018.05.07", "title": "Сблъсъци в център за бежанци край Солун, шестима ранени "}
{"url": "http://epicenter.bg/article/Berlin-potvardi--che-Merkel-otiva-pri-Putin-/153662/7/0", "text": "Германското правителство потвърди днес, че на 18 май предстои среща в Сочи между германския канцлер Ангела Меркел и руския президент Владимир Путин, предаде Ройтерс, цитирана от БНР.  Преди това говорителката Улрике Демер отказа да потвърди или отрече съобщението за разговорите от Кремъл, като каза, че „по принцип спазваме правилото, според което съобщаваме срещите за следващата седмица в петък“. Но на брифинг в Берлин тя допълни, че „канцлерът е в постоянен контакт с руския президент“.  По-рано днес помощникът на Путин Юрий Ушаков съобщи, че Меркел и Путин ще се срещнат на 18 май в Сочи по време на работна визита на германския канцлер. Той съобщи още, че на 5 юни предстои посещение на Путин в австрийската столица Виена.  ", "date": "2018.05.07", "title": "Берлин потвърди, че Меркел отива при Путин "}
{"url": "http://epicenter.bg/article/Mrachna-statistika--221-dushi-sa-zaginali-v-SASht-pri-strelbi-na-obshtestveni-mesta-/153664/7/96", "text": "221 души са загинали в САЩ през 2016-2017 г. при стрелби на обществени места. Това се казва в доклад на ФБР. В него се посочва, че при 50 случая на преднамерено използване на огнестрелно оръжие в 21 щата са ранени още 722 души, предава БГНЕС.  Сред загиналите ФБР не е включило самите стрелци. В тези цифри не се включват загиналите и ранените при стрелби с участието на банди и наркотърговци, както и инцидентите с невнимателно боравене на оръжие.  Най-голям брой жертви – 58 загинали и 489 ранени – има при стрелбата на 1 октомври в Лас Вегас. Тогава 64-годишният Стивън Падок откри огън от автомат от прозореца на хотел по събралите се на концерт край хотел Mandalay Bay, след което се самоуби.  На второ място е инцидентът от 12 юни 2016 г., когато 29-годишният Омар Матин организира истинска касапница в клуб Florida Pulse в Орландо. Тогава загинаха 49 души, а 53 бяха ранени.  В доклада се отбелязва, че нападателите /общо 50 на брой/ са на различна възраст: от 14 до 66 години. 13 от тях са се самоубили на мястото на престъплението, или по-късно. 11 са застреляни от правоохранителните органи. 18 са арестувани от полицията други 8 са задържани от гражданите, които след това са ги предали на органите на реда.  По време на всички тези инциденти, които са се случвали в бизнес и търговски центрове, офиси, училища и университети, в църкви, клубове и болници, са загинали 13 служители на полицията.  Правото на придобиване и носене на огнестрелно оръжие е гарантирано на американците от втората поправка на Конституцията.  През последните години властите правят опити за затегнат контрола на търговията с оръжия, но нямат успех.  В момента на 326 милиона американци се падат над 300 милиона единици огнестрелно оръжие, което е два пъти повече, отколкото през 1968 г.  ", "date": "2018.05.07", "title": "Мрачна статистика: 221 души са загинали в САЩ при стрелби на обществени места "}
{"url": "http://epicenter.bg/article/Putin-pokaza-novata-si-limuzina---gordost-na-ruskata-avtomobilna-industriya-/153665/7/97", "text": "Руският президент Владимир Путин мина през кремълския площад в нова черна руска лимузина преди встъпването в длъжност в понеделник, с което прекрати досегашната си практика да използва „Мерцедес“. Новият модел, наречен \"Лимузина Сенат\", означава връщане към практиката от съветската епоха лидерите на страната да се возят в домашни церемониални автомобили, предава БГНЕС.  Съветските лидери ползваха лимузините „ЗИЛ“, а по-нископоставените служители „летяха“ с „Чайка“. Агенция РИА Новости цитира гост на церемонията, който заявил, че новата кола \"е по-яка от тази на Тръмп\" (американският президент ползва „Кадилак“).  \"Това е основната автомобилна интрига през последните пет години\", разказва репортер на телевизия \"Россия 24\", хвалейки факта, че колата е \"произведена в Русия, направена с руски компоненти и направена от ръцете на руски специалисти\". Независимо от това, новият модел на „Лимузина Сенат“ също се е възползвал от \"международния опит\", заяви репортерът, тъй като двигателят бе разработен с помощта на инженери от „Порше“.  Лимузината е в процес на развитие от 2013 г. насам, съобщи TAСС, като за проекта са насочени 12,4 милиарда рубли (197 милиона долара) държавни средства. Производството започна миналата година.  Новата лимузина, която е малко по-дълга от 6 метра, е част от диапазона, наречен Aurus, който ще включва и седан, наречен „Сенат“ и MPV, наречен \"Арсенал\", предаде руската телевизия, като казва, че имената са взети от кули на Кремъл.  Гамата ще се продава и в търговската мрежа и ще се конкурира по спецификации и цени с “Мерцедес Майбах“, „Бентли“ и „Ролс-Ройс“, съобщи ТАСС.  Руските лидери отдавна се наслаждават на използването на техните забележими отдалече автомобили. Болшевишкият лидер Владимир Ленин използваше колите на бившето царско семейство и се качи в Rolls-Royce Silver Ghost, докато любимата кола на Сталин беше „Пакард“, допълва ТАСС.  Бронираните лимузини ЗИЛ се появяват през 50-те години и са използвани до средата на 90-те години, след което служителите до голяма степен преминаха на „Мерцедес“-и. И „Чайка“ е разработена през 50-те години.  ", "date": "2018.05.07", "title": "Путин показа новата си лимузина - гордост на руската автомобилна индустрия "}
{"url": "http://epicenter.bg/article/Putin-vliza-v-chetvarti-mandat/153631/7/0", "text": "В Големия дворец в Кремъл в Москва днес ще се състои тържествената церемония по встъпването на Владимир Путин в четвъртия му мандат като президент на Русия, предаде Франс прес.   Церемонията започва 12 ч. на обяд наше време. В Големия Кремълски дворец президентът ще прочете клетва от 33 думи, ще получи символите на властта и ще държи реч.    След като излезе от двореца, ще се срещне с доброволци от предизборната му кампания. След церемонията новият стар президент ще предложи състава на следващото правителство.  Путин ще управлява до 2024 г.   Путин спечели президентските избори в страната на 18 март с 76,7 процента. Това бе най-високият изборен резултат за него, откакто дойде на власт, като при това той бе постигнат при по-висока избирателна активност в сравнение с предишния президентски вот, през 2012 г.   През годините на власт Путин се наложи като силния човек в Русия, която той постави отново на първия ред на международната сцена, но с цената на нарастващи напрежения със Запада, отбелязва Франс прес.   Поводи за напреженията станаха анексията на Крим, украинската криза, руската намеса в сирийската война, а през последните месеци - и отравянето във Великобритания на бившия руски шпионин Скрипал и дъщеря му Юлия с нервнопаралитично вещество, за което Лондон вини Русия.   По време на предизборната си кампания Путин направи доста войнствени изказвания и похвали новите руски военни възможности и непобедимите, по думите му, руски ядрени ракети.   След преизбирането си руският президент обаче увери, че иска да намали военните разходи през 2018 г. и 2019 г., и отхвърли каквато и да било надпревара във въоръжаването, отбелязва още Франс прес. Церемонията по полагане на клетва от Путин бе предшествана от протести в събота, организирани по призива на опозиционния лидер Алексей Навални в десетки руски градове.   Стигна се до много арести, като самият Навални бе задържан, а после - освободен. През 2012 г., преди встъпването в длъжност на Путин за трети президентски мандат, антикремълски протест в Москва прерасна в сблъсъци с полицията и впоследствие редица демонстранти бяха осъдени.   Още отсега анализатори вещаят сценарии какво ще се случи през 2024 г., когато изтече мандатът на президента. По конституция той няма право на ново преизбиране. Руският лидер вече каза, че няма да променя конституцията, и анализатори се чудят кого ще посочи той за свой приемник и дали няма да се повтори сценарият от 2008 г., когато Путин стана премиер при президент Дмитрий Медведев, защото и тогава нямаше право след два мандата да се кандидатира за трети.   В нощта на преизбирането си на 18 март Путин отговори на въпрос на журналист дали ще се кандидатира след края на мандата си с думите: \"Шегувате ли се! Какво трябва да направя? Да остана тук до 100 години? Не.\"   Засега Путин не е дал индикация кой може да бъде неговият евентуален приемник. Според анализатора Константин Калачов не е изключено и предсрочно оттегляне на президента.   \"Той е уморен и разбира, че трябва да си тръгне, докато е във върхова форма\", коментира експертът пред Франс прес. Той прогнозира, че \"оттеглянето (на Путин) ще бъде красиво и неочаквано за всички\".", "date": "2018.05.07", "title": "Путин влиза в четвърти мандат, ще управлява до 2024 година"}
{"url": "http://epicenter.bg/article/Kurioz--Belgiets-poluchi-fish--zashtoto-karal-s-696-km-ch-/153640/7/0", "text": "Белгийски гражданин беше изненадан жестоко, след като получи фиш за глоба заради каране с превишена скорост от... 696 км/ч с неговата Опел Астра, предава БГНЕС.  30-годишният мъж не могъл да повярва на очите си, когато прочел, че глобата му се налага заради скорост от над 690 км/ч, с която уж бил засечен от полицейски радар да кара недалеч от границата с Франция.  По-късно станало ясно, че грешката се дължи на неправилно въведен код от страна на полицията.  Все пак шофьорът е нарушил правилата, защото е карал с 60 км/ч вместо с разрешените 50 км.  ", "date": "2018.05.07", "title": "Куриоз! Белгиец получи фиш, защото карал с 696 км/ч "}
{"url": "http://epicenter.bg/article/Prezidentat-na-Ungariya-vazlozhi-na-Viktor-Orban-mandat-za-sastavyane-na-novo-pravitelstvo-/153641/7/0", "text": "Унгарският президент Янош Адер е поискал от Виктор Орбан да формира ново правителство и предложи на парламента да избере Орбан за министър-председател за следващите четири години, предава Reuters, цитирана от Агенция \"Фокус\".  54-годишният Орбан, който бе преизбран миналия месец, заяви по време на пресконференция, че основната цел на правителството му е да „запази сигурността и християнската култура на Унгария“.  Новият състав на парламента ще проведе първата си сесия във вторник. Консервативната партия на Орбан ФИДЕС има 133 от общо 199 места.  ", "date": "2018.05.07", "title": "Президентът на Унгария възложи на Виктор Орбан мандат за съставяне на ново правителство "}
{"url": "http://epicenter.bg/article/Nyama-skrit-grob-na-Nefertiti-v-grobnitsata-na-Tutankamon--VIDEO--/153644/7/0", "text": "Няма скрити помещения в гробницата на египетския фараон Тутанкамон край Луксор. Сканирането с радар е направено от екип италиански археолози. То показва, че в гробницата няма скрити камери, предава Нова тв.  Резултатите оборват предположенията на някои учени, според които в северната стена на гробницата има скрито помещение. Предполагаше се, че там може да е погребана Нефертити, главна съпруга на Ехнатон, бащата на Тутанкамон.  Гробницата е открита през 1922 г. и е уникална по своето богатство.  ", "date": "2018.05.07", "title": "Няма скрит гроб на Нефертити в гробницата на Тутанкамон (ВИДЕО) "}
{"url": "http://epicenter.bg/article/Migrantskata-valna-tragna--Samo-za-sedmitsa-v-Gartsiya-sa-pristignali-s-lodki-1200-dushi-/153649/7/51", "text": "Само за седмица на гръцките острови в Егейско море са пристигнали с лодки от Турция 1200 мигранти, съобщиха властите. Има също информации за нови сблъсъци в един от препълнените лагери край Солун, предава БНР.  Мигрантите плащали по 2 хиляди евро на човек на трафикантите, казаха пред гръцките гранични власти.  В последните дни е силен потокът на бежанци и от сухопътната граница с Турция, както и по река Марица. Трафикантите ги извозват до Солун, а след това ги оставят да търсят убежище в мигрантския лагер, където настанените са пет пъти повече от капацитета.  Тази нощ отново имаше сблъсъци между самите мигранти в лагера Диавата, полицията арестува петима.  \"Лекари без граници\" предупреждават за опасност от разпространение на епидемии в лагерите.  Правителството обещава да изнесе голяма част от мигрантите от островите, но за сега няма къде да ги настани.  ", "date": "2018.05.07", "title": "Мигрантската вълна тръгна! Само за седмица в Гърция са пристигнали с лодки 1200 души "}
{"url": "http://epicenter.bg/article/Uzhas-bez-kray--Ulichni-kucheta-ubiha-6-detsa-samo-za-sedmitsa-v-Indiya-/153667/7/0", "text": "Улични кучета са убили 6 деца само в рамките на изминалата седмица. Най-малко още 24 деца са били нападнати и ранени от подивелите псета. Ужасът се разиграва в Северна Индия, в градчето Ситапур, в щата Утар Прадеш.  Децата са между 5 и 12-годишни. В повечето случаи те били нападани, докато берели манго или пък отивали да използват външните тоалетни на домовете си.  Жестоките инциденти зачестили от края на миналата година насам, като от ноември досега има общо 12 убити деца от улични кучета.  Стига се дотам, че в последно време има рязък отлив на деца в училищата, тъй като родителите им не ги пускат да излизат от домовете си. В Индия по улиците бродят над 1 милион кучета, но в конкретния случай местните вярват, че озверяването на кучетата се дължи на затварянето на местна кланица, от която се предполага, че те все пак са успявали да си набавят храна, каквато вече няма. Самите местни вече са предприели и акции срещу кучетата, като масово ги избиват.  ", "date": "2018.05.07", "title": "Ужас без край! Улични кучета убиха 6 деца само за седмица в Индия "}
{"url": "http://epicenter.bg/article/Mitsotakis--Tsipras-e-veche-minalo-v-politicheskata-istoriya-na-Gartsiya-/153668/7/51", "text": "Гръцката опозиция поиска оставката на правителството на Алексис Ципрас на фона на оповестените данни от социологически сондажи, които сочат спад на доверието към управляващата партия СИРИЗА заради високите данъци и безработицата, предаде БНР.  Лидерът на най-голямата опозиционна партия \"Нова демокрация\" - Кириакос Мицотакис направи изявление, че \"премиерът Ципрас е вече минало в политическата история на страната\". Управляващата партия СИРИЗА губи подкрепа сред избирателите, показват последните проучвания на общественото мнение, според които консерваторите изпреварват с около 10 пункта управляващите.  Правителствената коалицията с националистите от \"Независими гърци\" е готова да рухне заради преговорите на Атина със Скопие: \"Няма да подкрепим предложение за името с думата \"Македония\", категорични са националистите.  И лидерът на социалистите поиска оставката на Ципрас, защото, изтъкна той, това правителство \"няма право да обвързва страната с договори извън неговия мандат\" - изявление, направено по повод очакваната приватизация на електрическата компания.  В същото време правителството е категорично, че ще управлява до края на мандата през есента следващата година.  ", "date": "2018.05.07", "title": "Мицотакис: Ципрас е вече минало в политическата история на Гърция "}
{"url": "http://epicenter.bg/article/Erdogan--Sabitiyata-v-Palestina-i-Siriya-razkriha-istinskata-sashtnost-na-reditsa-svetovni-sili-/153671/7/0", "text": "За бъдещето на човечеството може да се съди по резултатите от изпита, който в момента полага световната общност в Ерусалим и Палестина, заяви президентът на Турция Реджеп Таийп Ердога на церемония по връчването на международните награди за мир „Маслинова клонка“ в Истанбул, предава Анадлската агенция, цитирана от \"Фокус\".  „Ако излезем достойно от това изпитание, то ще можем уверено и с надежда да гледаме към бъдещето. В противен случай ни очаква бъдеще без права, свободи и морални ценности, където господства злото. В това няма никакво съмнение“, заяви Ердоган.  Турският държавен глава отбеляза, че събитията в Палестина и Сирия са разкрили истинската същност на редица сили.  „Ние разбрахме тяхната същност. Тези кръгове нямат понятие за съвест и хуманизъм“, заяви той.  „Това, което днес се случва в Палестина и особено в Ерусалим, не е нищо по-различно от опит да се узакони политиката на насилие и натиск. Насилието, извършвано от израелските власти спрямо палестинците, които искат само да защитят родните си земи, доказва, че атмосферата на беззаконие и тирания приема огромни мащаби“, констатира Ердоган.  Освен това турският президент припомни срещата си с бившия министър-председател на Израел Ариел Шарон, който бе покосен от инсулт през 2006 г. и почина през 2014 г. след 8 години в кома.  „Шарон призна, че е изпитал най-голямото удовлетворение в живота си, когато е служил в танковите подразделения, които разстрелваха палестинците. Именно в това е цялата същност на този човек. Съдбата постави всички по местата им“, подчерта той.  Ердоган изрази увереност, че международната система, организирана с оглед на интересите на петте страни - постоянни членки на Съвета на сигурност на ООН, няма бъдеще. Според него, реформата на ООН е неизбежна.  ", "date": "2018.05.07", "title": "Ердоган: Събитията в Палестина и Сирия разкриха истинската същност на редица световни сили "}
{"url": "http://epicenter.bg/article/Italianskata-dyasnotsentristka-koalitsiya-poiska-ot-prezidenta-mandat-za-sastavyane-na-pravitelstvo/153672/7/0", "text": "Лидерът на италианската дясна партия \"Лига\" Матео Салвини, която е част от дясноцентристка коалиция, взела най-много гласове на парламентарните избори от 4 март, поиска от президента Серджо Матарела да даде на коалицията мандат за съставяне на правителство, предаде Асошиейтед прес, цитирана от БТА.  След днешните консултации с държавния глава Салвини настоя, че десноцентристката коалиция най-добре представлява волята и надеждите на италианците. Салвини бе придружен от бившия премиер Силвио Берлускони, лидер на \"Напред, Италия\" и Джорджа Мелони, председателка на дясната партия \"Италиански братя\". Трите формации взеха 37 процента от гласовете.  Салвини освен това заяви, че той трябва да е следващият премиер и изрази увереност, че коалицията му ще си набави недостигащите й за парламентарно мнозинство гласове, отбелязва ДПА.  Популисткото Движение \"Пет звезди\", което спечели 32 процента на изборите, отново прикани Салвини да се съюзят. Салвини обаче отхвърля предварителното им условие да скъса отношенията си с Берлускони.  Лидерът на \"Пет звезди\" Луиджи ди Майо вече заяви, че ще отхвърли всяко експертно правителство, което би предложил президентът Серджо Матарела.  След среща в парламента между Салвини и Ди Майо двамата партийни лидери заявиха, че ако не бъде постигнато споразумение за съставяне на правителство, трябва да се произведат нови избори на 8 юли, предаде Ройтерс.  ", "date": "2018.05.07", "title": "Италианската дясноцентристка коалиция поиска от президента мандат за съставяне на правителство"}
{"url": "http://epicenter.bg/article/Vladimir-Putin-podpisa-ukaz--Za-tselite-i-strategicheskite-zadachi-na-razvitieto-na-Rusiya--/153677/7/0", "text": "Руският президент Владимир Путин подписа указ „За националните цели и стратегическите задачи на развитието на Руската Федерация в периода до 2024 година“, съобщи пресслужбата на Кремъл, предава РИА Новости и Агенция \"Фокус\".  Документът съдържа редица поръчения, обхващащи икономически, социални и други въпроси.  На министерския съвет е поръчано да намали два пъти нивото на бедността в страната за този срок. До шест години Русия трябва да влезе в петицата на най-големите икономики в света, пише в документа. Икономическият ръст трябва да е над световния, а инфлацията да не превишава 4%.  Правителството, следва от документа, трябва да обезпечи „глобална конкурентоспособност на руското образование“и до 2024 година, Русия трябва да влезе в петицата на световните лидери в областта на приоритетните научни изследвания.  ", "date": "2018.05.07", "title": "Владимир Путин подписа указ „За целите и стратегическите задачи на развитието на Русия“ "}
{"url": "http://epicenter.bg/article/Edna-godina-ot-upravlenieto-na-Makron---kak-se-promeni-Frantsiya--/153679/7/0", "text": "Във Франция отбелязват първата година от мандата на Еманюел Макрон. Как се промени страната оттогава и какво става с рейтинга на Макрон година по-късно?  Без съмнение присъствието на френски президент сред лидерите в световната политика е добра новина за самочувствието на Франция. Но днес се потвърждава прогнозата отпреди година: Макрон може да е новият европейски лидер, но само, ако се справи със собствената си страна. Разликата в оценките за него е като тази между влак и изтребител „Рафал”, съобщава бТВ.  Франция е в тримесечна стачка на железниците, синдикатите протестират. Макрон обаче твърди, че ще стигне докрай в провеждането на реформите, независимо от социалния натиск.  Преди година Макрон спечели изборите с подкрепа от 66 процента. Днес той се радва на стабилен рейтинг от около 40 – 45 процента.  Във Франция Макрон често е наричан президент на богатите, в чужбина той е сравняван с изтребител. За една година през Европа, Африка, Близкия Изток, Азия, Съединените щати, Австралия и Нова Зеландия, той измина общо 170 хиляди километра, за да се окаже ключов играч по редица важни международни теми.  „Остават месеци до европейските избори, а всички проучвания сочат, че еврофобията и национализмът растат. Залогът за Макрон е да покаже може ли да се справи с евроскептицизма и ксенофобията”, заяви професор по политически науки.  От екипа на Макрон твърдят, че той пази спокойствие, дори в напрегнати разговори като тези с руския президент Путин или с турския му колега Ердоган.  В обкръжението на президента е ясно, че единственото, което го изважда от равновесие, са коментари за съпругата му.  В няколко класации тя е трета сред най-влиятелните французи, веднага след Зинедин Зидан, а един от най-разпространяваните вицове във Франция е:     ", "date": "2018.05.07", "title": "Една година от управлението на Макрон – как се промени Франция? "}
{"url": "http://epicenter.bg/article/Hashim-Tachi-shte-predstavlyava-Kosovo-na-sreshtata-na-varha-v-Sofiya-/153681/7/0", "text": "Президентът на Косово Хашим Точи ще представлява страната на срещата на върха Европейски съюз – Западни Балкани, която ще се проведе на 17 май в София, пише базираното в Прищина албанско електронно издание Gazeta Express, цитирано от Агенция \"Фокус\".  По-рано Тачи получи покана от Европейския съюз и България, която председателства Съвета на Европейския съюз, подписана от председателя на Съвета Доналд Туск, председателя на Европейската комисия Жан-Клод Юнкер и българския премиер Бойко Борисов. Преди това излезе информация, че Косово ще бъде представлявано на срещата от премиера на страната Рамуш Харадинай, пише изданието, но Авни Арифи, съветник на министър-председателя на Косово, заяви пред онлайн медията lajmi.net, че той ще присъства само на срещата на върха във Виена, която се смята за продължение на срещата в София. Според съветника на премиера, Тачи е предпочетен заради водещата си роля в диалога Белград – Прищина.  Gazeta Express коментира, че Испания, която първоначално се противопостави на участието на Косово в срещата на върха, а премиерът Мариано Рахой заплаши да я бойкотира, ако на нея присъства косовският президент Хашим Тачи, се е отказала от тези си планове. Другите европейски страни, непризнаващи Косово, също са се съгласили да участват на срещата на върха в София.  Преди няколко седмици се появиха съобщения, че Румъния, Кипър и Испания отказват да присъстват на срещата на високо равнище ЕС - Западни Балкани, планирана за 17 май в София, защото не искат да седнат на една и съща маса с косовския представител.  Общо пет страни - членки на ЕС, не признават независимостта на Косово - Румъния, Кипър, Гърция, Испания и Словакия.  ", "date": "2018.05.07", "title": "Хашим Тачи ще представлява Косово на срещата на върха в София "}
{"url": "http://epicenter.bg/article/Cheshkiyat-premier-otreche-v-stranata-da-se-e-proizvezhdal-i-sahranyaval--quot-Novichok-quot--/153682/7/0", "text": "Чешкият премиер Андрей Бабиш опроверга изказването на президента Милош Земан, че в Чехия е било произведено и изпробвано бойно отровно вещество от групата \"Новичок\", каквото бе използвано през март за отравянето на бившия руски двоен агент Сергей Скрипал във Великобритания, предаде Франс прес, цитирана от БТА.  \"Чешката република никога не е произвеждала, разработвала или складирала вещество от групата \"Новичок\", написа в Туитър Бабиш, позовавайки се на сведения от цивилното и военното разузнаване.  Президентът Земан, който е известен с проруските си симпатии, също се позова на доклад от разузнаването, когато заяви в четвъртък, че в Чехия е било произвеждано и изпробвано такова вещество, но в малки количества, които впоследствие са били унищожени.  Днес канцеларията на Бабиш съобщи в изявление, че през 2017 г. Чехия е извършила микросинтез на \"Новичок\" в рамките на военна програма за защита на цивилни и военнослужещи.  В изявлението се подчертава, че тази процедура не може да се смята за производство или разработване на това нервнопаралитично вещество и се добавя, че изказването на Земан се дължи на недоразумение.  Канцеларията на премиера уточни, че тук става дума за \"Новичок\" тип А-230, а не за тип А-234, какъвто се смята, че е бил използван за нападението срещу Скрипал. Тези аргументи вече бяха изтъкнати миналата седмица от чешките министри на отбраната и на външните работи.  ", "date": "2018.05.07", "title": "Чешкият премиер отрече в страната да се е произвеждал и съхранявал \"Новичок\" "}
{"url": "http://epicenter.bg/article/Masov-boy-na-balgari-v-Pelopones--ima-raneni-i-arestuvani-/153673/3/0", "text": "Масово сбиване на две групи българи в селището Траганос, Западен Пелопонес, доведе до намеса на полицията, след което има и задържани, предават гръцките медии, цитирани от Агенция \"Фокус\".  Според електронното издание \"Newsbomb.gr\" инцидентът е станал късно вечерта в петък, като участниците в него, видимо пияни, са били повече от 15 и са носели в ръцете си ножове, счупени бутилки и дори ютии.  В резултат на сбиването двама от българите са били ранени и настанени в местния медицински център.  За предотвратяване на насилието се е наложила намесата на полицията от участъка в Илида, при която част от буйнстващите били арестувани.  Изданието съобщава, че според местните жители, подобни инциденти са зачестили.  Електронното издание \"Zougla\" пише, че сбиването е започнало при местен супермаркет, като едната група българи на излизане от магазина нападнала другата, а за потушаването на скандала са били привлечени допълнителни полицейски сили, водени от заместник-началника на полицията в Илида, Вангелис Анагностикас.  \"Оnvolos.gr\" обобщава информацията за инцидента под заглавие \"Кървав епизод сред българите в Илида\", като твърди че животът на ранените е вън от опасност, а част от инициаторите на скандала са били задържани.  ", "date": "2018.05.07", "title": "Масов бой на българи в Пелопонес, има ранени и арестувани "}
{"url": "http://epicenter.bg/article/Saprugata-na-Boyan-Petrov--Sigurna-sam--che-e-vzel-pravilnoto-reshenie--mozhe-bi-izchakva-v-parviya-lager-/153646/2/0", "text": "Съпругата на Боян Петров, който е в неизвестност в района на връх Шиша Пангма в Хималаите, изнесе нови данни по тревожната новина.  \"От 29 април реално никой не го е виждал. При последния лагер са открили палатката му празна. Има добре зареден първи лагер, който е доста по-ниско. Ако той е стигнал до него, може да изкара там в палатка, в която има всичко необходимо да оцелее, стига да не се е наранил\", сподели Радослава Ненова пред Нова телевизия.  \"Сигурна съм, че е взел правилното решение. Може просто да е притиснат от времето и затова да изчаква\", добави съпругата на 45-годишния Боян Петров.  Българският алпинист Боян Петров е изчезнал при изкачването на хималайския връх Шиша Пангма (8023 метра надморска височина). Унгарският алпинист Давид Клайн съобщи, че в събота украински алпинисти и местни шерпи са открили полузатрупаната от сняг палатка на Петров заедно с неговия спален чувал, предава унгарската медия Origo.hu, цитирана от Агенция \"Фокус\".  Съпругата на българския алпинист и властите на България са били информирани от Клайн, който е пристигнал в базовия лагер в подножието на Шиша Пангма на 20 април. „Петров е един от най-добрите български алпинисти. Той може да се изкатери и на 10 хил. метра надморска височина без никакъв допълнителен кислород“, смята унгарският алпинист, който е част от хималайската експедиция „Калифа 2018 – Шиша Пангма“ заедно с италианците Марио Себастиано и Валентино Виелмо. Клайн допълни, че е видял за последно Петров на 3 май, но от тогава не са имали новини за него.  Давид Клайн заявява, че ситуацията е притеснителна, но подчертава, че вече е имало случаи, когато алпинисти, макар и с голямо закъснение, са пристигали по други низходящи маршрути.  ", "date": "2018.05.07", "title": "Съпругата на Боян Петров: Сигурна съм, че е взел правилното решение, може би изчаква в първия лагер "}
{"url": "http://epicenter.bg/article/Shefat-na-Komisiyata-za-zashtita-na-lichnite-danni--Kopie-ot-lichna-karta-ne-bi-sledvalo-da-se-sabira-/153647/2/0", "text": "Председателят на Комисията за защита на личните данни Венцислав Караджов коментира новия регламент на ЕС за защита на личните ни данни. Според новото законодателство публични и частни лица и предприятия имат ограничено право да изискват достъп до ЕГН, лични документи и други лични данни, предаде БНТ.  Европейският регламент ще влезе в сила независимо от това дали ще има нов Закон за личните данни, или не, обясни Венцислав Караджов. В регламента държавите членки, съобразно законодателството си, могат да предвидят някои допълнителни изяснения за прилагането на регламента.  Въведени са правила да ограничат публичния и частния сектор да обработват ЕГН тогава, когато не е необходимо и законът не го изисква, допълни той.  „ЕГН-то е уникален идентификатор. Той се дава не само на българските граждани, но и на чужденци, които получат българско гражданство и на мигранти, които получат статут на убежище. Целта му е да идентифицира физическите лица. Въпросът тук е да не се използва прекалено широко, когато няма необходимост от идентификация с ЕГН“, заяви председателят на Комисията за личните данни.  Като пример той посочи интернет търговците, на които не им трябва ЕГН, а само адрес. Фирмите са предпочитали да събират възможно най-много информация, без да е ясно за какво им са необходими.  Копие от лична карта не би следвало да се събира, заяви Венцислав Караджов. Единствените случаи са, когато Законът за мерките срещу изпиране на пари налага на банките да идентифицират лицето, което извършва трансакциите или когато закони, свързани със сигурността, изискват идентификация на физически лица.  Комисията за защита на личните данни е налагала санкции на мобилни оператори, които са правили копие от лична карта, заяви Караджов.  Където има основание за обработване на лични данни, трябва да има и упоменат срок за съхранението им, заяви Караджов. Ако няма упоменат срок в закона, европейският регламент и Законът за личните данни задължава администратора да обяви „разумен“ спрямо целта срок.  Като пример за неразумен срок Караджов посочи работодателите, които съхраняват дълго личните данни на потенциални нови служители. Затова законът постановява публичното или частното предприятие да съхранява максимум 3 години личните данни на лицата, кандидатствали за работа.  ", "date": "2018.05.07", "title": "Шефът на Комисията за защита на личните данни: Копие от лична карта не би следвало да се събира "}
{"url": "http://epicenter.bg/article/200-balgari-sa-blokirani-na-letishte-v-Rim-sled-otmenen-polet-/153648/2/0", "text": "200 българи са блокирани на летище в Рим, след като нискотарифна авиокомпания отмени полета им за София, предаде БНР. Петя Михова е сред хората, останали в италианската столица. Заради проблема тя е изпуснала и полета си от София за Айндховен, където учи.  „Имаше полет от Рим - Чампино до София, който не се състоя и беше отменен изцяло 10 минути преди излитането му, без никаква предварителна информация. Всички пътуващи чакаха на летището. Информацията, която дадоха, беше, че са отменили полета, защото самолетът, който е трябвало да кацне на нашето летище, е кацнал на другото летище в Рим, защото рано сутринта е имало много мъгла. Започнаха да предлагат поединични места, по две-три места за различни дестинации, примерно до Атина - в Атина трябва да спиш една вечер, после да вземеш автобус или да вземеш самолет, за да стигнеш до София,“ разказа пред програма \"Хоризонт\" на БНР Петя Михова.   Във връзка с постъпилата информация за 180 български граждани, блокирани на летище \"Чампино\" в Рим, на мястото са изпратени двама души от българското посолство в Рим, които да окажат съдействие на нашите сънародници, изпаднали в затруднение. Това съобщиха от пресцентъра на Министерство на външните работи (МВнР).  Българските граждани са блокирани на летището в Рим, след като самолет на авиопревозвача \"Райън еър\" е отменил полета си за София поради гъста мъгла.  След подадения сигнал, българските дипломати са осъществили контакт с летищните власти, както и с представители на авиокомпанията. Посолството съдейства за осигуряване на алтернативен транспорт на българските граждани до България.  Консулът на Република България в Рим е при сънародниците ни на летището и оказва съдействие.  Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби.  Български граждани, които желаят да получат актуална информация или да подадат сигнал за техни близки, могат да го направят на дежурните телефони за спешни случаи на българското посолство в Рим:  За контакт:  Телефон: +39 06 322 4640 и +39 06 322 4643  Факс: : +39 06 322 61 22 и +39 06 3224656  Дежурен телефон в извън работно време:  +39 06 322 4640 и +39 06 322 4643  Права на пътуващите със самолет:   ", "date": "2018.05.07", "title": "200 българи са блокирани на летище в Рим след отменен полет "}
{"url": "http://epicenter.bg/article/Borislav-Sandov--Boyan-Petrov-e-razgovaryal-sas-svoy-kolega-vchera-sutrinta-/153652/2/0", "text": "Алпинистът Боян Петров е разговарял със свой колега по сателитния телефон вчера сутринта, написа Борислав Сандов във „Фейсбук” профила си.  По-рано съпругата на алпиниста Радослава Ненова съобщи, че Петров е в неизвестност от няколко дни, някъде по склона на връх Шиша Пангма в Хималаите, припомня бТВ.  Все още няма връзка с Петров.  „Боян Петров е звънял вчера сутринта (09:52 непалско време – около 05:37 българско време) по сателитния телефон на свой колега алпинист. Всички се надяваме, че се е отправил към някой от по-ниските лагери и скоро ще се свърже с някой от нас. Нека се молим всичко да бъде наред! Има да покорява още няколко осемхилядника”, написа Сандов във „Фейсбук”.    Според Радослава Ненова Боян е тръгнал един ден преди останалите алпинисти, така че когато те са стигнали до третия лагер, в този момент той най-вероятно се е изкачвал към върха.  По думите на Ненова сателитният телефон на Боян Петров е останал в базовия лагер и поради тази причина неговите колеги не могат да се чуят с него.  ", "date": "2018.05.07", "title": "Борислав Сандов: Боян Петров е разговарял със свой колега вчера сутринта "}
{"url": "http://epicenter.bg/article/Krasimir-Karakachanov-vkarva-Zakona-za-veroizpovedaniyata-v-parlamenta-/153655/2/0", "text": "Красимир Каракачанов вкарва Закона за вероизповеданията в парламента. Това става ясно от позицията на заместник министър-председателя по обществен ред и сигурност и председател на ВМРО – Българско национално движение, публикувана във „Фейсбук”, съощиха от Организацията.  Припомняме, че Каракачанов, като лидер на ВМРО, миналата година направи работна група от експерти в качеството му на лидер на партията, след което, като вицепремиер свика работна междуведомствена среща и в Министерски съвет, след която пое ангажимента до края на този политически сезон новият проект на Закон за вероизповеданията да стане част от дневния ред на 44-ото Народно събрание.     ", "date": "2018.05.07", "title": "Красимир Каракачанов вкарва Закона за вероизповеданията в парламента "}
{"url": "http://epicenter.bg/article/Razkriha-misteriyata-okolo-telefona-na-Boyan-Petrov-/153658/2/0", "text": "Съпругата на Боян Петров - Радослава Ненова разкри мистерията около направеното обаждане от телефона на изчезналия алпинист. По-рано днес екологът Борислав Сандов обяви, че Петров се е свързал със свой колега по сателитния телефон, а информацията набързо обиколи социалните мрежи и родните медии.  В коментар под публикацията му обаче Ненова написа, че телефонът на Боян не е в него и уточни, че го използва украинец на име Алекс, предава БЛИЦ.  Боян Петров е в неизвестност от 3 май 2018 г. Той е участвал в експедиция в Хималаите заедно с още 10 души (1 унгарец, 5 италианци и четирима водачи от непалски произход).  ", "date": "2018.05.07", "title": "Разкриха мистерията около телефона на Боян Петров "}
{"url": "http://epicenter.bg/article/Andrey-Raychev--Kabinetat--quot-Borisov-quot--3-e-mnogo-po-dobar-ot-predishnite-/153661/2/0", "text": "Добър международен имидж и стабилна икономика. Придружени обаче със слаба социална политика, комбинирана с липса на решителни реформи. Така описват първата година от мандата на кабинета \"Борисов\" 3 пред Нова телевизия политолози и социолози.  Андрей Райчев, Антоанета Христова и Михаил Константинов прогнозираха, че правителството вероятно ще изкара пълния си мандат. Според тях това се дължи както на приличното качество на управлението, така и в разпокъсаността на неговата опозиция.  Все пак експертите не изключват да се надигне социално недоволство, или предстоящите догодина избори за европейски парламент да пренаредят политическия пъзел.  \"Сегашният кабинет на Борисов е много по-добър като качествен състав от \"Борисов 1\" и \"Борисов 2\", заяви за \"Здравей, България\" социологът Андрей Райчев.  \"Има обективни оценки, които вече се получиха. Включително оценка на българския народ, който написа добър 3,71. Освен това през 11-те последни избора ГЕРБ е спечелил всички без един. ГЕРБ продължава да води с 24 на 20 пункта спрямо БСП\", коментира математикът проф. Михаил Константинов.  \"3,71 не е никак лоша оценка. \"Добър\" пишем, когато искаме нещата още да се подобрят. И \"добър\" пишем на добрите ученици и студенти, ако питате мен\", коментира политическият психолог проф. Антоанета Христова.  \"Той изпъква пред останалите правителства преди него с ярка международна дейност и ни кара да се чувстваме относително горди, че нещо правим и все повече сме някакъв фактор, усещаме се като фактор в нашата балканска и европейска страна\", допълни тя.  Райчев припомни: \"Борисов взе властта в много неизгодна обстановка през 2008-а година, когато удари кризата. Просто беше малшанс. Тогава му се падна черната вода. Сега му се падна златната вода. По много причини България върви нагоре. Вятърът духа в платната на правителството\".  ", "date": "2018.05.07", "title": "Андрей Райчев: Кабинетът \"Борисов\" 3 е много по-добър от предишните (ВИДЕО)"}
{"url": "http://epicenter.bg/article/Doychin-Vasilev--Ako-Boyan-Petrov-ne-se-e-okopal-v-snega--bi-bilo-mnogo-trudno-da-otselee-/153663/2/0", "text": "Ако Боян Петров не се е окопал в снега, би било много трудно да оцелее. Това каза за „Агенция „Фокус“ алпинистът Дойчин Василев във връзка с информацията, че Боян Петров, участвал в експедиция в Хималаите, е в неизвестност от 3 май.  На въпрос каква е вероятността Боян Петров в момента да се намира на безопасно за него място, Василев отговори, че е много малка.  „Теренът горе, на 8000 м., е такъв, че няма къде да се подслони, ако е лошо времето и ако духа много силен вятър. Просто ако той не се окопае в снега да се скрие като мишка в някоя дупка, за да оцелее, трудно би било. Повече се опасявам да не е попаднал на някое лавинно опасно място и евентуално да е пострадал от някоя от лавините, които там много пъти са погребвали други алпинисти“, каза още той.  Василев обясни, че при такива изкачвания би трябвало да има поне един човек, с когото алпинистът постоянно да поддържа връзка, както и да има връзка и с Китайската асоциация по алпинизъм.  „Въпросът е и финансов, тъй като всяка спасителна операция трябва някой да я плати. А не мога да предполагам доколко той е организирал това. Но при всички случаи, като са минали няколко дни, той е в критична ситуация и трябва бързо да се действа. Евентуално биха се разтичали други алпинисти, които са по маршрута, и от човешка гледна точка да се опитат да му помогнат“, коментира Василев и уточни, че всичко зависи от тези, които са на терена – по думите му има нации, които се хвърлят веднага да помогнат, но има и такива, които пренебрегват подобни ситуации.  „Искам да съм оптимист, да му стискаме палци на Боян и дано да се появи жив и здрав. Но аз съм бил свидетел и на други развития, не искам да давам черна прогноза, но след няколко дневно отсъствие обикновено изходът е летален“, каза Василев.   Не можем дори да помислим, че Боян Петров е допуснал грешка от неопитност, каза още Дойчин Василев.  „Няма особени трудности при изкачването на върха. Има един класически маршрут, който съществува от 1960 г., когато е било първото изкачване. По него масово са се изкачвали алпинисти през годините – аз направих такъв успешен опит на 1999 г. При добро време и добра климатизация и подготовка не е проблем да се изкачи този „малък“ осемхилядник, но при лоша метеорологична обстановка, буря, снеговалеж и т.н. той става и опасен“, каза още Василев и уточни, че проблемът е във върховата част, тъй като по думите му там няма удобни подходи към връхната точка и алпинистът трябва да се катери или по скали, или по снежни полета, които са лавиноопасни.  „Обикновено върхът се изкачва от групи – алпинистите си помагат и така се гарантира една добра сигурност, но за сам човек е много трудно и рискът е голям. При самостоятелните изкачвания, както Боян прави при повечето от върховете, вече е въпрос на опит и на преценка“, коментира той.  Алпинистът уточни, че няма дълго познанство в Боян Петров, защото двамата сa от различни поколения.   „Не съм имал възможност да бъда с него и да имам близки контакти, защото не сме имали общи експедиции. Но преди около месец и половина имахме среща, при която говорихме за изкачванията, за Еверест, включително и за Шиша Пангма. Показах му снимки от върховата част на маршрута, по който той би трябвало да мине, за да го предупредя за евентуалните опасности, които го дебнат там. Но той има достатъчно опит от предишните свои изкачвания на осемхилядниците, така че не можем дори да помислим, че той е допуснал някаква грешка от неопитност. Въпросът е доколко е преценил на място за границата на риска, който предприема, а риск в планината винаги има“, каза още Василев.   ", "date": "2018.05.07", "title": "Дойчин Василев: Ако Боян Петров не се е окопал в снега, би било много трудно да оцелее "}
{"url": "http://epicenter.bg/article/Organizatorite--Boyan-Petrov-e-zapochnal-da-kateri-sam--drugite-se-varnaha-zaradi-loshoto-vreme/153670/2/0", "text": "Българският алпинист Боян Петров е започнал да катери върха сам, след като много от неговите съ-алпинисти се върнаха заради лошото време. Това се посочва на Фейсбук страницата на екипа на Калифа, организатор на Хималайска експедиция 2018.  „Що се отнася до статията ни за изчезването на Боян Петров - получихме много съобщения дали имаме нова информация за българския алпинист. Тъй като получаваме и съобщения от други страни, смятаме, че е важно да информираме всички на английски.  Нямаме новини след последната информация, че Боян започна да се катери към връх Шиша Пангма на 29 април. Тъй като до вчера не се върна в базовия лагер, той официално беше обявен за изчезнал.  Българският алпинист е започнал да катери върха сам, след като много от неговите съ-алпинисти се върнаха заради лошото време. Унгарският алпинист Давид Клайн, който също е на Шиша Пангма, следи събитията.  Ако получим новини от него за българския алпинист, ще ви информираме на нашата Фейсбук страница! До тогава продължаваме да се надяваме, че Боян Петров ще се завърне.  Екипът на \"Калифа\".  Информацията, публикувана от организаторите на експедицията,   ", "date": "2018.05.07", "title": "Организаторите: Боян Петров е започнал да катери сам, другите се върнаха заради лошото време"}
{"url": "http://epicenter.bg/article/MVnR--Okolo-35-balgari-ot-blokiranite-na-letishte--Champino--sa-ostanali-v-Rim-/153674/2/0", "text": "Около 35 български граждани, от всички 300 пътници, блокирани на летище \"Чампино\" в Рим, са останали в града и са настанени в хотел, съобщиха от МВнР. До ситуацията се стигна след като самолетът на обслужващата ги авиокомпания не успял да излети рано тази сутрин заради мъгла.  Авиокомпания \"Райън еър\" им е издала нови билети за полети на дати 10 и 11 май. Авиокомпанията им гарантира една нощувка, за да им бъдат заплатени следващите нощувки до датите на полетите, според регламента на самата авиокомпания, трябва всеки ден да се заявяват в листата на чакащите на гишето на \"Райън еър\" на летището. Така има вероятност някои от тях да заминат и по-рано.  Посолството на България в Рим прави опити да съдейства за намирането на бус на изгодна цена, който компактно да извозва българските граждани до летището всяка сутрин до датите на полетите им, тъй като \"Райън еър\" не осигурява транспорт, се казва още в съобщението на външно министерство.  Консулът на Република България в Рим, е оказал съдействие на българските граждани, уточняват от външното ни министерство.  От полета са останали около 70 души в по-голямата си част българи и малка група чужденци. Някои от българските граждани (група от около 8 души), са тръгнали към гара „Термини” и са информирали, че са решили да отидат във Флоренция, откъдето да търсят алтернативни варианти. Друга малка група се е отправила към летище \"Фиумичино\", с цел да си закупи билети за други авиокомпании.  Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби.  Български граждани, които желаят да получат актуална информация или да подадат сигнал за техни близки, могат да го направят на дежурните телефони за спешни случаи на българското посолство в Рим:  За контакт:  Телефон: +39 06 322 4640 и +39 06 322 4643  Факс: : +39 06 322 61 22 и +39 06 3224656  Дежурен телефон в извън работно време:  +39 06 322 4640 и +39 06 322 4643  Права на пътуващите със самолет:   ", "date": "2018.05.07", "title": "МВнР: Около 35 българи от блокираните на летище „Чампино“ са останали в Рим "}
