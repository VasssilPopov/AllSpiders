{"url": "http://epicenter.bg/article/Iliyana-Yotova-shte-otkrie-mezhdunarodna-nauchna-konferentsiya-v-chest-na-Konstantin-Kiril-Filosof/175128/2/0", "text": "В сряда, 13 февруари, от 16.00 часа в Национален музей „Земята и хората“ вицепрезидентът Илияна Йотова ще участва в откриването на Международна научна конференция „Нему да бъде слава, чест и почит“ – 1150 години от кончината на Константин-Кирил Философ.  Това съобщиха от прессекретариата на Президентството. Конференцията, която ще продължи до 15 февруари, се организира от Кирило-Методиевския научен център при БАН и се провежда под патронажа на президента Румен Радев. В събитието, което се посвещава и на 150-годишнина от основаването на Българската академия на науките, ще участват над 50 учени от 6 страни.", "date": "2019.02.12", "title": "Илияна Йотова ще открие международна научна конференция в чест на Константин-Кирил Философ"}
{"url": "http://epicenter.bg/article/Boyko-Noev--Vlastite-se-opitvat-da-prikriyat-otravyaneto-na-Emiliyan-Gebrev/175066/2/0", "text": "Аз съм пряк свидетел на отравянето на Емилиян Гебрев. Лично седях до главата му във Военна болница, когато умираше. Аз съм близък с него. От болницата ми се обадиха, че той умира. Това каза бившият министър на отбраната Бойко Ноев в ефира на БТВ.   „Факт е, че българските власти не съдействаха, когато Гебрев ги помоли. Някои от тях прикриват този случай“, подчерта той. „Вчера ми стана жал за главния прокурор и нещата, които са го накарали да говори“, заяви Ноев и изнесе някои факти по случая.   „Никога тримата отровени не са били на едно и също място. Гебрев не е отровен в ресторанта, а там е припаднал“. Бившият военен министър добави, че очаква скоро и други имена да изплуват около този случай. Факт е, че руски граждани са го свършили това. По-интересно е кои са ятаците тук, които са помогнали. Властите се опитват да прикрият този случай и призовавам гражданите да не вярват на това, което говорят“. Според него в случая има две сюжетни линии - интереси на някакви руски кръгове, които искат да ликвидират Гебрев и българските ятаци, които помагат тук.   „Русия има интереси да закрие българската оръжейна индустрия. Как може българската държава да не вземе отношение, когато някой трови нейни граждани?“, пита се той.   По думите му британските власти имат интерес да разкрият случая с отравянето на Скрипал, а българските за отравянето на Гебрев - не. Мотивите за прикриването тепърва ще станат ясни. Тези, които си мислят, че ще продължат с прикриването грешат. Интересите на Русия не са да ударят някоя и друга партия у нас, а позициите на страната ни в Европа да бъдат отслабени“, подчерта той. „В идните седмици Новичок ще влезе в списъка на химическите организации. В организма на Гебрев са намерени два химикала, единият от които не е идентифициран“, каза още Ноев.   По думите му целта на Русия не е да води война с ГЕРБ, а да направи от България слаба държава в ЕС и НАТО, като удари и по производството на оръжия. Самият Ноев не пожела да каже повече подробности около състоянието на Гебрев през 2015 г., когато беше отровен, тъй като подчерта, че е свидетел по случая. Той призова компетентните органи да се задействат и да разкрият престъплението.   ", "date": "2019.02.12", "title": "Бойко Ноев: Бях до главата на Емилиян Гебрев във Военна болница, когато той умираше"}
{"url": "http://epicenter.bg/article/Dimitar-Dimitrov--/175096/2/0", "text": "Ако на 29 март се стигне до брекзит без сделка, то на територията на българското консулство в Лондон ще могат да гласуват българските граждани, които са на трудов договор.  Всички останали ще трябва да отговарят на общото условие – да са пребивавали последните три месеца на територията на страна-членка на ЕС.  Ако обаче крайните срокове за брекзит бъдат удължени, българите на Острова ще могат да гласуват както досега.  Това обясни в предаването „Тази сутрин” по БТВ експертът по изборни системи Димитър Димитров.  През последните европейски избори през 2014 г. над 20 секции за български гласоподаватели са били открити във Великобритания. В същото време в Германия са били открити два пъти по-малко секции.  В последните години обаче има засилване на мигрантския поток към Германия, така че статистиката най-вероятно ще бъде по-различна на предстоящите избори.  Ако обаче брекзит без сделка стане факт на 29 март, то единият вариант за българите във Великобритания ще бъде да отидат до някоя близка страна в ЕС, за да дадат гласа си. Под въпрос е обаче дали ще могат успешно да упражнят правото си на глас, тъй като, ако нямат трудов договор, ще трябва да отговарят на условието в последните три месеца да са пребивавали на територията на страна-членка на ЕС, което няма да е валидно за Великобритания.  ", "date": "2019.02.12", "title": "Димитър Димитров: Ако има брекзит без сделка, ще се гласува само в посолството в Лондон"}
{"url": "http://epicenter.bg/article/BSP-sezira-prokuraturata-za-izcheznali-provodnitsi-za-500-000-leva-v-Ruse/175098/2/0", "text": "БСП дава общината в Русе на прокуратурата. Поводът за това е липсата на тонове медни проводници от контактната тролейбусна мрежа за половин милион лева. От общината посочват, че самите те вече са сигнализирали държавното обвинение по случая, съобщава БТВ.  Тролейбусната мрежа е подменена по европейски проект през 2015 г., но едва миналата година става ясно, че част от старите елементи липсват. Според левите съветници това са над 48 тона медни проводници за 500 000 лв.  „До началото на 2019 г. не е направено нищо за установяване на липсите и за овъзмездяване на община Русе от виновните за тези липси”, каза общинският съветник от БСП Александър Неделчев.  От общината нарекоха действията на социалистите политическа поръчка и обясниха, че сами са подали сигнал преди месец, след като фирмата-изпълнител не могла да обясни къде са проводниците. „Техният сигнал, както и питането им, идват много след нашето писмо и нашия сигнал до прокуратурата”, заяви Димитър Недков, зам.-кмет на Русе и ръководител на проекта.  Прокуратурата е възложила проверка: „Знам, че се извършва от сектор „Противодействие на икономическата престъпност” и че все още не е приключила”, информира окръжният прокурор Георги Георгиев.  От фирмата-изпълнител коментират, че са установили липсата на елементите десетина дни, след като жиците са прехвърлени в друг склад.  Предстои тепърва да се установява къде са отишли тоновете медни проводници.  ", "date": "2019.02.12", "title": "БСП сезира прокуратурата за изчезнали проводници за 500 000 лева в Русе"}
{"url": "http://epicenter.bg/article/Vanshniyat-ministar-na-Ungariya--Shte-prodalzhim-da-podkrepyame-Balgariya-za-chlenstvoto---v-Shengen/175099/2/0", "text": "Министърът на външните работи и търговията на Унгария Петер Сиярто даде висока оценка на българо-унгарските отношения, като постави акцент върху политическите и икономическите връзки между двете държави. На съвместна пресконференция след срещата си с вицепремиера Марияна Николова, той препотвърди позицията на Унгария и заяви, че страната му подкрепя безусловно България за членството ѝ в Шенген.   „Ние ще продължим и занапред да оказваме техническа помощ за охраната на границите на България, които са външни на Европейския съюз.“, каза Сиярто и подчерта, че страната ни се справя изключително добре в опазването на външните граници на общността. Заместник министър-председателят Марияна Николова посочи, че България цени изразената подкрепа и допълни, че Унгария е важен партньор на страната ни в Европейския съюз, със сходни позиции по важни теми като европейската перспектива на Западните Балкани и кохезионната политика.   „Нашите двустранни отношения може да определим с една ключова дума - приятелство. Те са свързани с интензивен диалог на всички равнища, както и взаимодействие по широк спектър от двустранни въпроси и тези от европейския и международен дневен ред“, каза българският вицепремиер.  Марияна Николова е на двудневно посещение в Будапеща по покана на унгарското правителство. Обменът на добри практики и опит при прилагането на политики за справяне с демографската криза, насърчаване на раждаемостта и интеграцията на ромската общност са във фокуса на визитата и. По-късно днес тя ще се срещне и с унгарския си колега заместник министър-председателя Жолт Шемейн.  ", "date": "2019.02.12", "title": "Външният министър на Унгария: Ще продължим да подкрепяме България за членството ѝ в Шенген"}
{"url": "http://epicenter.bg/article/Kmetat-na-Strasburg-do-Iliyana-Yotova--Vashite-poslaniya-na-priyatelstvo-ni-donesoha-nay-golyama-uteha-/175102/2/0", "text": "В специално писмо до Илияна Йотова Ролан Ри благодари за изказаната подкрепа и съпричастност към болката от атентата през декември 2018 г. Това съобщиха от прессекретариата на държавния глава. В писмо, изпратено до вицепрезидента Илияна Йотова, кметът на Страсбург Ролан Ри специално благодари за изказаната подкрепа и съпричастност към болката от смъртоносния атентат, ударил европейската столица на 11 декември 2018 г.   Тогава вицепрезидентът изпрати съболезнователен адрес до кмета и жителите на Страсбург. „Нито един атентат не може да бъде по-силен от нашето желание да живеем в един свободен и демократичен съюз. Убедена съм, че ценностите на Френската република – свобода, равенство и братство, няма да позволят разделението на френското общество пред лицето на тероризма и омразата“, написа Илияна Йотова. „Солидарността с жертвите и техните близки, спонтанните прояви на почит, диалогът, който бе започнат, ни позволиха да преминем през това трагично изпитание заедно. Но повече от всичко друго именно Вашите безброй послания на приятелство, тези на цялата нация, подобно на дошлите от цял свят, ни донесоха най-голяма утеха и бяха особено ценни за нас“, пише Ролан Ри до Илияна Йотова.   Той посочва още: „Всяка подкрепа стопляше сърцата ни, вдъхваше ни смелост и ни помагаше да вдигнем отново глави. Благодарение на това успяхме да възобновим нормалния ход на живота си, с натежали сърца, но повече от всякога решени да кажем „не“ на фанатизма и терора.“  Петима души загинаха и 12 бяха ранени при атентат на коледния базар в Страсбург на 11 декември 2018 г.   ", "date": "2019.02.12", "title": "Кметът на Страсбург до Илияна Йотова: Вашите послания на приятелство ни донесоха най-голяма утеха!"}
{"url": "http://epicenter.bg/article/MO-prekrati-porachkata-za-remont-na-An-30-zaradi-sgreshen-internet-adres-/175103/2/0", "text": "Министърът на отбраната Красимир Каракачанов е прекратил процедурата за ремонт на самолета за въздушно фотографиране Ан-30. Причината е сгрешен интернет адрес, който не води до документи по процедурата, съобщи БНР.   Не е посочено и как биха могли да се сравнят оферти, за които е позволено да бъдат предоставяни в евро или лева. Сумата за ремонта е 5 милиона лева, без ДДС.   Това не е първият път, в който МО отменя поръчка заради сгрешена документация.  ", "date": "2019.02.12", "title": "МО прекрати поръчката за ремонт на Ан-30 заради сгрешен интернет адрес "}
{"url": "http://epicenter.bg/article/Gen--Chobanov--Neseriozno-e-Rusiya-da-prati-agenti-u-nas--za-da-otrovi-Gebrev/175104/2/0", "text": "Очевидно има атака срещу Русия в момента и трябва да се извадят колкото се може повече аргументи за руско вмешателство, изказа мнение пред БНР ген. Иван Чобанов – бивш директор на Национална служба „Сигурност“, относно случая „Гебрев“.   Той подчерта, че първоначалната информация по темата е от английски разследващ сайт, след което тя е била разпространена и в други медии, а оттам е започнала и кампания, в която се намесва България.  „Не случайно този случай съвпадна с обвиненията за хибридни атаки, за вмешателство в избори и ред други неща“, добави ген. Чобанов в интервю за предаването „12+3“.  Запитан дали има сходство между случая „Скрипал“ и този с българския бизнесмен Емилиян Гебрев, експертът отговори:  „Сходство има в политическото говорене и в пропагандния смисъл. Сходството, което излиза на повърхността като явление, е, че като опорни точки се повтаря Скрипал, Гебрев, руски служби, отрови и т.н. Това остава и в масовото съзнание и това е целта – да се говори, да се говори, а каква е истината – едва ли ще излезе някога“.  Според него на този етап българските служби са си свършили работата. „Не винаги в оперативната работа може да излезе цялата истина“, каза ген. Чобанов. Той бе категоричен, че службите ни имат ресурса да противодействат, ако има нещо конкретно. Сегашният случай с Гебрев обаче е твърде неясен. Според него е несериозна версията Русия да е пратила агенти в България, за да отрови Гебрев:  „Кокошкарска е цялата история, не стои сериозно. ... Убеден съм, че службите работят и по версии източникът да е в България. От тук трябва да се търсят нещата, не толкова външна намеса. Всеки случай, колкото и да е маловажен – ако има начин да се разиграе в голямата политика, той се разиграва. Както е в случая – всеки го разиграва за неговите цели и интереси и в зависимост от това кой му плаща“.  ", "date": "2019.02.12", "title": "Ген. Чобанов: Историята с Гебрев е кокошкарска, не стои сериозно!"}
{"url": "http://epicenter.bg/article/Dimitar-Ivanov--Tsvetanov-se-varna-ot-molitvena-zakuska-v-SASht-i-obyavi--che-Rusiya-shte-se-mesi-v-izborite/175105/2/0", "text": "Изказванията за възможност за манипулирането на резултатите от бъдещите избори у нас са слухове, коментира пред БНР проф. Димитър Иванов - предприемач, историк, преподавател и бивш офицер от Държавна сигурност“. „Аз трябва да коментирам някакви слухове или някакви версии, които се издигат от едната от страните, участващи в едната от страните, участващи в този спор или този конфликт, или този медиен казус по-скоро. Не съм притеснен, защото това са текущи становища, мнения, които се изказват от страни, които заемат една или друга позиция. В случая обаче ние трябва да коментираме, пак повтарям слухове и версии, които не са подплатени с никакви доказателства. Разбира се, един форум, събран при министър-председателя на България с участието на посланик на Велика сила, Великобритания, е достатъчно ангажиращ, за да му обърнем внимание. Още повече, когато присъства и главният обвинител в лицето на главния прокурор Сотир Цацаров, но ние нямаме тяхно становище, нито на посланичката на Великобритания, нито на главния прокурор. Единственото, на което стъпваме, това са изказвания на народния представител Цветан Цветанов, който беше на Молитвена закуска в САЩ и след завръщането си, от „високия“ форум в Харманли отправи геополитически констатации и изказвания и прогнози. На мен това не ми звучи достатъчно сериозно.“  В предаването „Нещо повече“ Димитър Иванов заяви, че става сума по-скоро за интрига за „вътрешна употреба“:  „Интригата е главно за вътрешнополитическа консумация. Липсва логика. Ако кажем, че има намеса или намерение, или сигнали за намеса на една Велика сила, каквато е Русия във вътрешнополитическия процес в България, предвид предстоящите поне два избора през тази година, трябва да кажем в чия полза е тази намеса и в чия вреда. Изказванията първо на народния представител Цветанов и а след това на вицепремиера Дончев, а и от събирането тази сутрин при премиера Борисов, излиза, че Русия се опитва да се намеси в изборите с компроматна, фейк или някаква друга война във вреда на сега управляващите. Това ли е подтекстът на изказването?“  Иванов коментира и случая „Гебрев“:  „В случая „Гебрев“, първо , никой не е доказал, че има отравяне, второ, че това отравяне е с Новичок, даже обратно. За мен Гебрев е поръчал в независима финландска лаборатория изследвания, които показват, че това, което той е консумирал, пил, ял и т.н. няма следи от Новичок.“  ", "date": "2019.02.12", "title": "Димитър Иванов: Цветанов се върна от молитвена закуска в САЩ и обяви, че Русия ще се меси в изборите"}
{"url": "http://epicenter.bg/article/Mazh-pochina-pri-intsident-s-troleybus-v-Sofiya/175070/3/0", "text": "Възрастен мъж почина при произшествие с тролейбус на столичния булевард \"Акад. Иван Евстратиев Гешов\".   По информация на МВР мъжът е пътувал в тролея. На спирката срещу Центъра по хигиена мъжът е тръгнал да слиза от превозното средство и паднал. Според полицията шофьорът на тролейбуса не е преценил ситуацията и е потеглил по-рано, съобщава Нова телевизия.   Според Центъра за градска мобилност е възможно да пътника да му е прилошало.   На място веднага е извикана линейка, медиците обаче само констатирали смъртта на мъжа.   Инцидентът е станал около 20.00 часа, обстоятелствата се доизясняват. ", "date": "2019.02.12", "title": "Мъж почина при инцидент с тролейбус в София"}
{"url": "http://epicenter.bg/article/Firmata/175069/4/0", "text": "\r\n Фирмата, реализирала идейния проект за строителството на отсечка от магистрала „Струма”, е правили временни пътища и сондажи миналото лято в Кресненското дефиле. Това каза пред bTV управителят на „Пътпроект – 2000” инж. Любен Симеонов. \r\n   \r\n \r\n \r\n По думите му такива са правени не само миналата, а и през 2017 г. Идейният проект е възложен от Агенция „Пътна инфраструктура” и на практика предхожда изготвянето на техническия проект и строителството. \r\n \r\n   \r\n „Не сме прекарвали пътища, ние възстановихме стари пътища, силно ерозирали в следствие на атмосферните условия”, подчерта той. \r\n   \r\n \r\n   \r\n По думите му може има направени нови пътища, но не са всички нови. „Има отклонения, за да стигнем до мястото, което сме набелязали за инженерно-геоложко проучване”, уточни той. \r\n   \r\n Инж. Симеонов призна, че никой не е искал да се правят допълнителни сондажи. По думите му през април 2018 г. от АПИ са му възложили да актуализираме парцеларния план.  \r\n   \r\n Когато е възложена актуализацията, проектантите са решили „да довършат работата си”, за да не допуснат грешка и да не подведат и правителството, и бъдещи контрактори, стана ясно от думите на управителя на фирмата, изготвила идейния проект. По думите му е имало геоложко проучване, но не със сондажи, а с други методи. „Това е наша инициатива, АПИ не знае”, подчерта инж. Симеонов. \r\n   \r\n „Исках да проверя дали този откос, който съм заложил в идейния проект, отговаря на инженерно-геоложките условия. Ние сме го проверили, но чрез друг метод, не конкретно чрез инженерно-геоложко сондиране”, категоричен  беше проектантът. \r\n   \r\n „През 2017 г. информирахме горското стопанство. Сега, разчитайки на информацията от 2017 г., през 2018 г. направихме допълнителни сондажи”, отбеляза той. \r\n   \r\n \r\n \r\n   \r\n \r\n", "date": "2019.02.12", "title": "Фирмата, изготвила идейния проект за отсечка от \"Струма\", е правила временни пътища и сондажи"}
{"url": "http://epicenter.bg/article/Velizar-Enchev--Marin-Raykov---pozhiznen-poslanik-ili-general-gubernator-v-syanka--Gavra-/175086/11/0", "text": "  Марин Райков отива посланик в Лондон в нарушение на Закона за дипломатическия служител, забраняващ „прескачане“ от един посланически пост на друг и налагащ престой поне от две години в МВнР. Този, който в качеството си на външен министър предложи на служебния премиер, сиреч на себе си, да стане посланик в Италия, днес публично се гаври с институциите. Този, който като служебен премиер се самоназначи за посланик в Рим, днес отново гази законите.   Но и това не е всичко! През 2001 година, в последните дни на кабинета „Костов“, Райков бе изпратен за посланик във Франция. В нарушение на всички дипломатически норми, недопускащи повтаряне на посланически мандат в една и съща страна, през 2010 година кабинетът „Борисов“ го изпрати за втори път посланик във Франция. Това са факти, които не подлежат на опровержение. Те сочат, че цялата дипломатическа кариера на Райков е низ от брутални нарушения на правилниците на МВнР, на законите в страната и на световната дипломатическа практика.    Да не забравяме друга интригуваща страница в биографията на вечния посланик. През 2013-та служебният премиер на Плевнелиев организира предсрочните избори след оставката на Бойко Борисов. Оглавяваният от Райков Министерски съвет избра точно костинбродската печатница „Мултипринт“ за отпечатване на изборните бюлетини. Съвсем случайно нейният собственик се оказа кадър на ГЕРБ. Райков бе разпитван в прокуратурата по гръмкото дело „Костинброд“, но изобщо не се притесни и самоуверено заявяваше, че аферата е „пълно фиаско на политически сценарий и ще спихне като суфле…” Че имаше едни незаконно отпечатани 350 000 бюлетин в Костинброд, които е трябвало да отидат до урните, това изобщо не притесни държавното обвинение, което набързо ги обяви за „технологичен брак“.   Естествено, отговорните лица в Министерския съвет бяха оневинени, в резултат на което бившият главен секретар Росен Желязков днес е транспортен министър, а Райков – с пореден посланически мандат. Ясно е като бял ден. Има един бивш служебен премиер, на когото настоящата власт дължи и властта си, и чистото си съдебно минало!   След като Райков е над законите и пред него коленичат всички институции, налагат се три логични въпроса: Премиерът ли е шеф на един посланик или обратно? Външният министър ли е принципал на ръководителите на дипломатическите ни мисии в чужбина или обратно? Президентът ли издава указите на посланиците или обратно?   Отговорът е пред очите ни, но като слепи и глухи обитатели на колонията не го виждаме: Имаме генерал-губернатор в сянка, дърпащ дистанционно конците на държавата от посолствата ни в Париж, Рим и Лондон. Генерал-губернаторът се връща в подмандатната територия само в кризисни ситуации, за да поеме тежкия кръст на служебен премиер и осигури поредната служебна победа на ГЕРБ. Всъщност не е ли време за конституционна промяна, узаконяваща пожизненото посланичество на едно лице? ", "date": "2019.02.12", "title": "Велизар Енчев: Марин Райков - пожизнен посланик или генерал-губернатор в сянка?! Това е гавра!"}
{"url": "http://epicenter.bg/article/Izdadoha-pismata-na-Levski-v-luksozna-kniga/175083/6/0", "text": "В навечерието на 146-годишнината от гибелта на Левски, сдружение „Българска история“ издаде първото самостоятелно издание на писмата на Апостола, съдържащо фототипна част и разчетен текст. От издателството уточняват, че „Писмата на Левски“ е точно такова, каквото се очаква да бъде – луксозно издание с твърди корици, което да заеме почетно място в семейната ни библиотека.  Чрез него всеки ще има възможност да се докосне до епистоларното наследство на Апостола, но също и да се запознае с неговите мисли, желания и тревоги. Книгата съдържа 60 избрани писма. В първата част на изданието ще откриете автентичните им изображения от архивите, а във втората – разчетен текст, запазващ изцяло оригиналния изказ и правопис.  Именно тази автентичност ще помогне на читателя за осмислянето на човека Васил Кунчев, призван да се превърне в героя Левски. Множеството пояснителни бележки внасят контекст в съдържанието и добавят огромна научна стойност на написаното.  Нещо повече – разчитането и подборът на писмата е дело на изтъкнатите специалисти Цветолюб Нушев и Тодорка Томова, посветили живота си на изследване на документалното наследство на Апостола.  Проектът е подкрепен и от Национална библиотека „Кирил и Методий“. Във времена, когато личността на Левски е обект на спекулации и сензации, а и все повече се дистанцира от нашата действителност, подобна книга е повече от необходима, добавят още от издателството.", "date": "2019.02.12", "title": "Издадоха писмата на Левски в луксозна книга"}
{"url": "http://epicenter.bg/article/Evropeyskiyat-savet-za-vanshna-politika-sas-stryaskasht-doklad-za-badeshteto-na-ES/175061/7/0", "text": "Европейският съвет за външна политика разпространи стряскащ доклад за бъдещето на Евросъюза. Според анализа антиевропейски партии вероятно ще спечелят около една трета от местата в следващия Европейски парламент. По този начин въпросните формации ще могат да парализират дейността на европейските институции, предаде БТВ.   В доклада се подчертава, че партиите ще създадат хаос, който дори може да доведе до разпадането на Общността. Документът представлява най-подробното досега проучване на влиянието на антиевропейските партии преди изборите през месец май.", "date": "2019.02.12", "title": "Европейският съвет за външна политика със стряскащ доклад за бъдещето на ЕС"}
{"url": "http://epicenter.bg/article/Viktoriya-Skripal-pred-BTV--Nayasno-sam-sas-samolichnostta-na-Sergey-Fedotov/175064/7/0", "text": "Не е изключена нито една следа около предполагаемото покушение срещу бизнесмена Емилиян Гебрев. Това е заключението не на друг, а на човек от семейството на бившия руски агент Сергей Скрипал и дъщеря му Юлия, оцелели след отравяне с нервнопаралитичен химикал във Великобритания.   Британско издание обвърза случаите на Острова и у нас, а темата стана повод и за среща с участието на премиера, главния прокурор и британския посланик. Обвинител №1 Сотир Цацаров обяви, че единият от тримата служители на руските специални служби, които британските власти считат за замесени в случая „Скрипал”, е влизал в България 3 пъти.   БТВ се свърза с племенницата на Скрипал – Виктория. Тя е наясно със самоличността на Сергей Федотов. Нарича го „третия човек” и не изключва да е свързан със случая „Гебрев”.   „Как така г-н Федотов, сътрудник на Главно разузнавателно управление, за което всички са знаели, е попаднал на територията ви? Аз например съм идвала у вас, взимаха ми отпечатъци, сканираха ми очите. В България идват много руснаци, възможностите за отравяне и у вас, и в Tурция са огромни”, коментира Виктория.   Според нея от британска страна говоренето не почива на факти, като тя даде пример с информации, че братовчедка ѝ е родила – макар през последните месеци да е била предимно в болница след атаката. Семейството все още няма връзка с оцелелите след отравянето Сергей и Юлия. БТВ се свърза с Емилиян Гебрев, но на този етап той отказа коментар.    ", "date": "2019.02.12", "title": "Виктория Скрипал пред БТВ: Наясно съм със самоличността на Сергей Федотов!"}
{"url": "http://epicenter.bg/article/Grigor-se-zarezhda-s-razhodki-iz-rodinata/175080/10/99", "text": "Григор Димитров, който в момента е контузен и няма възможност да се изявява на корта, продължава да се зарежда с положителни емоции и приятни пътешествия в България.     През уикенда той гази сняг до колене из родните планини и се отби  в хижа, за да събере сили. Така и не стана ясно къде точно е Гришо, въпреки че приятели и фенове бяха коментирали под снимките му и задава въпроси къде се разхожда тенисист номер 1.   След това той публикува кадър, на който пази равновесие на един крак на фона на страхотен пейзаж. Към кадъра първата ни ракета е написал:    През последните дни западните таблоиди разпространиха новината, че Григор и приятелката му Никол Шерцингер вече не са заедно. Те твърдят дори, че певицата има нов ухажор в лицето на бившия футболист на Ливърпул Джейми Реднал.   Източник: Дир.бг", "date": "2019.02.12", "title": "Григор се зарежда с разходки из родината (Снимки)"}
{"url": "http://epicenter.bg/article/D-r-Endzhi-Kasabie-i-shef-Georgi-Yanev-s-parvi-zdravosloven-proekt/175125/9/0", "text": "    Д-р Енджи Касабие и шеф Георги Янев се запознават покрай Силвестър Сталоун, докато той е на снимки в България, а те са избрани да са част от екипа му. И двамата имат завиден опит в работата със световни звезди като Харисън Форд, Робърт де Ниро, Жан Клод Ван Дам, Мадона, Лейди Гага, Лоу Дийп Ти, а актрисите от Боливуд обожават вкусотиите на диетоложката.   Така до днес, когато кулинарните виртуози представиха съвместния си проект - ресторант \"Кото\" в центъра на София, където собствениците направиха медиен обяд.   Красивата Енджи Касабие представи новия обект и даде основни напътствия за влизане във форма: Първата стъпка към отслабването е да кажете \"СТОП\" на диетите! С тях само шокирате организма си и го карате да складира всичко, което хапнете, защото при тази ситуация той е изплашен, че днес е имало малко храна, а утре може изобщо да няма.   Кога започва всяка диета? В понеделник, а в неделя преяждате буквално \"като за последно\" с пица, сладко и всичко, което от утре трябва да забравите, нали? Груба грешка! Хапвате и мазно, защото знаете колко е вредно. Още една грешка! Мазната храна в здравословни количества, разбира се, е полезна за възстановяването на клетките в организма ни\", успя да изненада гостите си диетоложката.   Тя обясни накратко и жестоките последици, които са резултат от абсолютно обърканото ни виждане за здравословно хранене. \"Жалко е да виждаме как децата ни затлъстяват, а броят на болните от диабет мъници за 1 г. се е удвоил. Вярно е, че ние нямаме възможност да се храним с чистите продукти, с които са залъгвали глада си бабите и дядовците ни, но винаги има решение, щом има и желание да бъде открито\", допълни Енджи Касабие и обеща, че храната в ресторант \"Кото\" ще е здравословна, вкусна и питателна, а за доказателство поднесените на гостите ястия съвпадаха напълно с описанието.   Д-р Енджи Касабие разказа само за epicenter.bg, че Силвестър Сталоун е много взискателен към храната си, обожава телешко, авокадо, риба тон, но за сметка на това никой не може да го накара да сложи в устата си сьомга. Обича както италианската кухня, така и ливанската.   Шеф Георги Янев, преди да се прибере в България заради съвместния проект с Енджи Касабие, е посрещал с ястията си звездни гости в ресторант District club в Лондон.      ", "date": "2019.02.12", "title": "Д-р Енджи Касабие и шеф Георги Янев с първи здравословен проект"}
{"url": "http://epicenter.bg/article/Bratat-na-lyubovnitsata-na-Bezos-razprostranil-intimnite-snimki-na-dvoykata/175082/10/100", "text": "Братът на любовницата на собственика на Amazon Джеф Безос – Майкъл Санчес е дал интимните снимки на сестра си Лорин с милиардера, съобщиха световните медии, цитира Монитор.  Лорен Санчес е 49-годишна и е съпруга на холивудския агент за търсене на таланти Патрик Уайтсъл.  Самият Майкъл Санчес не признава да е правил снимките и той да ги е предоставил на медиите. Той твърди, че дори е искал AMI да смекчи тона в материалите, свързани със сестра му.  Преди дни основателят на Амазон Джеф Безос обвини изданието \"Нешънъл инкуайрър\" в шантаж и изнудване. Безос твърди, че таблоидът го изнудвал, че ще публикува негови интимни снимки и съобщения.  Безос и съпругата му Маккензи обявиха миналия месец, че се развеждат след 25 години брак. В същия ден таблоидът публикува статия, в която се казваше, че Безос имал любовна афера и в която се представяха в детайли лични съобщения на Безос, с които изданието се било сдобило.  В свой блог в платформата Медиум Безос сподели имейли, които получил от посредници на Дейвид Пикър, изпълнителен директор на Америкън медия инк, която притежавала таблоида. В тях се изброявали компрометиращи материали, които щели да бъдат публикувани, ако Безос не се откажел от разследването, което започнал за това как личните съобщения са станали достояние на таблоида. Тези компрометиращи материали били именно съобщенията между Безос и бившата телевизионна говорителка Лорин Санчес, жената, с която той се срещал, както и снимки от личен характер. Те датирали от лятото на 2018 г., тоест шест месеца преди обявяването на намерението за развод.  \"Вместо да капитулирам пред изнудването и шантажа, аз реших да публикувам онова, което те ми пратиха\", пише Безос и казва \"Ако аз в моята позиция не мога да се противопоставя на този род изнудване, как ще могат да го направят обикновените хора?\".  Безос е един от най-богатите хора в света. Той е и собственик на в. \"Вашингтон пост\". Изнудването срещу него включвало освен искане за прекратяването на разследването и искане той да направи изявление, в което да каже, че не вярва, че таблоидът е действал срещу него, воден от политически подбуди. \"Те ми казаха, че още мои есемеси и снимки, които те имат, ще бъдат публикувани, ако не спра разследването\", пише Безос.  В поста си той отбелязва, че \"неуморното отразяване от страна на в. \"Вашингтон пост\" на темата за убийството на Джамал Хашоги, който пишеше за него, е несъмнено непопулярно в някои среди\".  За разследването Безос наел частният следовател Гевин де Бекър, който трябвало да провери дали източник на компрометиращите снимки и лични съобщения не е неговият брат Санчес. Той бил привърженик на Доналд Тръмп и нееднократно публично критикувал Безос, че в. \"Вашингтон пост\" публикува невярна информация за държавния глава. В хода на разследването Де Бекър пък казал на медийната компания, притежаваща изданието, че смята изнасянето на лична информация за Безос за политически мотивирана атака.  Компанията собственик на таблоида \"Нешънъл енкуайърър\" Америкън медия инк. (АМИ) заяви, че е спазила закона при отразяването на любовната афера на развеждащия се шеф на Амазон Джеф Безос. В същото време тя увери, че ще направи внимателна проверка на неговите твърдения, че е бил шантажиран, и ще предприеме каквито действия са необходими.", "date": "2019.02.12", "title": "Братът на любовницата на Безос разпространил интимни снимки на двойката в пресата"}
{"url": "http://epicenter.bg/article/Mask--Biletat-do-Mars-shte-struva-pod-100-000-dolara--tozi-za-vrashtane-e-bezplaten/175108/10/99", "text": "\"Крайната цена много ще зависи от интереса, но съм убеден, че пътуването до Марс (билетът за връщане ще е безплатен) един ден ще струва по-малко от 500 000 долара, а може би и дори под 100 000 долара. Достатъчно ниска цена, за да могат повечето хора в развитите икономики да продадат къщата си на Земята и да се преместят да живеят на Марс, ако желаят това\", написа Илон Мъск в Туитър, цитира \"Монитор\".  Той допълва, че интересът на обществото, особено ако е добронамерен, ще има голяма роля за успеха на проекта. \"Планираме да информираме обществото както за прогреса, така и за трудностите. Ще има някои взривени тестови ракети, но тръпката е гарантирана!\", допълва той.  Мъск обяви също така, че тестовете на двигателя Raptor на ракетата Starship, която ще има основа роля в пътуванията до Марс, също вървят добре. Двигателят е постигнал налягане от 268,9 бара при тестове в събота, с което е подобрил рекорда на руския RD-180, като има потенциал и за още по-добро представяне.", "date": "2019.02.12", "title": "Мъск: Билетът до Марс ще струва под 100 000 долара, този за връщане е безплатен"}
{"url": "http://epicenter.bg/article/Prints-Uilyam-za-vrazhdata-mezhdu-Megan-i-Keyt--Nie-sme-razlichni-lichnosti-i-zashtitavame-pozitsiite-si-/175119/10/99", "text": "За вражда между Меган и Кейт се говори упорито от няколко месеца насам. До този момент никой от кралското семейство не е потвърдил дали това е вярно, но ето, че принц Уилям подхвърли нещо интересно.   Става дума за първото съвместно интервю на принцовете и техните съпруги. Действието се развива през февруари 2018-а, няколко месеца преди Меган официално да стане част от кралската фамилия. Тогава великолепната четворка трябваше да отговори на въпроса дали между тях винаги има разбирателство и получават ли се недоразумения понякога. Уилям отговори пръв: „О, да, има неразбирателство от време на време“, а брат му Хари добави: „Това са здравословни разногласия.“ Принцовете побързаха да обяснят, че винаги може да възникне спор между тях, но те се разбират много бързо и забравят за случилото се.   Ето какво още каза принц Уилям: „Мисля, че е много хубаво това, че ние сме четири различни личности и защитаваме позициите си. Имаме различни мнения, които действат прекрасно вкупом. Разбира се, че да бъдеш в голямо семейство, си има и своите трудности и предизвикателства, но ние ще бъдем заедно до края на живота си.“   Може би този отговор на принц Уилям не изяснява съвсем дали между двете кралски снахи наистина има противоречия, но със сигурност потвърждава, че четиримата ще направят всичко възможно да бъдат единни.  Източник: woman.bg", "date": "2019.02.12", "title": "Принц Уилям за враждата между Меган и Кейт: Ние сме различни личности и защитаваме позициите си!"}
{"url": "http://epicenter.bg/article/Pompeo-i-Orban-obsadiha-satrudnichestvoto-v-sferata-na-sigurnostta-i-energiynata-diversifikatsiya/175073/7/0", "text": "Държавният секретар на САЩ Майк Помпео обсъди в Будапеща с унгарския премиер Виктор Орбан двустранното сътрудничество в сферата на сигурността и енергийната диверсификация в Централна Европа. Това се посочва в разпространено в понеделник изявление на говорителя на Държавния департамент Робърт Паладино, предаде ТАСС.   \"Държавният секретар Майк Помпео се срещна днес с министър-председателя на Унгария Виктор Орбан в Будапеща, за да обсъди двустранните отношения между САЩ и Унгария, включително продължаващите усилия от страна на САЩ, насочени към укрепване на отношенията в сферата на сигурността между САЩ и Унгария, противопоставянето на агресията на Русия и укрепването на НАТО. Държавният секретар приветства новината, че Унгария ще закупи по-надеждни отбранителни средства от САЩ. Те обсъдиха регионалната стабилност, интеграцията на Западните Балкани към ЕС, необходимостта от диверсификация в сферата на енергетиката в Централна Европа и общите възгледи за бъдещето на трансатлантическите отношения\", се казва в изявлението на говорителя на Държавния департамент, съобщи БТА.   Държавният секретар на САЩ е на европейска обиколка в периода 11-15 февруари. В понеделник той бе в Будапеща, днес ще бъде в Братислава и Варшава, а след това ще посети Брюксел и Рейкявик.", "date": "2019.02.12", "title": "Помпео и Орбан обсъдиха сътрудничеството в сферата на сигурността и енергийната диверсификация"}
{"url": "http://epicenter.bg/article/SASht-prizovavat-Ungariya-da-ne-podkrepyat-udalzhavaneto-na--quot-Turski-potok-quot--do-Tsentralna-Evropa/175077/7/0", "text": "САЩ призовават Унгария да не подкрепя удължаването на газопровода \"Турски поток\" до Централна Европа, защото смята този проекта за политически и за средство за разпространяване на руското влияние в района. Будапеща, от своя страна, обвинява Западна Европа в лицемерие в енергийните отношения с Русия и призовава Вашингтон да помогне в разнообразяването на източниците като убеди компанията ExxonMobil да започне добив на газ срещу румънския бряг на Черно море.   Без унгарското участие европейската част на \"Турски поток\" би се превърнала просто в газопровод за снабдяване на Сърбия. България също планира до няколко седмици да обяви началото на строителство на своя участък.   Държавният секретар Майкъл Помпео бе вчера на посещение в Унгария, която получава повечето от вносния газ от Русия, и темата бе обявена в списъка от обсъждани въпроси още в края на миналата година във Вашингтон.   Преди два месеца помощник държавния секретар по енергийните въпроси Франсис Фанън заяви, че \"Турски поток\" носи нова зависимост, а не сигурност, в Европа. \"Това не са търговски проекти, а политически инструменти\", каза той, имайки предвид и \"Северен поток 2\". \"Руските енергийни компании са продължение на държавата и руската държава използва енергетиката за изнудване с политически цели.\"   В същото време Сърбия обяви, че в края на март или началото на април започва строителството на газопровод, който да е продължение на \"Турски поток\" от българската до унгарската граница. Според генералния директор на \"Сърбиягаз\" Душан Баятович то трябва да приключи до 15 декември. След посещението през януари на руския президент Владимир Путин в Белград \"Газпром\", която контролира над 50% от \"Сърбиягаз\", обяви инвестиции от близо 1 млрд. евро за проекта.   \"Северен поток 2\" и \"Турски поток\" се довършват в последните месеци от 10-годишното споразумение между Москва и Киев за пренос на газ през Украйна. Преговорите за нов договор вървят трудно, включително заради рязко влошените отношения заради анексирането на Крим и руската намеса в Източна Украйна. Първата двустранна среща с посредничеството на ЕС през януари завърши без резултат, а следващата е през май. ", "date": "2019.02.12", "title": "САЩ призовават Унгария да не подкрепят удължаването на \"Турски поток\" до Централна Европа"}
{"url": "http://epicenter.bg/article/Kongresat-v-SASht-se-saglasil-da-otpusne-1-4-mlrd--dolara-za-stena-na-granitsata-s-Meksiko/175079/7/0", "text": "Американски конгресмени заявиха, че са постигнали принципно споразумение за избягване на спиране финансиране работата на правителството. Това се случва след песимистични нагласи, породени от ситуация на застой на преговорите между демократи и републиканци през уикенда.   След мрачната прогноза в неделя, в понеделник късно вечерта се появи новината за пробив в разговорите. Според източници, цитирани от „Вашингтон пост“ и АП, при затворени врата е било постигнато споразумение за отпускане на близо 1,4 милиарда долара за бариери по границата, предаде БНР.   Финансирането на заграждения по границата бе един от проблемните елементи в дискусиите. Именно този въпрос предизвика предишното спиране работата на правителството, продължило рекордните 35 дни, при което бяха замразени заплатите на около 800 хиляди държавни служители. Тогава президентът искаше 5,7 милиарда долара за стена по границата с Мексико, но после изпрати сигнал, че би приел и по-малка сума.   В края на миналия месец се стигна до споразумение за временно финансиране. Така законодателите си дадоха период за договаряне, който изтича в петък. Според запознати, при новия кръг от преговори е имало някакво съгласие за отпускане на бюджет за стена, но в същото време е имало спорове относно предложение на демократите за лимит на арестите на нелегални имигранти във вътрешността на страната. Опасенията бяха, че предлаганото от републиканците в тази насока дава правомощия на имиграционните власти в някои случаи да задържат хора с леки провинения. Стана ясно, че в крайна сметка демократите са се отказали от предложението за този лимит. ", "date": "2019.02.12", "title": "Конгресът в САЩ се съгласил да отпусне 1.4 млрд. долара за стена на границата с Мексико"}
{"url": "http://epicenter.bg/article/Severna-Koreya-iska-ot-Rusiya-humanitarna-pomosht---50-miliona-tona-pshenitsa/175088/7/0", "text": "Властите на Северна Корея изпратиха до Русия искане за хуманитарна помощ в размер на 50 милиона тона пшеница. Шефът на външнополитическата комисия в руския сенат Константин Косачов съобщи, че Пхенян мотивира тази молба с трудната ситуация с храните в страната поради стихийните бедствия през 2018 г., пише \"Московский комсомолец\". По думите на Косачов, в момента руските ведомства проучват възможностите за доставки на зърно в помощ на КНДР.   Сенаторът отбеляза, че Русия продължава да подпомага Северна Корея. През последните години по негова оценка помощта на Москва по линия на ООН е достигнала 8 милиарда рубли. На среща с посланика на Северна Корея в Русия Ким Йон-джун Косачов посочи като пречка за развитието на търговските отношения между двете страни санкциите, наложени на Северна Корея.   В средата на януари японски медии съобщиха, че заради международните санкции в КНДР значително са поскъпнали храните. Бегълци от Северна Корея твърдят, че само за няколко месеца миналата година цената на царевицата - основна храна за голяма част от населението, е нараснала 1,7 пъти, а пшеничното брашно - 1,4 пъти.   Според доклад на ООН от декември м. г., тази година Северна Корея ще има нужда от хуманитарна помощ за над 111 милиона долара, добавя \"Московский комсомолец\".   Източник: Фактор", "date": "2019.02.12", "title": "Северна Корея иска от Русия хуманитарна помощ - 50 милиона тона пшеница"}
{"url": "http://epicenter.bg/article/Naslednichkata-na-Merkel-v-HDS-ne-izklyuchva-zatvaryane-na-granitsi-pri-bezhanska-valna/175091/7/0", "text": "Новият председател на Християндемократическия съюз (ХДС) Анегрет Крамп-Каренбауер не изключва затварянето на германските граници в случай на нова мигрантска криза като тази от 2015 г., съобщава вестник BILD.  „Вече подчертахме, че това е напълно възможно като Ultima Ratio“ (последен, решаващ аргумент), заяви наследникът на Меркел на лидерския пост в ХДС.  Но Крамп-Каренбауер припомни и друго: „От миналото лято ситуацията е различна. Канцлерът (Ангела Меркел) преговаря в Европа, за да договори споразумения със съседни страни“. По-рано нейната партия представи своите констатации относно миграционната и бежанската политика не само на Берлин, но и на Брюксел. От тях стана ясно, че ХДС се стреми към много по-строга миграционна политика, за да се избегне нова бежанска криза с мащабите на тази от 2015 г. В понеделник ХДС проведе „работно заседание“ на тема реформа в германската и европейската миграционна политика. Около стотина експерти, разпределени в общо четири работни групи, се събраха в централата на ХДС в Берлин, за да обсъдят миграцията, сигурността и интеграцията с водещите политици на партията и „сестринския“ Християнсоциален съюз. Срещата завърши с даването на препоръки за конкретни действия от страна на парламента и федералното правителство. Канцлерът Ангела Меркел не присъства на „разговорите в работилницата\" с цел провеждането на „открита дискусия“. Списъкът с предложенията на работните групи е дълъг и според мнозина – противоречив. Регионалният лидер на ХДС в Баден-Вюртемберг Томас Щробл заяви, че има някои „твърди, но по-скоро практически предложения\".        ", "date": "2019.02.12", "title": "Наследничката на Меркел в ХДС не изключва затваряне на граници при бежанска вълна"}
{"url": "http://epicenter.bg/article/NATO-prizova-Rusiya-da-zapazi-dogovora-za-raketite-sas-sreden-obseg/175111/7/0", "text": "Генералният секретар на НАТО Йенс Столтенберг призова днес Русия да запази съществуването на договора си със САЩ за ракетите със среден обсег.   На пресконференция той заяви, че министрите на отбраната на държавите от алианса ще обсъдят утре и вдругиден в Брюксел въпроса с бъдещето на този договор, предаде БТА. Столтенберг отбеляза изразената от САЩ готовност да се оттеглят от договора, сключен със СССР през 1987 г., защото днес документът не се прилага от Москва.   Генералният секретар настоя, че в последните години Русия е разработила и разположила в Европа ракети в нарушение на договора. Не възнамеряваме да повтаряме руските действия, но трябва да разполагаме с необходимите средства за сдържане, уточни той.   По неговите думи от подписването на договора през 1987 г. досега още държави са разработили или придобили ракети със среден обсег. Според него е възможно занапред да се обсъди възможността тези държави, сред които посочи Китай, Индия, Пакистан и Иран, също да бъдат обхванати в подобен договор. Това, че засега договорът обхваща само Русия и САЩ, не е извинение за неговото нарушаване. Договорът не дава сигурност, ако се изпълнява само от едната страна, поясни Столтенберг.   Той заяви, че противоракетният щит в Румъния се състои само от ракетни установки, но не разполага с нападателни ракети. Москва се опитва да отклони вниманието от основния въпрос - че Русия разполага от години нови ракети в Европа, в нарушение на договора, обобщи Столтенберг.   Русия има последна възможност да постъпи отговорно, като съхрани договора. Призоваваме да използва тази възможност. Подготвяме се за свят без този договор. Ще обсъдим какви мерки трябва да предприемем в присъствието на повече руски ракети. Няма да предполагам какви биха били тези стъпки. Всяка стъпка, която предприемем, ще бъде съгласувана, отбранителна и съразмерна. Не възнамеряваме да разполагаме нови ракети. Не искаме нова надпревара във въоръжаването, това не е в ничий интерес, каза Столтенберг.   Той определи като опасно и безотговорно заглушаването от Русия на спътниковите сигнали за насочване по системата ДжиПиЕс (GPS). По неговите думи въпросът е поставян многократно в разговорите с Москва и са отбелязвани заплахите за въздухоплаването и работата на спасителните и спешните служби. Това подкопава \"сътрудничеството ни\" с Русия, каза Столтенберг, като подчерта кавичките.   Генералният секретар потвърди за повишено присъствие на НАТО в северните морета и поясни, че то е свързано с възможностите на алианса за сдържане. Генералният секретар изрази опасения от нарастващото руско военно присъствие в същия район.   Столтенберг изрази известна надежда, че е възможно постигането на мирно решение в Афганистан. Рано е да се каже, дали ще се постигне сделка. Ясно е, че влязохме заедно в Афганистан и заедно, съвместно с афганистанците, ще определим пътя напред, добави той.   В отговор на въпрос Столтенберг съобщи, че продължават разискванията по съмненията за китайска намеса в далекосъобщителните мрежи. Той уточни, че алиансът работи за подобряване на възможностите си за засичане на източника на електронните и хибридните заплахи.   Столтенберг отбеляза, че на заседанията на военните министри от НАТО в следващите дни за пръв път в залата ще присъства представител на Скопие. Това става възможно, след като преди дни държавите от НАТО подписаха протокола за присъединяване на бъдещата Република Северна Македония.  ", "date": "2019.02.12", "title": "НАТО призова Русия да запази договора за ракетите със среден обсег"}
{"url": "http://epicenter.bg/article/Rusiya-iska-da-izgradi-internet--nezavisim-ot-chuzhdestranni-sarvari/175114/7/0", "text": "Руските депутати от днес обсъждат проектозакон, чиято цел е в страната да бъде изграден \"суверенен интернет\", способен да действа независимо, ако Русия бъде откъсната от големи световни сървъри, предаде Франс прес.   Проектозаконът, който се обсъжда на първо четене в Думата, долната камара на парламента, съдържа редица мерки, чиято цел е да се гарантира функционирането на руския сегмент в интернет и той да бъде защитен от евентуални кибератаки.   Той е представян като отговор на \"войнствения характер на новата американска стратегия в областта на киберсигурността, приета през септември 2018 година\", в която Русия се посочва като заплаха.   Предвижда се по-конкретно да бъде създадена \"инфраструктура, която позволява да се гарантира функционирането на руските интернет ресурси, в случай че руските оператори се окажат лишени от възможността да се свързват с чуждестранни интернет сървъри\", предава БТА.   Руските доставчици на интернет освен това ще трябва да гарантират, че техните мрежи имат технически средства, които позволяват \"централизиран контрол на трафика\", за да дадат отпор на евентуални заплахи.   Тези \"технически средства\", чието съдържание не се уточнява, ще бъдат предоставени на операторите от руския регулатор на телекомуникациите и медиите Роскомнадзор, който ще получи разширени правомощия с този текст.   Проектът бе критикуван от руската Сметна палата заради разходите, свързани с изпълнението му, оценявани на над 20 милиарда рубли, или 270 милиона евро. Упреци се чуха и от правителството, което се пита как ще бъдат осигурени финансите за прилагането му и защо ще има разширени правомощия на Роскомнадзор.   Те предвиждат агенцията да може да се намесва пряко в управлението на мрежата в случай на заплаха и да може, благодарение на тази технология, да блокира директно забранено в Русия съдържание. В момента това е задача на самите оператори, които се справят с нея с променлив успех.   Предаването към чужбина на данни, разменяни в интернет между руски потребители, ще трябва също да бъде \"минимализирано\", като те ще преминават основно през сървъри, включени в специален регистър, изготвен от Роскомнадзор.   В петък работна група, обединяваща основните руски телекомоператори, принципно подкрепи проектозакона, но предложи да бъдат направени тестове, за да се види какви реални заплахи застрашават мрежата. ", "date": "2019.02.12", "title": "Русия иска да изгради интернет, независим от чуждестранни сървъри"}
{"url": "http://epicenter.bg/article/London--Britanskite-deputati-nyama-da-glasuvat-po-revizirano-sporazumenie-za-Brekzit-tazi-sedmitsa/175118/7/0", "text": "Британската министър-председателка Тереза Мей каза на своя екип от водещи министри днес, че Парламентът няма да бъде призован да гласува по ревизирано споразумение за Брекзит тази седмица, тъй като тя има нужда от повече време за преговори с Европейския съюз, заяви нейната канцелария, цитирана от Ройтерс.   Мей се стреми да постигне промени в споразумението, което договори с ЕС миналата година, след като британските депутати го отхвърлиха главно заради опасения във връзка с предпазния механизъм за ирландската граница.   \"Тя каза, че е ясно, че за да бъдат завършени тези обсъждания с ЕС, ще е необходимо още малко време, и затова няма да представяме съдържателно гласуване тази седмица\", заяви говорителка на Мей, предаде БТА.   Френският външен министър Жан-Ив Льо Дриан призова за скорошно ратифициране на сделката между Великобритания и ЕС за Брекзит, посочва ТАСС.   \"Необходимо е да се извърши бърз напредък по ратифицирането на споразумението за излизане (на Великобритания от ЕС), за да се гарантира подреден Брекзит\", каза той след среща с британския външен министър Джереми Хънт в Париж. ", "date": "2019.02.12", "title": "Тереза Мей: Британските депутати няма да гласуват по ревизирано споразумение за Брекзит тази седмица"}
{"url": "http://epicenter.bg/article/Izliza-ot-pechat-novo-izdanie-na--Baba-Yaga-snesla-yaytse--na-Dubravka-Ugreshich/175095/6/0", "text": "През 2019 г. издателство „Колибри” ще предложи на читателите едни от най-влиятелните произведения на световноизвестната писателка Дубравка Угрешич. На 15 февруари излиза от печат ново издание на „Баба Яга снесла яйце” в превод на Русанка Ляпова!   (цена: 18 лв.,стр. 328) е възхитителна смесица от фолклор, хумор, феминизъм, културологичен анализ и художествен разказ, политика и пътепис. Една оригинална, нестандартна интерпретация на образа на страховитата старица, била някога Велика богиня. В типичния си стил, смесица от мощно въображение, ирония, скрит смисъл и неочаквани обрати, Дубравка Угрешич умело преплита реалност и легенда, съвремие и древност. От яйцето на Баба Яга се излюпват превъплъщенията на митичната героиня и на днешните й посестрими, изтъкавайки мъдра, сюрреалистична, наситена със символи и послания приказка за женската душевност, за изпитанията и предизвикателствата на старостта и тленността. Книгата неслучайно спечелва на авторката американската литературна награда   2010.    е родена през 1949 г. в Кутина, Хърватия, в семейство на хърватин и българка. По време на етническите конфликти в бивша Югославия в началото на 90-те избира доброволното изгнаничество и интелектуална свобода и емигрира в Холандия. Творчеството й е щедро на критики към съвременното общество, често поднесени шеговито и иронично, разнищва проблемите с идентичността и имиграцията, както и порочното, често снизходително отношение към жените писателки. Преведени на повече от 20 езика, произведенията й са удостоени с престижни отличия, сред които наградата на Берлинската академия по изкуствата „Хайнрих Ман“, Международната литературна награда „Нойщадт”, наричана още „Американската Нобелова награда за литература\", и номинация за Международната награда „Ман Букър“. Според „Пъблишърс Уийкли” „ ” е постмодерен поглед върху мита, женствеността и старостта, който разтваря широко прозореца към славянската литература.     ___ “   Отначало не ги виждате. А после като заблудена мишка в полезрението ви попада случаен детайл: демодирана дамска чантичка, смъкнат чорап, набран около подутия глезен, плетени ръкавици на ръцете, старомодна шапчица на главата, възрядка побеляла косица, чийто цвят преминава към виолетово. Собственичката на виолетовия нюанс поклаща механично глава като куче-играчка и се усмихва с бледа усмивка… Да, отначало са невидими. Преминават край вас като сенки, кълват въздуха пред себе си, стъпват несигурно, тътрузят крака по асфалта, придвижват се със ситни миши стъпчици, влачат подире си колички, подпират се на метални проходилки, окичени с множество ненужни кесийки и торбички като някой дезертьор, останал в пълно бойно снаряжение. Има и такива, дето все още са „на линия“; с деколтирани летни рокли и кокетна „боа“ от пера на врата, със старомодни астраганени палта, полупроядени от молци, с лица, по които се стича размазан грим. (Впрочем кой би успял да се гримира успешно с очила на носа?!) Търкалят се край вас като купчина спаружени ябълки. Мърморят си нещо под носа, разговарят с невидими събеседници като индианците. Возят се по автобуси, трамваи и в метрото като нечий забравен багаж, дремят с глави, клюмнали на гърдите, или пък се озъртат наоколо, чудят се на коя спирка да слязат и дали изобщо да слизат някъде. Понякога спирате за миг (само за миг!) пред домовете за стари хора и ги разглеждате през стъклената преграда: седят на масата, прокарват пръсти по нападалите хлебни трошици като по Брайлова азбука и изпращат някому непонятните си послания. Дребнички, сладки стари дамички. Отначало не ги виждате. А после ги зървате в трамвая, в пощата, в магазина, в чакалните на поликлиниките, на улицата, тук една, там втора, ето отстреща четвърта, пета, шеста, виж ти, как изведнъж се намножиха?! Погледът ви минава бавно по детайлите: подутите като понички крака в отеснелите обувки; увисналата кожа от вътрешната страна на ръката, вроговените нокти, кожата, набраздена с капиляри. Разглеждате внимателно тена на лицето: поддържан – занемарен. Отбелязвате сивата пола и бялата блузка с бродирана якичка (не твърде чиста!). Блузката е просенена и посивяла от пране. Закопчана е накриво, мъчи се да разкопчее копчето, но не става, пръстите са се вдървили, костите са стари, станали са леки и кухи като птичи. Други две й помагат и ето, с общи усилия закопчават якичката. Тъй пристегната по врата изглежда като момиченце. Другите две приглаждат с пръсти скромната бродерийка на якичката, възхитени възгласи, каква старинна бродерия, още от мама ми е, о, някога всичко е било толкова красиво и благопристойно. Едната е набита, с голяма подутина на тила, прилича на престарял булдог. Другата е по-стройна, но кожата на врата й е сбръчкана като на пуйка. Движат се в малка групичка, три кокошчици… Отначало са невидими. А после изведнъж започвате да ги забелязвате. Влачат се по света като армия престарели ангели. Една ви се навира в лицето. Разглежда ви с ококорени очи, с избледнял син поглед и изрича молбата си с горда и едновременно просеща снизхождение интонация. Моли за помощ, трябва да прекоси улицата, а не може сама, или да се качи в трамвая, а коленете не я държат, да намери някаква улица и номер, а си е забравила очилата… Пронизва ви остро съчувствие към това остаряло създание, трогнати извършвате добро дело и ви залива приятното чувство на защитници. Тук, точно в този момент, трябва да се опомните, да удържите на зова на сирените, с усилие на волята да охладите пламенния порив на сърцето си. Запомнете, тяхната сълза не означава същото като вашата. Размекнете ли се, отстъпите ли, размените ли някоя дума в повече и ще попаднете в тяхна власт. Ще се плъзнете в свят, в който не сте възнамерявали да попадате, защото времето ви още не е дошло, защото, за бога, часът ви все още не е ударил.     Иди там – не знам къде, донеси онова – не знам какво   ПТИЦИТЕ В КОРОНИТЕ НА ДЪРВЕТАТА, КОИТО РАСТАТ ПОД ПРОЗОРЦИТЕ НА МАМА   Лете въздухът в квартала в новата част на Загреб, където живее майка ми, мирише на птичи курешки. В листата на дърветата пред блока шумолят стотици хиляди птици. Комшиите разправят, че това са скорци. Най-много врява вдигат в задушните следобедни часове преди дъжд. Някой побеснял съсед току грабне въздушна пушка и разпръсне пернатите обитатели със залпови изстрели. Птиците плясват с криле и излитат на гъсти ята в небето, правят няколко тегела налявонадясно-нагоре-надолу, сякаш четкат небесния свод, и после с истерично цвъртене се изсипват като летен порой върху едрия листак. Шумно е като в джунгла. Звуковата пелена ни обгръща през целия ден, струва ти се, че навън непрекъснато барабани дъжд. Понесени от течението, през отворените прозорци в жилището ни влетяват леки перца. Мама взима четката за прах, събира ги с мърморене и ги изхвърля в кофата за смет... – Няма ги вече моите гургулици – въздъхва. – Помниш ли гургулиците? – Да... – казвам. Смътно си спомням, че се беше привързала към две гургулици, които идваха на прозореца й. Мразеше гълъбите. Влудяваше я сутрешното им монотонно гукане. – Гадни тъпи птичища! – рече. – А забелязала ли си, че и тях вече ги няма? – Кои? – Ами гълъбите! Не бях обърнала внимание, но май и те бяха изчезнали.   Скорците я дразнеха, особено смрадта през лятото, но като че ли се беше примирила. Защото нейният балкон, за разлика от останалите, поне беше чист. Показа ми малко оплескано местенце в самия край на парапета. – При мен уцелват само ей там. Да беше видяла балкона на Любица! – Защо? – Целият е осран! – каза и се закиска като момиченце. Детска копролалия, очевидно думата осран й се струва смешна. Същата дума разсмива и десетгодишния й внук. – Като в джунгла... – отбелязвам. – Точно тъй – съгласява се тя. – Макар че днес навсякъде е джунгла... – допълвам.   И наистина сякаш птиците са се изплъзнали от контрол, окупирали са градовете, превзели са парковете, улиците, шубраците, пейките, ресторантите на открито, спирките на метрото, гарите. И като че ли никой не забелязва тяхното нашествие. Европейските градове са окупирани, както твърдят, от руски свраки, клоните на дърветата в парковете се превиват под тежестта им. Гълъби, чайки, свраки прелитат в небето, а тежки черни врани, разтворили клюнове като клещи, куцукат по тревните площи. В амстердамските паркове са се размножили зелени папагалчета, избягали от домашните си клетки: ятата им кръстосват небето в бръснещ полет като зелени хвърчила. Амстердамските канали са превзети от големи бели гъски, долетели от Египет, поспрели да си починат за кратко, и тъй си и останали тук. Градските врабчета са станали толкова нагли, че ти отмъкват сандвича от ръката и се разхождат дръзко по масите на откритите кафенета. Прозорците на квартирата ми в Далем, един от най-красивите и зелени берлински квартали, са се превърнали в любимо място за курешките на местните птици. И нищо не може да се направи, освен да пуснеш щорите, да дръпнеш завесите или да се мъчиш ежедневно с миене на оплесканите прозорци.   Кима, но май не ме слуша...   Нашествието на скорци в квартала започна някъде преди три години, когато „се разболя“. Думите в лекарската диагноза бяха дълги, плашещи и „гадни“ (Тая гадна диагноза!), затова си избра глагола „разболея се“. (Откакто се разболях, всичко се промени!) Понякога събираше смелост и като докосваше челото си с пръст, добавяше: – За всичко е виновна тая моя... паяжина... „Паяжината“ бяха метастазите в мозъка, появили се седемнайсет години след открития навреме и успешно излекуван рак на гърдата. Прекара известно време в болница, мина през серия от десетина процедури по лъчетерапия и оздравя. Ходеше редовно на прегледи, другите неща бяха малко или много наред и нямаше нищо драматично. „Паяжината“ остана в някакво тъмно, труднодостъпно кътче на мозъка, и не помръдваше. С времето мама се примири с нея, живна и я прие като нежелан квартирант. През последните три години биографията й се сведе до купчина епикризи, медицински изследвания, радиологически анализи, а фотоалбумът й – до снимки на мозъка, правени на рентген и скенер. На тях се вижда нейният красив заоблен череп, закрепен върху гръбначния стълб, леко изнесен напред, ясните очертания на лицето със затворени клепачи, сякаш спи, мозъчната обвивка, напомняща странна шапчица и едва забележима усмивка на устните. – На снимката изглежда тъй, сякаш в главата ми вали сняг... – сочи с пръст изображението на скенера. Гъстите корони на високите дървета, израснали под прозорците на мама, достигат чак до апартамента й на шестия етаж. В листака им щъкат стотици хиляди малки птички. Сврени в знойната лятна нощ, дишаме тежко, обитатели и птици. В мрака с различен ритъм бият хиляди сърца, човешки и птичи. През отворените прозорци въздушните струи довяват белезникави перца. Те кацат на пода като парашутисти.", "date": "2019.02.12", "title": "Излиза от печат ново издание на „Баба Яга снесла яйце” на Дубравка Угрешич"}
{"url": "http://epicenter.bg/article/Katya-Zografova-predstavya--quot-Svetovete-na-Yavorov-quot--v-Natsionalnata-biblioteka/175112/6/0", "text": "Катя Зографова споделя, че Яворов е нейният пръв личен литературен култ, \"духовното съкровение\" на детството й, когато уредничка на музея в Чирпан е сестрата на майка й...   Книгата представя множествените светове на гениалния български поет: неговите любови, страсти и загадки, каузи, стихове, архиви и музеи. Бездните на трагическата му душа са разкрити в сложната им взаимосвързаност с жените в интимния му живот: неосъществената голяма любов с Дора Габе, потулената история с Весела Монева-Олзомер, епичната любовна война с Лора, истинната роля на Дора Конова според неразлистените ѝ мемоари, значимостта на „Яворовата Мина“ в литературата, драматургията, мемоаристиката и ритуалната памет на българите.   Анализирано е дълбинното влияние на трагическия Яворов „код“ върху жизнебитието на Екатерина Ненчева, изтляла от туберкулоза, а темата за митологичната Жена е разтълкувана в „Царици на нощта“ - в съпоставка с Ив. Вазов и Ал. Балабанов в „Антология на българската поезия“ на Дебелянов и Подвързачов, 1910 г.  Авторката изследва „Култът Яворов“ – от мъчителното му създаване до живота му днес; прави обстоен анализ на програмната творба „Нощ“, за да премине към съдбовното въплъщаване на заклинанието „С кръвта си кръст ще начертая от Дунав до Егея бял“ в битието на поета. Проследено е не само създаването и уникалната рецепция на „Арменци“, но и на мита „Мер Яворов“ („Нашият Яворов“) и участието на безстрашната Арменска рота в Балканската война, водена от легендарните военачалници Антраник Озонян и Карекин Нъждех. Яворов е показан като апостол на националната кауза в Македония - в паралелен животопис с другия \"литературен войвода\" - Христо Силянов. Особен акцент е поставен върху историята на невероятното превземане на гр. Кавала през 1912 г.  В ролята на литературен „детектив“ тя разследва потулени архиви и приятелства като това с д-р Иван Ненов или интригуващия Яворов фотоалбум, разчита знака на Смъртта в черната маска над леглото в последния дом на Вапцаров, портретува „столиката Ганка Найденова-Стоилова“, „заснема“ в прецизна историческа социокултурна и медийна хроника дълголетната сага на Яворовия музей на „Раковска” 136.  Изданието е дело на \"Светлана Янчева - ИЗИДА ЕООД\", редактор е Пламен Тотев, дизайнер на книжното тяло - Стефан Тотев, а прекрасната корица дължим на приобщения към култа \"Яворов\" син на авторката - Козма Зографов.   Проф. Димитър Михайлов категорично определя книгата като „важен принос в яворознанието“.   Мястото не е избрано случайно - Яворов е работил тук 4 години! През септември 1904 г. е назначен като библиотекар, в началото на 1905 г. е неин поддиректор на мястото на Пенчо Славейков. И така до август 1908 г., когато става драматург на Народния театър.  Софийската премиера ще бъде необикновено събитие: \"Светоглас\" българска полифония ще изпълнят \"Хайдушки песни\" на Яворов и специално възстановената от тях любима песен на поета!   Слова за книгата ще произнесат проф. Михаил Неделчев и Стоян Радулов.  Водеща на вечерта ще бъде актрисата и писателка Божидара Цекова.", "date": "2019.02.12", "title": "Катя Зографова представя \"Световете на Яворов\" в Националната библиотека"}
{"url": "http://epicenter.bg/article/ES-e-mnogo-zle-podgotven-za-erata-na-sapernichestvo-mezhdu-velikite-darzhavi/175093/11/0", "text": "  Основната част от над 100-страничния доклад продължава главните теми от предишните години: изострянето на отношенията между Запада и Русия, новата външна политика на САЩ начело с Доналд Тръмп, включително конфликта САЩ и КНР, и мястото на Европа във всичко това. Завръщането на авторитарните супердържави са главното предизвикателство за либералния световен ред, изтласквайки на заден план тероризма, който доминира през последните две десетилетия.  Но ако Китай за САЩ са „дългосрочно предизвикателство“, Русия е въпрос на по-близка перспектива. Докладът споменава и за делото Скрипал, и за „ескалацията на враждебните действия в киберпространството“, и конфликта в Керченския проток. „Действията на Русия могат да бъдат интерпретирани като опит да се демонстрира, че тя, както и преди е по-силна, отколкото мисли Западът, и че тя ще остане незаменима държава, чиито интереси трябва да бъдат отчитани“, се казва в доклада. В спора около Договора за ликвидирането на ракетите със среден и малък обсег (ДЛРСМО), за чието нарушаване САЩ и НАТО обвиниха Русия, Москва има „по-комфортна позиция“, смятат авторите. „Изглежда, Москва разчита, че НАТО няма да успее да се договори за разполагането на нови американски ракети в Европа“, отбелязват те.    Отделен аспект – новата роля на САЩ на фона на изявленията на президента Доналд Тръмп, че Вашингтон не желае повече да бъде „световен полицай“. Докладът отбелязва, че надеждите за стабилизиращата роля на така наречените „възрастни“   не са се оправдали, мнозинството от тях напуснаха американското правителство. По тази причина докладът предрича „големи безредици“ през втората половина от президентския мандат на Тръмп и призовава големите съюзници на Америка да „компенсират отсъствието на стабилен лидер в лицето на САЩ“.  Но Европейският съюз, констатира Мюнхенският доклад, е „много зле подготвен за новата ера на съперничество между великите държави“. В момента ЕС прави първите плахи крачки за „разделяне“ със САЩ, например, обсъжда се създаването на „европейска армия“. При това Европа все още разчита на помощта и защитата на Америка.  Главният извод на основната част на доклада: „периодът след края на Студената война и свързания с нея оптимизъм приключи“, но какъв ще бъде новият световен ред не е ясно. Във всеки случай светът го очаква период на продължителна нестабилност и неизвестност“, смятат експертите.    В Мюнхенския доклад Украйна се споменава като една от страните, които вече са почувствали върху себе си „избухналото геополитическо съперничество между Русия и Запада“. Тя е пострадала най-много от всички от разрушаващия се ред в Европа, който се създаде след края на Студената война.   Разделът, посветен на Източна Европа, обединява в една група Украйна, Грузия, Армения, Азербайджан, Беларус и Молдова, определяйки ги като район на нестабилност. Аргументите за това са следните: тъй като тези страни не са получили ясна перспектива за членство в НАТО и ЕС  , държавите от региона се намират в „състояние на безтегловност“ в сферата на сигурността и бъдещето като цяло. В близко бъдеще сближаването между Русия и Запада, а следователно „облекчаване“ на положението на страните от региона изглежда малко вероятно, се казва в доклада.  Краткото описание на ситуацията е допълнено с няколко графики с допитвания до общественото мнение, проведени по поръчка на близката до германските социалдемократи Фондация „Фридрих Еберт“, по-точно на нейното регионално Бюро за сътрудничество и мир в Европа, намиращо се във Виена. Според неговите данни, мнозинството украинци и руснаци смятат, че увеличаващото се напрежение между Русия и Запада може да доведе до нова война в Европа. С подобна оценка са напълно съгласни 33% от запитаните украинци, още 27% са съгласни отчасти. В Русия тези показатели са 25% и 34% съответно. Най-малко очакват нова война в Европа немците: 5% и 19% съответно. В допитването са взели участие граждани на седем държави.  Неочаквана изглежда реакцията на анкетираните на твърдението, че „кризата“ в Украйна е „вътрешен въпрос и с него трябва да се занимава Украйна“. Над половината украинци са съгласни с това твърдение: 47% напълно и 16% частично. Тези данни противоречат на социологическите проучвания, проведени по-рано в страната от украинските социолози. Според данните на центъра „Разумков“ и останалите социологически агенции, от 63% до 71% от украинците смятат Русия за агресор в конфликта в Донбас и Крим. Най-малко смятат кризата в Украйна за вътрешен въпрос французите и немците: 12% и 19% са съгласни напълно с това твърдение, 23% и 21% отчасти. Разполагането на миротворчески сили на ООН в Донбас напълно се подкрепя от 32% от украинците, 13% от руснаците и от около 20% от анкетираните жители в страните от Централна и Западна Европа.  Разширяването на санкциите против Русия се ползва с подкрепата на мнозинството украинци: 54% са съгласни с тази идея напълно и 12% – отчасти. В Германия са най-големите противници на подобни мерки: едва 6 и 11% съответно. Във Франция те са два пъти повече: там ожесточаването на санкциите срещу Русия напълно се подкрепя от 12%, а 23% – само отчасти.    ", "date": "2019.02.12", "title": "ЕС е много зле подготвен за ерата на съперничество между великите държави"}
{"url": "http://epicenter.bg/article/Prof--Petar-Emil-Mitev--Epohata--Borisov--varvi-kam-svoya-kray--Shansat-e-na-stranata-na-prezidenta/175094/11/0", "text": "- Ако погледнете този годишен обзор*, ще забележите, че разминаването доверие/недоверие е по-скоро правило, отколкото изключение. През последните десет години доверието към парламента гравитира около 70% недоверие и 20% доверие, а към правителството – съответно 60% и 30%. Виждат се обаче и кризисните точки – спад на доверието към парламента до 10%, а качване на недоверието до 80%. По отношение на правителството – съответно 70% и 20%. Очевидно, демократичният толеранс е доста широк, но има граници. В този смисъл казусът може да се преформулира: не дали в пъти, а колко пъти неодобрението надвишава одобрението.   Между другото, проблемът е не само български, в практиката на днешните демокрации доверието е високо в момента на изборите, а в хода на управлението постепенно или понякога рязко пада. Доверието във френския президент в момента е в пъти по-малко от недоверието, а беше избран с внушително мнозинство. При все това той взема важни решения – като новия договор с Германия.   Преобладаването на недоверието не блокира автоматично властта, но я ограничава. Например, става пречка за провеждането на непопулярни реформи. Правителството и парламентът не желаят да рискуват. Проблемите се задълбочават. Поне така е у нас. Възможен е и друг, „френски” вариант: да стимулират широк дебат за обществени реформи. - Хората са недоволни от условията на живот. Подкопан е общественият морал. Налице е усещане за остър дефицит на социална справедливост. В Годишния обзор на Галъп има интересни сравнителни данни за световното обществено мнение. Има Индекс на надеждата, който измерва очакванията за 2019 г. В Албания е плюс 61, в Македония – плюс 30, в Румъния – плюс 21, в Германия – плюс 14, в Афганистан – плюс 11, в Украйна – плюс 4, а в България – минус 8. Това означава обезверяване на хората у нас. Предизборната обстановка естествено усилва недоволството и го канализира. Насочва се срещу определени политически субекти.  - Епохата „Борисов” върви към своя край. За Радев е достатъчно да не допусне груба грешка. Шансът е на негова страна. - В международните оценки България е поставена в категорията Flawed Democracy, тоест непълна, ощетена демокрация. А оценките за свободата на словото са особено критични и се влошават от година на година. Българската демокрация ерозира - това е изводът, който следва дори само от това, а има и други показатели. В изборите все по-голямо значение придобива корпоративният вот. Влиза в действие безпрецедентна изборна машина. Концентрацията на власт в страната е видима. А колкото до народопсихологичната страна: според международната оценка най-дефицитна в страната е демократичната политическа култура. - Предпоставките за експлозия са налице – би било късогледо да се изключи. По време на управлението на Иван Костов имаше един поучителен епизод: по случаен повод шофьорите се „взривиха” така, че щяха да свалят правителството. Сега по-вероятно е напрежението да се „оттече” по демократични канали, каквито са изборите. - По-лесно е да събаряш, отколкото да изграждаш. По-ясно се вижда какво не искаш от реално съществуващото, отколкото какво точно и как да го постигнеш в перспектива. Сега общественото разочарование и недоволство е толкова голямо, че намира парадоксален израз в едно самò по себе си почти абсурдно мнение – „преходът не е завършил”. Елитите са онези, които носят пряка отговорност за управлението. Сравнението с други страни от бивша Източна Европа говори, че е имало и по-добри варианти. Но нека не забравяме, че в условията на демокрация електоратът носи отговорност за самите елити. В този смисъл грешките са споделени.  - И аз съм между хората, които не приемат, че Елена Йончева е забъркана в „пране на пари”. Мисля обаче, че твърде прибързано, вероятно по партийно поръчение, влезе в ролята на обвинител. Остана впечатлението, че беше употребена.  - Има разлика между доверието в БСП като критик на правителството, като опозиция, и доверието в БСП като управляваща политическа сила. За да се получи второто, е необходимо партията да се обърне към хора извън нейния традиционен електорат, към нови социални категории, да използва най-добрите кадри, с които разполага, и да премине от визия към управленска програма.  - Засега очакването за предсрочни избори не е достатъчно аргументирано, ако се съди по социологическите сондажи. Може би по-съществено значение има това, че интригата на самия европейски процес и на европейската перспектива е по-голяма от всякога. Но все още липсват данни до каква степен това се осъзнава и ще повиши мотивацията за участие в изборите. - Не се съмнявам в това, още повече Тръмп добре разбира – и заявява това, че възходът на Китай до голяма степен се заплаща от САЩ. През 2018 г., както показват новите данни, дефицитът на САЩ в търговията с Китай дори се е увеличил, въпреки санкционните мита. Китайският износ за САЩ е достигнал $478 млрд. (+11.3%), срещу внос от едва $155 млрд. (+0.7%). Разбира се, глобалният икономически възход има и своята геополитическа и военна надстройка. Китай стана основният конкурент на САЩ и това беше подробно обосновано в една силно идеологизирана реч на вицепрезидента Майк Пенс в края на 2018 г. А през януари тази година новият и.д. ръководител на Пентагона Патрик Шанахън (Shanahan) предупреди за опасностите, които идват от стратегическите конкуренти Русия и Китай, но не ги равнопостави, а подчерта: „Китай, Китай и още веднъж Китай”. - Проектирането на американски натиск върху България има собствено име: Турски поток. САЩ са не само против Северен поток 2, но и срещу международното продължение на Турски поток. В политически план може да се усили противоречието между ГЕРБ и БСП, а не изключвам и между правителството и президентството. - Президентът поиска да не се прибързва. Обърнете внимание: папа Франциск не е взел страна, а самият той е латиноамериканец и Католическата църква е най-голямата духовна сила в Южна Америка. Първите европейски страни, които признаха самообявилия се президент, бяха Албания и Грузия. Нито едната, нито другата имат интереси във Венецуела, но очевидно смятат, че ще повишат своите акции на политическата борса във Вашингтон. Може би такива са съображенията и на нашето правителство, но президентът има повече основания да обърне внимание на самия юридически казус. *„Политическият процес и общественото мнение в България през 2018 г. Годишен обзор. Gallup International. София: Сиела) ** Текстът е публикуван в „Преходът:политически ракурси“", "date": "2019.02.12", "title": "Проф. Петър-Емил Митев: Епохата „Борисов” върви към своя край. Шансът е на страната на президента"}
{"url": "http://epicenter.bg/article/Prof--Iskra-Baeva--Balgariya-i-falshivite-novini--koito-navremeto-se-narichaha-dezinformatsiya/175100/11/0", "text": "Не ми се иска да повтарям римския принцип за хляба и зрелищата, но какво друго да помисля за новините в днешна България?   Във време, когато българите са загрижени за състоянието на здравеопазването, за междуетническите отношения, за качеството на живота на хората с увреждания, а и на здравите граждани, ни облъчват с новини, които май най отговарят на определението фалшиви или поне непроверени.  Вчера гръмна съобщението, че България е помагала на Мадуро „да изнесе активи на държавната петролна компания на Венецуела PDVSA”. Съобщиха ни го всички медии в България в контекста на кампанията за сваляне на президента на Венецуела Николас Мадуро, в която участва и българското правителство.  Вярно е, че малко по-късно се оказа, че както българското външно министерство, така и финансовите експерти обясниха, че такова нещо не е било възможно. И едва тогава стана ясно, че обвинението идва от опозиционния венецуелски депутат Карлос Папарони, отправено в социалната мрежа Туитър. Там той дори се е похвалил: „Успяхме да спрем незаконната сделка на узурпаторите, които искаха да продължат плячкосването на PDVSA чрез брокерска къща в България. Ще продължим борбата за защита на имуществото на страната”.  Българските медии продължават да ни убеждават, че против Мадуро е едва ли не целият свят. Който при преброяването се оказа от около 40 държави. Докато в ООН членуват 193. Замесването на България в подобна очевидно фалшива новина може и да обслужва противниците на Мадуро във Венецуела, но при всички случаи нанася ущърб на образа на България. И няма как да не си зададем въпроса защо България я ретранслира? Вероятно в името на някаква по-важна демократична цел, а вредата за България очевидно е приемлива цена.  Ето още една новина: „руска връзка при отравянето на български бизнесмен”. Британската разследваща група Bellingcat идентифицирала трети служител на руското военно разузнаване (Сергей Федотов), замесен в отравянето на Сергей и Юлия Скрипал. Той обаче посетил България през април и май 2015 г., ergo, замесен е и в опита за отравяне и на българския бизнесмен Емилиян Гебрев. Оставям настрана факта, че всички отровени слава Богу са живи и че в българския случай проверката на световни химически лаборатории така и не открива забранено химическо вещество. Въпросът ми е какво е това? Истина, сензация, скалъпена журналистическа новина? Това едно време май се наричаше дезинформация, градена върху подозрителни съвпадения, подозрения, разсъждения по принципа „може би”.  Последиците и в този случай са в полза на британската теза за опита за убийство на Сергей и Юлия Скрипал три години по-късно, но в ущърб на образа на България. Това обаче очевидно не пречи нито на българското правителство, нито на българските медии.  Третият случай е още по-интересен, защото дори не се отнася за нещо станало, а за бъдещо. След завръщането си от САЩ зам.-председателят на ГЕРБ обяви: „Убеден съм, че Русия ще се намеси на изборите у нас!”  Дори и да има някакви тайни сведения, не е ли по-логично българските власти да вземат мерки това да се предотврати, а не да го обявяват на всеослушание? Затова мисля, че изказването е ярък пример на хибридната война, срещу която изтъкнатият политик уж толкова се бори.  И няма как да не се съглася с карикатурата на Христо Комарницки, в която на въпроса на Бойко Борисов откъде е научил за предстоящата руска атака, Цветанов отговаря: „Закусвах с руския агент Тръмп”.    ", "date": "2019.02.12", "title": "Проф. Искра Баева: България и фалшивите новини, които навремето се наричаха дезинформация"}
{"url": "http://epicenter.bg/article/Valeriya-Veleva--Bedni-mi--Radev--zashto-vleze-v-kapana-na-Borisov-/175090/11/0", "text": "  След дълго забавяне, вчера той е одобрил и двамата и в момента тече съгласувателната процедура между президентството и Външно министерство. По предложение на външния министър Екатерина Захариева предстои да излезе решение на Министерския съвет, а след това и указите на държавния глава за изпращането им на дипломатическа служба.   Макар и различни и двата случая влизат в крещящо противоречие със закона.    дори езика не знае. Ясно е, че е политическа квота и че Борисов ѝ прави благодарствен жест за нейната вярност и лоялност, подарявайки ѝ пост, който тя смята, че е заслужила. Но това може да се окаже сметка на гърба на българската държава. Защото, знаем ли колко ефектива ще бъде като посланик Румяна Бъчварова? Какви са професионалните ѝ умения на полето на дипломацията? Къде са контактите ѝ, връзките ѝ - за това никой не обелва и дума. Няма смислен аргумент защо отива посланик, защо именно в Израел?     За политическите назначения в дипломацията се говори от началото на прехода - всички премиери и президенти си изпратиха свои хора като посланици в близки и далечни страни, напук на закона. Така направиха Костов, Първанов, Сакскобургготски...Борисов не е изключение. Някои от произведените набързо дипломати бяха успешни посланици, други си останаха мижитурки, трети - отчайващо трагични, четвърти - направо комични.    който от началото на прехода без прекъсване сменя топпосланическите места в европейските столици, без да се завръща в страната, каквито са изискванията. Законът е категоричен - трябва да има две години престой в София между мандатите. Но това не важи за Марин Райков -  човекът на всяка власт, без значение каква идеология изповядва. През 1998-99 година Райков лазеше в краката на Костов, после се умилкваше на царя, прегръщаше се с Плевнелиев, коленичеше и пред Борисов, който заради това и не го понасяше...   Може би има обяснение. Посланик Райков уреди още в началото на президентския мандат патронажа на съпругата на президента за пътуващия фолклорен събор в Милано \"Аз съм България\" и се постара да я представи на срещите ѝ с българската общност в Италия. Той умее това - да се умилква и увива около всяка персона с власт, която може да има отношение към неговото битово съществуване.  И да пратиш този човек днес в Лондон, газейки заради него закона, когато трябва да се отстояват преди всичко интересите на българите на Острова във времето на Брекзит, си е чисто предателство.    От него всички очакват да видят най-после принципност в политиката и спазване на нормите. От неговите уста гражданите непрекъснато чуват заклинания за върховенството на закона, пред който всички уж са равни. А ето, че отново има едни, които са по-равни от другите. И то чрез решения и укази на Радев!   Обяснението? Борисов си затвори очите и се съгласи за Москва да замине Атанас Кръстин - човека на Радев, а пък Радев сега се чувства длъжен да му върне жеста за Румяна Бъчварова.  Просто, нали? Само че това девалвира дипломатическата професия. Зловредно е интересите на държавата в дипломацията да се разменят по формулата \"танту за кукуригу\"! И тук тяма нищо лично.    Дали го осъзнава, не знам.   Професионалната общност винаги е била против такива назначения. Още миналата година Дипломатическото дружество излезе с остро писмо, че законната квота от 20% политически назначния в дипломацията отдавна е надхвърлена и вече е близо 1/3 от общия брой. Защо Радев не каже \"стоп\" на тази порочна практика? Защо я продължава? Защо е готов да подпише укази в нарушения на закона? Както за избора на нова ЦИК, така и за назначенията на нови посланици законът трябва да се спази. И в това е проблемът, а не в имената на Бъчварова и Райков.    Радев е много силен и точен в словото - удря право в целта. Улучва. И печели овации.   С решението си за тези назначения всички приказки на президента за борба със статуквото, за битка със задкулисието, за спазването на правилата, за промяна и принципност отиват в коша. Затова и социалните мрежи гъмжат от гневни коментари по този въпрос.  Някои от тях дори не вярват, че Радев може \"да допусне тази грешка\".   \" \", казва пред Епицентър.бг социологът проф. Петър-Емил Митев.   Да, тънка е линията между шанса и грешката. Политиката в България има една особеност - пътят от \"Осанна\" до \"Разпни го\" понякога е само една крачка! Една грешка ...    ", "date": "2019.02.12", "title": "Валерия Велева: Бедни ми, Радев, защо влезе в капана на Борисов?"}
{"url": "http://epicenter.bg/article/Dimitar-Zdravkov--kmet-na-Sodovo-kam-Borisov--G-n-premier--elate-da-vidite-detskata-gradina/175124/11/0", "text": "Червените кметове напуснаха днес Управителния съвет на Националното сдружение на общините в България     - Нашата реакция е доста закъсняла! Преди Нова година правителството разпредели над половин милиард лева за общините без ясни правила, няма механизъм, по който се раздадоха тези средства. Ние, кметовете от БСП, оставаме с впечатление, че всичко се прави по политически причини – ако общината се управлява от ГЕРБ, получава пари, ако - не, не получава. Няма никаква чуваемост, близо милион и половина – толкова са българските граждани, живеещи в общини, които не са управлявани от ГЕРБ, не са получили финансиране от държавата. ГЕРБ явно смята, че там няма хора! След като няма критерии, по които се извършва това финансиране, всичко е ясно – на хората се казва: идват местни избори, изберете ГЕРБ. Ние искаме справедливост. Като казваш, че си министър-председател на всички – бъди такъв! Ето, преди три дни при нас имаше наводнение, никой не си мръдна пръста – от „Напоителни системи“ казаха, че проблемът не е изцяло техен, докато не дойдоха медиите. Едва тогава се обади премиерът и \"по колелото\" всички бяха задвижени. Защо трябва така да става! Затова казвам – г-н премиер, елате да видите къде се намира детската градина в Садово!     - Четири-пет общини получиха, но прави впечатление, че това са общини, в които селата се управляват от ДПС. И конкретните обекти, за които се дават средствата, са точно в селата.     - Когато премиер беше Пламен Орешарски беше така. Тогава областните управители ни събраха и казаха – има програма, кандидатства се по такъв и такъв начин. Сега няма такова нещо. Поне ние, кметовете от БСП, не знаем как се кандидатства за тези бюджетни средства. По някакви неведоми пътища успяхме да разберем, че трябва да се напише писмо до финансовото министерство. Все пак няколко пъти съм кандидатствал така – никакъв отговор! Само веднъж, когато исках пари за детската градина, ми бе отговорено - или да използвам собствени средства, или да кандидатствам по оперативни програми, или да изтегля облигационен или друг вид заем. Колко са общините от ГЕРБ, които получиха такива писма с препоръка да теглят заеми?!     - И така не излиза сметката, пресмятали сме.     - По времето на Станишев ГЕРБ напуснаха Сдружението по същите причини. Тогава те бяха прави, а днес ние не сме?! Но тогава имаше наши кметове, от БСП, които ги защитаваха и казваха, че правителството трябва да действа в общ интерес. Сега колко от техните кметове ще кажат, че ние сме прави?!     - Не.     - А какво постигаме, като стоим там?! Подкрепяме управляващите! Не е това начинът, по който може да се управлява местната власт. Искаме да кажем ясно – ние също имаме проблеми, и в нашите общини живеят български граждани. Щяхме да разберем, ако бе направен опит за диалог, ако ни беше казано – днес не можем да ви помогнем, но утре ще ви помогнем за това и това. Но такова нещо няма! За едни правителството е майка, за други – мащеха. Реално е така. За една детска градина моля! От 30 години тя е натикана в помещения, които не са пригодени за това! И бяхме принудени да изтеглим кредит, защото сме цъфнали и вързали, а другите имат пари за шадравани дори. За да направим каквото и да е, сме принудени да изстискаме целия си наличен финансов ресурс. Не е редно, не е справедливо към хората, които живееят в тези пренебрегнати общини.    ", "date": "2019.02.12", "title": "Димитър Здравков, кмет на Садово към Борисов: Г-н премиер, ако сте баща на нацията, вижте и нас!"}
{"url": "http://epicenter.bg/article/Prof--Nikolay-Radulov--Ne-e-vazhno--kakvo-sa-znaeli-vlastite-po-sluchaya--quot-Gebrev-quot--a-kakvo-sa-napravili/175129/11/0", "text": "   - Добър вечер.     - Аз продължавам да се учудвам на невероятните връзки, които се правят в публичното пространство. Разбира се, модерно е днес да говорим за „Новичок“, за Скрипал, за какво ли не, включая за хибридните войни. Повечето хора, които ги говорят тези неща, не са много наясно точно за какво говорят и какво е това хибридна война, но очевидно тя е заплаха за честните избори. И това го чуваме от ръководителя на парламентарната група на ГЕРБ.     - Вицепремиерът на държавата, главният прокурор и той е с интересни изказвания. Но, вижте сега, поначало в този случай с „Новичок“ ние правим една генерална грешка, може би понеже ни се иска или ако не нас, на някои среди им се иска всичко лошо, което се случва в света, да се дължи на Русия и Путин, а всичко хубаво да се дължи на други държави. Очевидно е, че светът нито е бял, нито е черен. И при едните има добри хора, и при другите. И обратното. Но да твърдим, изобщо да подозираме, че руските специални служби и особено фантастичното със своята известност като професионализъм Главно разузнавателно управление могат да допускат такива безумно глупави грешки, с каквито е пълно в целия този случай със „Скрипал“. С тези прословути хора, които ходят със специални костюми, пък се оказва, че на първия, който се притекъл на помощ и е имал физически контакт, едно момиченце, което онзи ден наградиха от града и което имало дълъг физически пряк контакт с двамата така наречени „заразени“ с това бойно отровно вещество – нищо му няма. И дори не й е имало и дори не са заподозрели, че може би трябва да е в болница. Всичко това е желанието на някой да създаде в нашия живот генерално политизиране и отново да раздели света на две големи части. Ще ви кажа нещо, което ми се случи в далечната 1992-а година. Тогава за пръв път направихме семинар по разузнаване и контраразузнаване с ръководителя на резидентурата тук на Централното разузнавателно управление – Джон Уайхед, един много ерудиран човек, един изключително голям специалист. Той след това стана съветник на един от президентите на Щатите по национална сигурност, който по време на тази малка конференция, която направихме от МВР с изненада, с втрещение даже изслуша няколко души, които бяха завършили докторантури, тогава аспирантури в Съветския съюз в школите на КГБ, които много усърдно плюеха всичко, което бяха научили и всички специалисти на съветските специални служби.   Той след това с много голямо неудобство каза: „Господа, всъщност икономиката спечели войната. Не специалните служби. Ние винаги сме считали руснаците за много сериозен съперник. В повечето операции, в които сме се борили срещу тях, сме загубвали битката. Така че да подценявате по глупашки начин руснаците, значи да обиждате нас – техните противници. Всичко, което сте научили, ако сте научили нещо от руснаците, го пазете, защото е ценно. Ние сме се учили от тях.“   Така че в цялата тази история със Скрипал и всичко, което следва след това, има огромно подценяване или желание да внушим на хората, че руснаците са идиоти и особено техните специални служби. Затова аз мисля, че дори и в този пресен случай всичко отново се политизира, всичко се провежда под знака на наближаващите евроизбори и трябва отново да бъде политизирано. А, разбира се, г-н Гебрев се опитва всячески да привлече вниманието върху себе си и своите фирми, тъй като очевидно през последните няколко години нагло се опитват да му ги откраднат.     - Тук трябва да имаме предвид няколко важни неща. Първо – ние не сме наясно, много е възможно този човек наистина да е работел в специалните служби, но също така е възможно да е бил изгонен и уволнен оттам. Вие знаете, колко много от нашите служители дори от прясно създадения ДАНС се оказаха правонарушители и бяха изхвърлени от ДАНС, дадени на съд и т.н, включая за изнасяне на информация. Никоя световна служба не е ваксинирана срещу подобни провали. И тези хора, които излизат навън, се опитват да се закрепят на гребена на вълната, че има интерес към специалните служби и към разни проблеми, към убийства, към тайни операции. Въртят се около всичко, което се случва, включая понякога поемат и такива поръчки, вследствие на което се получават такива непрофесионални да го кажа опити за убийства. Разбира се, хипертрофирани пък от нуждата за пропаганда. И всичко в крайна сметка не води до целта, която тази пропаганда си поставя – да бъде злепоставен отново политическия противник. Той не само че не бива злепоставен, а самите пропагандатори се излагат с ниското ниво на пропагандата. Все пак живеем във век на информация, на големите данни и всичко трябва да е много балансирано и дори когато искаш да излъжеш хората, трябва да се опиташ да го направиш професионално.     - Сега ще ви кажа. Ние знаем или сме получили някаква информация, че лице с такъв псевдоним в било в България. Дали е било същото лице, е друг въпрос, защото никой не казва, че има снимки, лицето е идентифицирано и става дума за един и същи човек, но ако направим, ако имаме достъпа до данните за това, кой е влязъл и кой е излязъл от страната по същото време, ще видите, че в страната са влезли десетки официални служители на руските специални служби. Нещо повече – във всичките тия приказки ние забравяме, че Русия има нещо, което го има във всички страни, където води разузнавателна дейност активно и има възможност да оказва влияние върху местната политика. Тук има сериозна руска диаспора. Само покрай Черноморието живее със сравнително слаб контрол над 300-хилядна армия от такива хора, които е възможно те самите да събират информация, а и да служат като източник на информация на специалните служби. Нещо повече – на няколко места, включая и на пристанището на „Лукойл“ определено са засечени официални служители на специалните служби на руснаците. Така че да говорим за някой, който е бил толкова глупав да го идентифицират, служител на специалните служби, е смешно. Ако са го идентифицирали, да знаете – не е бил служител на специалните служби. Напомня ми за глуповатото, но близко до истината изказване навремето на Тодор Живков по отношение на опита за убийството на папата: „Не сме ние. Ако бяхме ние, щяхме да сме го убили“.     - За българските власти – на мен ми се ще много да са знаели, много да са направили, благодарение на тях да не се е стигнало до някакви други престъпления, замислени от противника, но истината е, че специалните служби у нас дори когато пряко им кажеш за предстоящо престъпление, не успяват да се справят. И христоматиен пример е случаят с терористичния акт на летище Бургас. Още през януари им е било казано, че през лятото по Черноморието ще има терористичен акт, свързан с израелски туристи, с рейс. Отново бургаското летище е било оставено, без да се акцентира вниманието, без охрана. И затова се е стигнало до този предизвестен терористичен акт. Така че какво са знаели – може да са знаели много. Въпросът е, какво са свършили. Не е проблемът в знаенето, а в резултата. И вече в целия свят е важно не това как ще го направиш, а да има резултат. Хората трябва да се интересуват от резултата. Иначе ти можеш да положиш гигантски труд и най-накрая да има дефект и да се получи бракуван продукт.     - По всички случаи, за които попитате властите, те казват, че се работи и, че знаят много, но не могат да го кажат. Подобни заявления се чуваха съвсем наскоро, свързани с въпроси с някои специфични убийства. Например на моделиера преди няколко години, на данъчния, който беше разстрелян насред София. Със загадъчен вид се казва: „Имаме много голям напредък. Спокойно. Работим. Всичко ще излезе“. По такива убийства нямаш ли 24 часа след убийството напредък, никога няма и не можеш да имаш. Тук виждаме едно възобновено разследване 4 години и то не след убийство, където се оставят, тоест не разследване на местопрестъпление, където се оставят конкретни следи, а разследване по документи, които някога са послужили само за това да се закрие едно дело поради това, че извършителят е неизвестен. А що се отнася до изявлението на прокуратурата, аз много уважавам тази институция. Но е факт, че през последните години сме свидетели на пресконференции, на които се говорят неща, които на другия ден се оказва, че не са верни. Пример – петте убийства миналата Нова година с по един куршум 22-ри калибър в главата, заявено от главния прокурор. Това, ако не е изключително невярна информация, не знам какво е. И аз дори не си представям, понеже някой се опита да го представи като оперативна комбинация и да бъде заблуден убиецът, аз дори не си представям в коя глава би могло да възникне подобна кретенска мисъл, че това може да е оперативна комбинация и как това ще доведе до залавяне на извършителя, който най-накрая се самоуби със заглушител, за да не ни тревожи отново.     - За разлика от другите държави, в България руските специални служби имаха минимализирана версия на такива мрежи по простата причина, че те присъстваха навсякъде, официално съществуваха в службите за сигурност. Те бяха съветници. Не минаваше съвещание по нито един въпрос, в който те да не участваха и да не съветваха, кое как да става. Така че такива мрежи, за които говорим, може да има в Унгария, може да има в Чехия, където е имало бунтове срещу тях, но в никакъв случай спрямо най-тичащия пред вятъра и по-правоверен от папата сътрудник – българските специални служби. Няма такава вероятност това да е бивша мрежа на специалните служби. Това може да е някой криминален елемент, бивш служител на специалните служби. Между другото, многократно е ставало дума за това, че в България, особено по черноморските курорти, се укриват лица, които издирват руските официални власти. Тъй като около 300 000 са постоянно живущите, но лятото тази монолитна група от хора достига близо 1 милион.     - Проблемът е, знаете ли кое? Не, че може да се попречи на едно разследване с разговори в телевизионните или в радиостудията. Проблемът е в това, че най-вероятно освен в телевизионните и радиостудията, никъде другаде не се прави разследване, а само се симулира извършване на такава работа. Съгласете се, че след като държавата също имаше пръст в опита да бъдат национализирани или откраднати промишлените комплекси, които Гебрев по един или друг начин е придобил, едва ли от днес ще очакваме да търси някой, който може би със същата цел е искал да отрови Гебрев.     - Единствено като една предизборна шумна конференция, която трябва да покаже как ръководството на държавата е много загрижено за всички, включително и за хора, които само преди няколко месеца обявяваше за противници. Тоест в България всичко е прекрасно, демокрацията е истинска, ние се борим срещу всички престъпления, дори когато те засягат хора, спрямо които ние не сме имали положително отношение, дори сме се опитвали по някакъв начин да ги засегнем. Това са едни отново предизборни театри, с привличането на британския посланик, който най-вероятно е блестящ дипломат, но по отношение на всичко, което каза по случая „Скрипал“, можем да си сложим голям резерв за това, какво разбира от тези работи въобще.     - Всеки си прави разследване и поначало всяко разследване, което не е на специалните служби, вероятно е спонсорирано от някого. От кого, не се наемам да кажа, но има много интереси. Във всеки един от тези случаи, които се опитаха да бъдат навързани със случая „Скрипал“, с всички тези многократни експертизи, най-различни експертни места и лаборатории, които даваха противоречива информация. И при това, въпреки че информацията колко страшно е това оръжие „Новичок“ и как се произвежда в Русия, произлизаше от авторите на това оръжие, които са избягали в страни от Западна Европа и Щатите, и които задължително, когато са стигнали в страните, в които живеят, са предали цялата им известна информация на съответните специални служби. Така че да твърдим, че там, където те са го измислили това оръжие и там, където са го произвеждали, продължава да се произвежда, но това не се случва там, където те са отишли и са заслужили гражданството си, е смешно. Смешно е и не е коректно, защото всички знаем, че няма специална служба, която да не се заинтересува от цялата информация, която един специалист може да им даде. Прави са. Събира се цялата информация и дори такива хора, които са физици, химици и т.н. биват използвани до последно. И това нещо се е случвало и по време на Втората световна война. Знаете колко нацисти, които са избивали хората в концлагерите, в края на краищата се оказа, че тихо и кротко на по 90 и няколко години починаха в Щатите и в други държави от свободния свят.     - Ще продължава да се препечатва, защото влиятелните световни медии се стараят да са отгоре на вълната на информационните интереси на хората и ще продължават да го препечатват. След това като има опровержение, ще продължават да препечатват и опровержението. И ето така пет години едно издание ще задоволява своите читатели, колкото и да е авторитетно то.     - Защото ние сме центъра на света. Така мисли министър-председателят, очевидно, че и другите.     - Ами стреляме по папата, ама не сме ние. Защото, ако бяхме ние, щяхме да го улучим.  ", "date": "2019.02.12", "title": "Проф. Николай Радулов: Не е важно, какво са знаели властите по случая \"Гебрев\", а какво са направили"}
{"url": "http://epicenter.bg/article/-quot-Monitor-quot--Gebrev-se-pochuvstval-zle-sled-vecherya-s-polski-partnyori/175072/4/0", "text": "  В същото време, за да отвлекат вниманието от опитите на тандема Василев-Гебрев да овладее военния завод с пари с кремълски произход, медиите, финансирани от банкера-беглец и близките му олигарси, се опитват да пришият несъществуващи апетити към \"Дунарит\" и абсолютно фиктивни руски връзки на депутата и издател Делян Пеевски, пише в разследването си  \"Монитор\".   От повече от две години оръжейният търговец се опитва да се впише като собственик на военния завод, струващ близо 300 млн. лева, като прилага поредица от схеми, измислени от банкера-беглец, в чиято полза работи. Дотук обаче единствената сума, броил за него, е абсурдно ниска - 12,4 млн. лева, което прави едва 4% от пазарната стойност на \"Дунарит\".     При това тя е дадена на друг приближен на Василев – Иван Езерски, а не на фалираната КТБ, финансирала с около 200 млн. лева заеми икономическата група на \"Дунарит\".   Парите, броени от Гебрев, про форма са дошли от теглен от него банков кредит. Той обаче, буквално за седмици, е покрит почти напълно от полска сметка. Тя е с неясен за нашите разследващи произход, но има съмнения, че парите в нея са от партньорство в страната на ЕМКО със свързаната с РСК МиГ фирма полска фирма със смесена собственост \"Полит-електроник\", показва още разследването на \"Монитор\".   Сагата с опитите на тандема Василев-Гебрев да овладее \"Дунарит\" стартира през 2016 г. В началото на въпросната година друго лице, считано за част от обкръжението на банкера-беглец – Иван Езерски, става собственик на фирмата \"ТМН\" ЕООД, през която веднага влиза като съдружник в \"Кемира\" - дружеството-майка на \"Дунарит\" и придобива мажоритарен дял в собствеността на фирмата чрез увеличение на капитала й.   Тази сделка е обжалвана от КТБ, а предната година върху цялата \"Кемира\" са наложени запори по искане на КПКОНПИ и НАП. Затова ТМН не успява да се впише като собственик на дружеството-майка на \"Дунарит\". По тази причина е приложена нова схема.    На 7 юли 2016 г. \"Кемира\" продава на ТМН мажоритарния пакет от \"Дунарит\" - общо 7 960 426 акции. Месец по-късно – на 17 август, Езерски от своя страна продава акциите на ЕМКО ЕООД срещу абсурдно занижената стойност от 12,4 млн. лева.   Същият ден миноритарният собственик на \"Дунарит\" - подставеното лице на Василев – Асен Бабански, продава пак на Емилиян Гебрев през ЕМКО остатъчният дял от акциите на военния завод в размер на 38 574 акции. Миноритарният пакет е и единственият дял, който Гебрев може легално да държи. Причината е, че върху мажоритарния пакет на \"Дунарит\" има запор, наложен през \"Кемира\" по искане на няколко държавни институции.   Така, въпреки че участниците в схемата избързват и вписват ЕМКО като собственик на въпросните близо 8 млн. акции от \"Дунарит\" в акционерната книга на дружеството, тази промяна не е вписана в Търговския регистър и до ден днешен, защото противоречи на законите.   Схемата, по която Гебрев е платил въпросните 12,4 млн. лева на Езерски, е не по-малко любопитна. Според документите по сделката, про форма собственикът на ЕМКО е теглил кредит от българска банка на стойност 22 млн. евро. Заемът е одобрен специално за продажбата на \"Дунарит\", но приближеният на Цветан Василев така и не тегли пълния му размер, а превежда парите на Езерски на два транша.   На 2 септември 2016 г. ТМН получава 12,5 млн. лева от ЕМКО, а на 27 септември още 350 000 лева. До октомври от самата сметка, в която са парите по заема, са усвоени 17,280 млн. евро, по-голямата част от които обаче са върнати от Гебрев през ноември. Тогава ЕМКО възстановява на банката 12,280 млн. евро (двойно на даденото за акциите на \"Дунарит\"). Възстановената от него сума идва от полска сметка, чийто произход е неясен.   Именно затова разследващите подозират, че е възможно да става въпрос за пране на пари. (Гебрев е с повдигнато обвинение и с наложена мярка за неотклонение именно заради тази схема - бел.ред.)   Любопитното е, че именно по времето, когато парите са възстановени, приключва договор в Полша, по който ЕМКО е контрагент заедно с фирма, официален представител в страната руския концерн РСК МиГ - \"Полит-електроник\". Договорът е сключен през 2014 г. и е за доставката на полското министерство на отбраната на 17 000 изработени в България ракетни неуправляеми снаряди с бойна глава S-5 по съветски модел от 1955 г.   Стойността му е 114 млн. полски злоти – около 55 млн. лева (26,6 млн. евро), а сключването му предизвиква истинско цунами в полския политически живот. Причините са няколко. Според полски медии въпросните снаряди са архаично въоръжение, ползвано най-вече от бунтовниците в Либия и Сирия и африканските държави.   Втората е, че самата \"Полит-електроник\" има скандална слава в Полша. Именно това е фирмата, отговорна за ремота на правителствения ТУ-154, който се разби на 10 май 2010 г. край Смоленск. При катастрофата загинаха всички над 90 души на борда, сред които и президентът на страната Лех Качински.   И не на последно място – през 2013 г., година преди контракта, в своя отговор до депутат от полския парламент зам.-държавният секретар в Министерството на националната отбрана на Полша Валдемар Скшипчак обявява, че \"Полит-електроник\" \"е станала официален член на Руската самолетостроителна корпорация – РСК МиГ и по тази причина елиминирането на фирмата като посредник в друга сделка – за сертифицирани ремонти на двигателите RD-33 на полските МиГ 29 не е възможно\".   Сключването на договора за S-5 пък става причина за питане на депутати от горната камара на парламента на страната до Министерството на националната отбрана, а на 9 май 2014 г. публично достояние става и писмо от депутата от Сейма (долната камара на парламента) Дариуш Селига до военния министър Томаш Шемоняк.   Писмото, публикувано в синдикалния бюлетин на военните заводи МЕСКО, гласи: \"Обръщам се към Вас с любезната молба да поемете личен и особен надзор върху въпроса с тръжната процедура за покупката на ракети за полската армия......Безпокои ме фактът, че в управлението на Полит-електроник вероятно участват бивши офицери от ФСБ на Руската Федерация. Затова ви моля, г-н министър, да погледнете от близо тази сделка, тъй като би било странно оборудване на полската армия да го доставят руски агенти\". В крайна сметка обаче договорът е сключен. Посочената причина е, че консорциумът между \"Полит-електроник\" и ЕМКО е единственият, подал оферта за доставката на военната продукция.     На пресконференция в понеделник след срещата в МС на премиера, главния прокурор, МВР шефа, главсека на вътрешното министерство и председателя на ДАНС с посланика на Великобритания Ема Хопкинс, обвинител №1 Сотир Цацаров обяви, че в кръвта и урината на Гебрев не са открити следи от новичок и няма данни той да е бил отровен като Скрипал. Именно тази версия се опитват да лансират в момента медиите, финансирани от Цветан Василев, Иво Прокопиев, Огнян Донев и Сашо Дончев, за да отвлекат вниманието от опитите на банкера-беглец и Гебрев да овладеят \"Дунарит\".    Цацаров обяви също, че Гебрев се е почувствал зле на 28 април 2015 г., именно след среща със свои партньори от Полша в хотел \"Кемпински Зографски\". Към онзи момент точно се е развивала сделката на Гебрев и Полит-електроник в Полша, но самият оръжеен бос още не е бил включен в схемата за кражбата на \"Дунарит\". За сметка на това хоспитализацията на Гебрев е съвпаднала по време и с друга сделка - доставка на оръжия за Украйна, припомня \"Монитор\".", "date": "2019.02.12", "title": "\"Монитор\": Гебрев се почувствал зле след вечеря с полски партньори"}
{"url": "http://epicenter.bg/article/stoyan/175078/4/0", "text": "  , с когото   разговаря.   - С работата си! „Трейс Груп Холд“, освен че разширява портфолиото си, разширява и инвестициите си зад граница. През 2014 и 2015 г. Трейс купува последователно две от най-големите пътностроителни фирми в Сърбия, както и каменна кариера и асфалтов център, които са най-големите в страната. Ние имаме договори за текущо поддържане на около 2000 км републикански и общински пътища, на практика – цяла Югоизточна Сърбия, около 28 сръбски общини.. Ние първи приключихме своя обект от европейския магистрален път Е 80, участък Ниш - Димитровград, в края на 2017 г. бе официалното откриване. Трейс работи на два участъка с обща дължина 14,311 км. Построихме нов алтернативен път Пирот - Бела Паланка, с дължина 22 км. Изпитаната вече корпоративна структура се пренесе в Сърбия като модел. Холдингът създаде с български капитал свое дъщерно дружество „Трейс Сърбия“, което се управлява от двама изпълнителни директори - единият е сръбският инженер Предраг Спасов, другият съм аз.   - Всяка промяна е трудна, но Холдингът създаде екипи, в които има сръбски инженери и специалисти, изгради се доверие и се работи професионално съобразно сръбското законодателство. Реално ние сме сръбска фирма, с български капитал. Българите сме 6, а при нас работят 520 души. С колегите от България си разменяме екипи. Когато трябваше да се изгради бул. “Брюксел“ например, изпратихме бригада арматуристи, в която има сръбски и гръцки строители. Когато ние имаме нужда от помощ, получаваме подкрепа от България. В момента при нас тече конкурс за назначаване на млади специалисти - инженери. От 40 кандидати селектирахме 15 души. Кой ще издържи на нашия ритъм и ежедневното решаване на нелеки задачи, тепърва ще разберем. При нас има обекти, които са в 24-часов режим на работа. Такъв обект е Е75 от Коридор 10, участъкът от Гърделичката клисура.   - Участъкът, който ние изпълняваме, е на силно пресечен терен - дефиле, през което минава р. Южна Морава, жп линия и първокласен път, който преди изграждането на магистралата няма алтернатива. Това е единственият път към Македония и Гърция и е изключително натоварен. По цялата дължина на новия магистрален път лявото и дясното платно са с различни нивелети, което определя изграждането на подпорни конструкции.   В участък от 4750 м мостовите съоръжения са с дължина 1800 м, подпорните конструкции са 3000 м. Излети на място са над 1000 пилота с обща дължина 18 000 м. Изградихме пътен възел, който позволява движение във всички посоки.  Ще спомена и още няколко факта: по време на строителството не сме спирали движението на влаковете, нито по първокласния път. Река Южна Морава е буйна, когато се изпусне язовира, нивото на реката се покачва с 3 м за два часа, което усложняваше допълнително временните преминавания на обекта. Част от проекта е укрепването на откоса, който е с дължина 550 м, като в най-високата си част е 60 м.   - Ще си позволя да посоча само две цифри: на обекта са изградени 552 греди, излети и напрегнати на място. Най-дългата е 49 м. Това е най-дългата монтирана греда в Сърбия, струва ми се, няма такава в България.     - Мостовите съоръжения са 6, най-високият е с височина 14 м, а най-дългият мост е 525 м, най-големият отвор е 55 м. Три пъти преминаваме над реката и два над жп линията. Използваните досега греди са до 45 м. Толкова сложен участък досега не е изграждан. Ако трябва да търсим аналогия, може би Кресненското дефиле ще има подобни характеристики. -   - Отново ме връщате към въпроса за социалния, човешки капитал. През XXI век най- голямата битка е за хората, които знаят и могат, и са готови да работят. Този капитал се създава бавно и трудно, изисква се много труд, подходящи условия и учители, които са готови да ти дадат най-ценното: своя опит, подкрепа в труден момент, да бъдат твоя опора. В „Трейс“ работим по международни договори, с международни проектанти и надзор. Ние сме строители с голям международен опит и това ни прави конкурентни на международния строителен пазар.", "date": "2019.02.12", "title": "Инж. Стойко Мешков  от „Трейс Груп“: Ние поддържаме 2000 км от пътищата на Сърбия"}
{"url": "http://epicenter.bg/article/Podpisaha-dogovora-za-stroezha-na-tunel--quot-Zheleznitsa-quot-/175101/4/0", "text": "Подписан е договорът за проектирането и строителството на тунел „Железница“ на автомагистрала „Струма“. Съоръжението ще е с дължина около 2 км и ще бъде най-дългият пътен тунел изграждан досега у нас, информират от АПИ.   Изпълнението на поръчката е възложено на ДЗЗД „АМ СТРУМА ТУНЕЛ 2018“, в което участват: „ДЖИ ПИ ГРУП“ АД, „ГЛОБАЛ КЪНСТРЪКШЪН“ ООД и „ВИА ПЛАН“ ЕООД. Стойността на договора е 185 370 370, 37 лв. без ДДС. Проектът ще се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г.   Спазвайки разпоредбите на Закона за обществените поръчки Агенция „Пътна инфраструктура“ пристъпи към подписване на договора след като Върховният административен съд се произнесе в полза на решението на АПИ за избор на изпълнител. В тази връзка на 15 януари т. г. агенцията изпрати искане до класираните участници - ДЗЗД „АМ СТРУМА ТУНЕЛ 2018“ и ДЗЗД „АМ Струма-ОП2: Тунел Железница“, за удължаване срока на валидност на офертите.   В получените отговори офертното си предложение потвърди ДЗЗД „АМ СТРУМА ТУНЕЛ 2018“, а ДЗЗД „АМ Струма-ОП2: Тунел Железница“ (в което са „ГЛАВБОЛГАРСТРОЙ“ АД и „ГБС-Инфраструктурно строителство“ АД) не удължава срока на валидността й.   Срокът за изпълнение на проектирането и изпълнението на строително-монтажните работи на тунел „Железница“ (от км 366+720 до км 369+000) e 1060 календарни дни. Съоръжението ще бъде с две отделни тръби за движение в посока. Дължината на всяка тръба ще е около 2 км.   Тунелът ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т. н. Ще бъде изграден и обслужващ тунелен път при южния портал на тунела откъм гр. Симитли, площадка за хеликоптер, два моста над Суха река, които са съответно 132 м и 24 м, подпорна стена и др.   През миналата година АПИ проведе обществена поръчка за избор на изпълнители за „Проектиране и строителство на автомагистрала „Струма“ Лот 3.1 Тунел „Железница“.   Тръжната процедура бе с 3 обособени позиции - за тунела, и за пътя преди и след съоръжението, за да може на обекта да се работи едновременно и проектът да завърши в срока на оперативната програма.   През миналата година бяха подписани договорите за проектирането и строителството на трасето преди и след съоръжението. Отсечката преди тунел „Железница“ в посока София - Кулата (от км 366+000 до км 366+720) е с дължина 720 м. Тя включва и обслужващ тунелен път при северния портал и мостово съоръжение с обща дължина 620 м.   Участъкът ще бъде изграден от ДЗЗД „Железница - Север“, в което са: „ГБС Инфраструктурно строителство“ АД, „Главболгарстрой“ АД и „Главболгарстрой Интернешънъл“ ЕАД. Стойността на договора е 29 985 345 лв. без ДДС. Участъкът след тунел „Железница“ (от км 369+000 до км 370+400), е 1,4 км. Той ще бъде построен от „ПСТ ГРУП“ ЕАД.   Стойността на договора е 18 442 297,40 лв. без ДДС. Договорът включва проектиране и строителство на автомагистрален участък с дължина 1,4 км, селскостопански подлез, подпорна и укрепителна стена, отводнителни съоръжения, изграждане и реконструкция на инженерни мрежи и др.", "date": "2019.02.12", "title": "Подписаха договора за строежа на тунел \"Железница\""}
{"url": "http://epicenter.bg/article/-Dzhi-Pi-Grup--Priehme-da-stroim--Zheleznitsa--v-imeto-na-obshtestveniya-interes-/175116/4/0", "text": "Отказалата се преди няколко месеца от проекта за тунел „Железница” на АМ „Струма” строителна компания „Джи Пи Груп” е преосмислила решението си и ще изгражда съоръжението в името на по-малко катастрофи по пътищата и по-малко харчове от бюджета при реализация с европари сега.  Това става ясно от позиция на фирмата, разпространена до медиите.  След избухването на скандала „Джи Пи Гейт” и започналото разследване у нас и от ОЛАФ за злоупотреби с европари, премиерът Бойко Борисов обяви, че „Джи Пи Груп” ще бъде извадена от всички поръчки с европейски и бюджетни средства. От самата компания през октомври също декларираха, че се отказват от тунела на „Струма” заради „манипулативна обстановка”.  През януари тази година от съдебно решение се разбра обаче, че няма данни строителната фирма официално да се е отказвала от процедурата. Така днес от АПИ официално обявиха, че подписват договор с консорциум, в който главен участник е именно „Джи Пи Груп”.   Сега от компанията обясниха 180-градусовия завой на позицията си именно с решението на Върховния административен съд, който „безапелационно потвърди мотивите” на КЗК и АПИ за избор на изпълнител на обществената поръчка.   „Осъзнаваме, че забавата в изграждането на посочените участъци на АМ „Струма“ е предпоставка за още тежки катастрофи, голям брой загинали и ранени (…) С оглед създалата се ситуация - скъсените срокове и възможността изграждането на този мащабен проект да бъде провалено (ако не се реализира до 2023 г. – б.р.), управителният съвет на „Джи Пи Груп“ АД се съобрази със законодателството и изпълни задълженията си, като сключи договор за изграждането на тунел „Железница“, пишат от „Джи Пи Груп”.   Тунел \"Железница\" е част от магистрала \"Струма\" и ще е с дължина около 2 км. Стойността на договора е малко над 222 млн. лв. с ДДС. Проектът ще се съфинансира чрез Оперативна програма \"Транспорт и транспортна инфраструктура\" 2014-2020 г.   Срокът за завършване на тунела e 1060 календарни дни, което означава, че в началото на 2022 г. \"Железница\" вече ще бъде в експлоатация. Тунелът ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т.н. Ще бъде изграден и обслужващ тунелен път при южния портал на тунела откъм Симитли, площадка за хеликоптер, два моста над Суха река, подпорна стена и др.   Малко след оповестеното решение на АПИ от \"Джи Пи груп\" обявиха с писмо до медиите, че на 4 януари тази година Върховният административен съд е постановил, че обединението \"АМ Струма Тунел 2018\" e законосъобразно избранo за изпълнител за изграждането на тунел \"Железница\" по реда на Закона за обществените поръчки.   \"С оглед създалата се ситуация - скъсените срокове и възможността изграждането на този мащабен проект да бъде провалено, управителният съвет на \"Джи Пи Груп\" АД се съобрази със законодателството и изпълни задълженията си, като сключи договор за изграждането на тунел \"Железница\" с възложителя Агенция пътна инфраструктура. Същото ще бъде в полза на обществения интерес от предотвратяване на огромните загуби на държавния бюджет, които могат да възникнат при неизпълнение на проекта до 2023 г., и в подкрепа на пътната безопасност\", пише в позицията на строителната компания.     Управителният съвет на „Джи Пи Груп“ заявява категорично, че през всички години компанията е работила, съобразявайки се със законовите разпоредби, и винаги е отчитала обществения интерес, и ще продължава да работи така. Именно заради това ви уведомяваме, че с решение № 102 от 04.01.2019 година Върховният административен съд постанови, че обединението ДЗЗД „АМ Струма Тунел 2018“, чиито член е и „Джи Пи Груп“ АД, e законосъобразно избранo за изпълнител за изграждането на тунел „Железница“ по реда на Закона за обществените поръчки.  „Джи Пи Груп“ АД обяви намерението си за оттегляне от изграждането на тунел „Железница“ заради обществения интерес и манипулативната обстановка, която се опитваше да отъждестви граденото десетки години име на компанията в строителния бранш с престъпни квалификации. Близо три месеца по-късно Върховният административен съд безапелационно потвърди мотивите на Комисията за защита на конкуренцията и на възложителя – „Агенция пътна инфраструктура“, за избор на изпълнител на обществената поръчка.  Като компания, която винаги е работила в интерес на българското общество и възможността за подобряване на инфраструктурата на България, осъзнаваме, че забавата в изграждането на посочените участъци на АМ „Струма“ е предпоставка за още тежки катастрофи, голям брой загинали и ранени. Дневно по този международен път минават над 20 хиляди моторни превозни средства.  С оглед създалата се ситуация – скъсените срокове и възможността изграждането на този мащабен проект да бъде провалено, управителният съвет на „Джи Пи Груп“ АД се съобрази със законодателството и изпълни задълженията си, като сключи договор за изграждането на тунел „Железница“ с възложителя Агенция пътна инфраструктура. Същото ще бъде в полза на обществения интерес от предотвратяване на огромните загуби на държавния бюджет, които могат да възникнат при неизпълнение на проекта до 2023 г., и в подкрепа на пътната безопасност.", "date": "2019.02.12", "title": "”Джи Пи Груп”: Приехме да строим ”Железница” в името на обществения интерес "}
{"url": "http://epicenter.bg/article/Avramova--API-e-deystvala-iztsyalo-v-ramkite-na-zakona-po-proekta-za-izgrazhdaneto-na-tunel--Zheleznitsa-/175120/4/0", "text": "По проекта за изграждането на тунел „Железница“ АПИ е действала изцяло в рамките на закона. Това каза пред журналисти министърът на регионалното развитие и благоустройството Петя Аврамова, предаде агенция „Фокус“.   „Процедурата за изграждане на тунел „Железница“ е една извървяна процедура изцяло по Закона за обществените поръчки. Има избран изпълнител – това е „Джи Пи Груп“, има и класиран на второ място. „Джи Пи Груп“ изрази медийно становище за отказване от процедурата, но това не означава писмено изпращане до АПИ“, заяви Аврамова.   Тя посочи, че АПИ е поискала подновяване на офертите на „Джи Пи Груп“ и на „Главболгарстрой“, тъй като е изтекъл срокът за тяхната валидност. „Класиралият се на второ място не е подновил своята оферта и АПИ всъщност е действала по законния начин – поканила е класиралия се на първо място за сключване на договор. Нямаме писмен отказ, така че договорът е факт“, заяви регионалният министър и посочи, че АПИ е действала изцяло в рамките на закона.   „Няма как да отстраним участник по други причини, освен чисто законовите. Надявам се процедурите и за останалите отсечки да вървят нормално, да няма обжалвания, така че да можем да построим магистралата до 2023 г.“, обясни Аврамова.", "date": "2019.02.12", "title": "Аврамова: АПИ е действала изцяло в рамките на закона по проекта за изграждането на тунел „Железница“"}
{"url": "http://epicenter.bg/article/Petya-Avramova--Prihodite-ot-tol-taksite-nyama-kak-da-badat-prerazpredeleni-kam-obshtinite/175121/4/0", "text": "  През 2020 г. АПИ ще осигури рехабилитацията на пътищата с приходите от тол таксите и от бюджета ще остават средства за четвъртокласната пътна мрежа. Това каза министърът на регионалното развитие и благоустройството Петя Аврамова по време на форум „Европейски, национални и местни приоритети“, който се провежда в рамките на 32-рото Общо събрание на Националното сдружение на общините в България, предаде агенция „Фокус“.   Във връзка с искане на НСОРБ част от бюджета на АПИ – 100 млн. лв., да се преразпредели към общините, Аврамова коментира: „На 16 август 2019 г. ще пуснем тол системата в тестови режим. Така че 2019 г. не е годината, в която АПИ ще разполага с много голям собствен бюджет, събран от приходите от тол и от винетни такси, така че да разчита само на тях и да не получи средства от бюджета на държавата. Но през 2020 г. предвиждаме системата да работи вече в пълния си капацитет. И поехме ангажимент да се самозидържаме във връзка с рехабилитацията на пътищата“. Аврамова посочи, че по този начин в държавния бюджет ще могат да се освободят средства, които да отидат за четвъртокласната пътна мрежа.   Приходите от тол таксите няма как да бъдат преразпределени към общините, каза още министърът на регионалното развитие и благоустройството.   „Проблемът с пътищата както от републиканската пътна мрежа, така и на общинските пътища е и на МРРБ, и на общините. И общините, и държавата имат нужда от средства, с които да ги рехабилитират“, заяви Аврамова и посочи, че отговорността е обща.   „Аз и АПИ твърдо стоим зад искането на общините да имат повече средства за пътищата и този диалог трябва да продължи. Но средствата, които ще се събират от тол таксите няма как да бъдат преразпределени – каквото предложение има НСОРБ за 20% да отиват при общините, защото разпоредбите са залегнали в директива. И няма как да харчим средствата, събирани от тол такси, за други пътища освен за републиканската инфраструктура“, заяви Аврамова.   През 2019 г. предстои актуализация на действащата Национална концепция за пространствено развитие. Това каза министърът на регионалното развитие и благоустройството Петя Аврамова.   „Приех с удоволствие да участвам в този форум, защото НСОРБ е наш стратегически партньор и вярвам, че с общи усилия ще подобрим качеството на живот в България“, заяви Аврамова.   Тя посочи, че новите европейски приоритети предвиждат засилена роля на местните власти по отношение на политиката за сближаване. „Така ще се фокусираме върху специфичните нужди и потенциали на конкретните територии. Водеща роля за изработването на стратегиите, за подбора на мерките ще имат съответните градски, местни и други териториални органи или организации. През 2019 г. предстои актуализация на действащата Национална концепция за пространствено развитие, която ще послужи за основа за програмирането на следващия програмен период. Предвиждаме в новата оперативна програма за регионално развитие средствата да бъдат разпределени по два основни приоритета – с градско и с регионално направление“, обясни регионалният министър.   Аврамова посочи, че в предстоящия период не би трябвало да има бели петна. Тя уточни, че е важно да се намали делението на градски и селски територии.   „Предложения от МРРБ проект за Закон за изменение и допълнение на Закона за регионалното развитие е с цел да се използва по-добре натрупаната обща база от информационни ресурси и капацитет. Страната ни със своите природни дадености има нужда от диференциран подход на развитие за всеки един регион. Затова през 2019 г. предстои изграждане на плановете за пространствено развитие от ниво две. Те ще отразят конкретните проблеми на дадения регион, както и неговите нужди“, обясни Аврамова.   Регионалният министър посочи, че по отношение на градското измерение подборът на проектите ще бъде отговорност на градските общини, като тези проекти ще играят ролята на интегрирани териториални стратегии за градско развитие. „По отношение на регионалното измерение – регионалните съвети за развитие от ниво две имат потенциал да бъдат натоварени с допълнителни функции, като местните власти ще имат своята роля в тях“, заяви Аврамова. Като добър пример за регионален подход тя посочи изразеното желание на две общини - Сливен и Ямбол, за изграждане на четирилентов път помежду им.  ", "date": "2019.02.12", "title": "Петя Аврамова: Приходите от тол таксите няма как да бъдат преразпределени към общините"}
{"url": "http://epicenter.bg/article/Advokat-po-meditsinsko-pravo--Delata-za-lekarski-greshki-sa-se-uvelichili-dvoyno-v-poslednite-5-godini/175076/3/0", "text": "Основни грешки при ситуации на съмнения за лекарска грешка е отказът да се извърши аутопсия на починалия човек. Това каза адвокатът по медицинско право Мария Шаркова в ефира на „Здравей, България”.   „Това е често срещан проблем, който в последствие затруднява прокуратурата, която се ангажира по случая”, каза тя.   Адвокатът заяви, че в България има сериозен проблем по отношение на вещите лица, които се намират трудно и не винаги може да се разчита на обективността им.   Мария Шаркова заяви, че 35% от съдебните дела в България срещу лекари и лечебни заведения за провокирани от лоша комуникация. „Може лечението да е било блестящо, да е изпълнено по всички правила, но когато не сме комуникирали адекватно с пациента, той остава с впечатлението за нещо не добре свършено, за нещо не както трябва. Комуникацията трябва да е двустранна и това трябва да се коригира в България”, обясни тя.   За последните 5 години, в сравнение с данните от предходните 5 години, делата са се увеличили двойно, сочат данните.   Дори и когато лекари са наказани от ръководството на болницата, в която работят, в 70 на сто от случаите съдът отменя наказанието и ги възстановява на работа, каза адв. Шаркова.   Такива дела са скъпи. Средната цена е около 65 хил. лв., което означава, че ищецът трябва да плати поне 5 хил. лв. за разходи, каза още тя. Средната продължителност на такова дело е около 1300 дни.   Според Роза Попова съпругът й е станал жертва на лекарска грешка. Той умира на 27 януари в болница „Света Екатерина” след извършени 5 операции в две болници. Съпругът на Роза Райко Попов е на 60 години. На 28 декември постъпва в болница „Света Екатерина” за изследвания. Мъжът има пролеми със съдовата система и аневризми в коремната кухина. След направените изследвания се налага спешна операция.   Следва консултация с уролог от Александровска болница, която не констатира здравословен проблем, различен от нормалната следоперативна симптоматика. Направен е скенер, който констатира наличието на лезия на единия бъбрек. По думите на Роза лекарите в болницата са скрили проблема от нея и мъжа й. На 10 декември Райко Попов е транспортиран до Александровска болница за спешна операция. Направена е операция за отстраняване на уретера с лезия. Лекарите съобщават на Роза, че операцията е успешна. Около 21 часа на същия ден Райко звъни на съпругата си – получил е запушване на байпаса на крака му. Налага се транспортиране обратно към Кардиологичното отделение на болница „Света Екатерина”.   Проверката на Изпълнителна агенция „Медицински одит” не установява нарушения по време на лечението. На 12 декември Райко Попов е транспортиран обратно до болница „Света Екатерина”. Започва операция на крака. Роза твърди, че чува от служителите в болницата, че причина за запушването на байпаса е грешно лечение.   От Александровска болница изпратиха писмена позиция до NOVA според която всички действия, манипулации, диагностично-лечебни процедури са навременни, в пълен обем и в съответствие с правилата за добрата медицинска практика.   На 13 яунари и в следствие на усложнения се налага втора операция за отстраняване на бъбрек и изчистване на инфекция от корема.   През следващите дни състоянието на Райко се усложнява – открит е Синдром на Гилен-Баре -aвтоимунно заболяване. Интубиран е и почти парализиран, но на 27 януари умира.   По думите на Роза в неформален разговор анестезиолог от \"Света Екатерина\" потвърждава лекарска грешка.   От Университетска многопрофилна болница за активно лечение \"Света Екатерина\" изпратиха писмена позиция по случая. Според екипа на болницата настъпилите усложниения на Райко Попов не са в следствие на лекарска грешка, а на основно заболяване – предходни байпаси по повод анавризмална болест на долните крайници, както и на възникналите такива в хода на спешните състояния.   Аутопсията установява, че Райко Попов е починал от редица заболявания, сред които синдром на Гилен – Баре. Роза не вярва на това заключение, нито на проверката на Медицинския одит. Подала е сигнал до Софийска градска прокуратура – назначена е проверка по случая.   \"В случая със съпруга на Роза не би могла да даде ясен отговор на това дали е допусната грешка\", обясни адвокат Шаркова. „Аутопсията ще покаже причината за смъртта и различните патологични процеси в тялото, но в последствие съдебните експерти са тези, които ще кажат дали има причинна връзка между дадени действия или бездейства и крайния резултат. Това е изключително сложен процес и затова делата протичат много дълго време”, каза тя.", "date": "2019.02.12", "title": "Адвокат по медицинско право: Делата за лекарски грешки са се увеличили двойно в последните 5 години"}
{"url": "http://epicenter.bg/article/9-avtomobila-sa-katastrofirali-na-Okolovrastniya-pat--Kam-momenta-nyama-danni-za-postradali/175081/3/0", "text": "9 автомобила са катастрофирали на Околовръстния път в посока кв. „Младост“. Това съобщиха от пресцентъра на СДВР., предаде агенция „Фокус“.   Сигнал за инцидента е подаден малко след 9.00 ч.   Към момента няма данни за пострадали, има само материални щети. Образувало се е задръстване.  ", "date": "2019.02.12", "title": "Верижна катастрофа на Околовръстния път! Ударили са се 9 коли"}
{"url": "http://epicenter.bg/article/Sofiyskiyat-gradski-sad-s-nov-predsedatel-ot-dnes/175097/3/0", "text": "Новоизбраният председател на Софийски градски съд Алексей Трифонов официално встъпи в длъжност днес, съобщиха от съда.   Той подписа акта си пред административния ръководител на Софийски апелативен съд Даниела Дончева.   Досегашният и.ф. председател Десислава Попколева и зам.- председателите Даниела Борисова и Албена Ботева му пожелаха успех.  ", "date": "2019.02.12", "title": "Софийският градски съд с нов председател от днес"}
{"url": "http://epicenter.bg/article/Dvama-dushi-zaginaha-pri-katastrofa-v-rayona-na-Buchin-prohod/175107/3/0", "text": "Двама души са загинали при пътен инцидент в района на Бучин проход. Сигналът за пътния инцидент на разклона за с. Искрец е постъпил на тел. 112 около 11:55 ч., съобщиха от МВР.   На място е установено, че са катастрофирали лек автомобил, движещ се от София към Берковица, и насрещно движеща се кола.   На място са загинали двама от първия автомобил. Водачката на втория е откарана за преглед в столична болница. На местопроизшествието се извършва оглед.   До приключване на процесуално-следствените действия движението в участъка се извършва само в едната лента.   Петима души са загинали, а 13 други са ранени при катастрофи през изминалото денонощие. В страната са регистрирани 14 произшествия.   В София са станали 27 леки и 2 тежки пътни инцидента. При тях един човек е загинал и един е пострадал.", "date": "2019.02.12", "title": "Двама души загинаха при катастрофа в района на Бучин проход"}
{"url": "http://epicenter.bg/article/Karvava-lyubovna-vendeta-vav-Vrachansko--revnivets-namushka-s-nozh-noviya-na-bivshata-si-zhena/175123/3/0", "text": "Кървава сцена се е разиграла във врачанското село Върбица тази нощ, когато мъж и жена са били нападнати тази нощ към 2 часа в къща в селото.    В дома, обитаван от Камелия и Красимир, са нахлули двама мъже и се нахвърлили върху потърпевшите, съобщи Bulnews.bg.    Нападателите нахлули в къщата, след като разбили входната врата с брадва. Оказало се, че единият от тях е бившият мъж на Камелия - Мирослав от романското село Камено поле, с когото довчера е живяла, и е бивш затворник. Въпреки паниката Красимира и Камелия успели да предпазят от остриетата и дете, което също било в къщата.    По-сериозно пострадал е мъжът, който е оставен под наблюдение във врачанската болница. Камелия също е била прегледана от медиците, но е освободена за домашно лечение. От полицията посочиха, че Мирослав е бил задържан веднага след нападението.", "date": "2019.02.12", "title": "Кървава любовна вендета във Врачанско, ревнивец намушка с нож новия на бившата си жена"}
{"url": "http://epicenter.bg/article/Spetsializiraniyat-apelativen-sad-ostavi-Stayko-Staykov-pod-domashen-arest-/175127/3/0", "text": "Синът на алкохолния бос Миню Стайков – Стайко, остава под домашен арест. Това реши Специализираният апелативен съд.   Стайков е обвинен в участие в групата на баща си за данъчни престъпления, съхранение на акцизни стоки без бандерол и пране на пари.   Експертиза, извършена от 8 медици, сочела, че състоянието на Стайков не позволява той да бъде вкаран в ареста. По тази причина прокуратурата поиска обвиняемият да остане под домашен арест. Защитата настоя за по-лека мярка за неотклонение, но магистратите заявиха, че „могат да се направят предположения, че Стайков е извършил престъпленията, в които е обвинен” и имало опасност да се укрие или отново да наруши закона.   Предстои на подсъдимия да бъде поставена доуточняваща диагноза, което не може да се случи в лечебното заведение към Софийския затвор, счетоха магистратите.   Стайков се яви в съдебната зала с патерица.    Източник: Нова.тв", "date": "2019.02.12", "title": "Специализираният апелативен съд остави Стайко Стайков под домашен арест "}
{"url": "http://epicenter.bg/article/Korneliya-Ninova-/175106/2/0", "text": "Вицепремиерът Красимир Каракачанов две години е в управлението, късно е за ултиматуми. Така зам.-председателят на БСП Кирил Добрев коментира изявлението на министъра на отбраната и лидер на ВМРО, свързано с концепцията за интеграция на ромите. Каракачанов се зарече да напусне правителството, ако ГЕРБ приеме концепцията на ДПС по циганския въпрос.   Кирил Добрев изрази тази позиция на пресконференция в централана на БСП след редовното заседание на Изпълнителното бюро на партията.   На въпрос този ултиматум, който поставя Каракачанов, ще бъде ли изпълнен предвид честата смяна на позициите в управляващите, Добрев отговори: „Наблюдавам с интерес всичко, което се случва в малкото семейство, в голямото семейство. Както сме казвали десетки пъти, там не ги свързва нищо друго освен финансов ресурс и пари. Винаги след всеки един семеен трус, някой в семейството поема някаква сметка, подава някакъв ресор, подава някаква обществена поръчка и всичко е мир и любов до следващия огладнял партньор в коалицията!“   „Колкото по-рано си отиде това правителство, толкова по-добре за България“, бе изводът на зам.-шефа на БСП.    „Късно е за такива ултиматуми. Ако му припомня на г-н Каракачанов, той е 2 години в управлението. Много от неговите предложения са минавали с подкрепата на ДПС. Късно е за ултиматуми, и е точно навреме за избори“, повтори Добрев. „Съмнявам се обаче, че дори за тези действия е позакъснял, защото никакви социологически проучвания не го ловят за следващия Европейски парламент“, допълни Добрев.    На Красимир Каракачанов трябваше да му е ясно, че не е единственият коалиционен партньор, има и скрити, бе коментарът пък на зам.-председателят на ПГ на „БСП за България“ Драгомир Стойнев.   „Каракачанов не знае кога се е събудил, за да започне да дава ултиматуми. На него трябваше да му е ясно още от самото начало, че надали той е единственият коалиционен партньор. Има и доста други скрити коалиционни партньори“, допълни още Стойнев.   Стойнев припомни, че Каракачанов го е нямало, когато от БСП са повдигнали темата за ЦИК и за средствата за общините. „В крайна сметка хубавото е, че все пак е прогледнал. Всичко е въпрос на време. Нека видим как ще се гласува в парламента“, добави Стойнев.   Георги Свиленски пък критикува начина, по който властта строи магистрали. \"Продължаваме да следим процесите и проблемите с магистрала \"Хемус\" и магистрала \"Струма\". Преди известно време ви запознахме с нашите притеснения относно бъдещите намерения на правителството, предоставяйки 1 млрд. 350 милиона лв. на държавната фирма “Автомагистрали”, каза в началото на пресконференцията Свиленски.  И припомни: \"Поставихме два въпроса на министъра на регионалното развитие в парламентарен контрол - каква е готовността на държавната фирма да реализира този мащабен за България проект и вторият въпрос - какви са сключените рамкови споразумения,колко са и с кои фирми. На първия въпрос ни беше отговорено, че \"Автомагистрали\" има 20 строителни машини, 107 машини специализирана техника, 25 общо инженери, експерти, юристи и одитори.\"  Той припомни интервю на изпълнителния директор на \"Автомагистрали\", в което се твърди, че са му необходими за автомагистрала Хемус минимум 50 проектанта и 700 работника.  \"Направете си изводите към 20 декември, когато е бил сключен договорът, каква е била готовността на държавната фирма да построи този мащабен проект и то стартирайки още март месец\", обърна се към медиите Свиленски.  \"Нашите притеснения се оказаха верни - продължаваме да настояваме да ни се отговори на въпросите каква е компетентността на държаваната фирма \"Автомагистрали\" - стартийрайки 3 или 4 копки едновременно\", посочи той.   На работното съвещание на ГЕРБ на 20 януари премиерът Бойко Борисов даде задача - иска три или четири \"първи копки\" по \"Хемус\".   \"Ако темата за пътищата не беше тъжна, щеше да бъде много смешна. От БСП сме последователни по тази тема. Още преди година, с Жельо Бойчев внесохме сигнал до ОЛАФ и прокуратурата за всичко, което се случва по магистрала \"Марица\". Последваха оставки, повдигнати обвинения, арести във фирми, обвинени за точене на ДДС. След това минахме през качеството на пътищата. Факт е обаче, че некачествените пътища не са проблем на изпълнителя. Те са проблем на АПИ и държавните органи - тези, които ги приемат\", каза още Добрев.   Той поясни, че принципната позиция на БСП винаги е била, че държавата е отговорна по този въпрос и че строителят прави това, за което му се плаща. \"Когато му се плати и му се прибере половината сума, логично е пътищата, които прави, да ги направи с два пъти по-малко асфалт и чакъл. Затова сега са в това състояние, в което ги виждаме\", категоричен бе Добрев. \"Минахме през момента, в който корупцията вече убиваше - случаят в Своге. Днес сме свидетели на поредните безумия - една от най-известните телевизии направи разследване и показа как се работи по трасе, което все още е обект на обществена поръчка, без да е избран изпълнител. И никой от държавните институции не знае - кой работи по техния терен. Аз разбирам бъдещия строител - когато се бави обявяването на кандидата, се скъсяват сроковете за изпълнение. И в лицето на този изпълнител ние имаме един отговорен човек, който е решил да си направи работата предварително, така че да не губи време за някакви геоложки проучвания, което време ще използва за другия дейности\", каза Добрев. Той поясни, че тънкият момент е, че те са се увлекли до там, че приемат нещата за реалност, без дори да са се случили. От БСП с интерес ще следят как ще завърши тази сага. На редовната пресконференция след заседанието на Изпълнителното бюро на БСП пред медите застанаха зам.-председателя на партията Кирил Добрев и депутатите Георги Свиленски и Драгомир Стойнев.  ", "date": "2019.02.12", "title": "Кирил Добрев: Каракачанов две години е в управлението, късно е за ултиматуми! (ВИДЕО)"}
{"url": "http://epicenter.bg/article/BSP-napusna-sdruzhenieto-na-obshtinite/175109/2/0", "text": "БСП напусна сдружението на общините, след като властта не направи нищо, за да има общи критерии, по които правителството подпомага населените места.   Решението на членовете на Управителния съвет (УС) на Националното сдружение на общините в Република България (НСОРБ) от БСП да се оттеглят от участието си в работата на Съвета обяви кметът на Гоце Делчев Владимир Москов. Той е и зам.-председател на социалистическата партия.   „Няколко месеца настoявахме за изготвяне на правила и обективни критерии за разпределението на средствата, отпускани с постановлението на Министерски съвет за общините. Такъв документ УС не прие, въпреки нашето настояване. И затова обявяваме несъгласието си и ние, членовете на УС от БСП, оттегляме участието си от работата на УС и призоваваме всички делегати от БСП, които участват в днешното заседание, да се оттеглят заедно с нас“, заяви Москов, цитиран от агенция \"Фокус\".   От \"Позитано\" 20 съобщиха още, че ръководството на БСП, кметове и председатели на общински съвети и делегати на Общото събрание на Сдружението на общините от партията са провели среща в централата.   След обсъждане е взето решение  кметовете от левицата, членове на УС на Сдружението на общините, да напуснат Управителния съвет. Мотивите са дългогодишната и целенасочена политика на правителството на Бойко Борисов за разделение на кметовете според политическата им принадлежност, с което се наказват жителите на общини, управлявани от БСП. \"Многократно сме алармирали, че средствата, разпределяни извън бюджета с  решение на МС, се насочват към общини на ГЕРБ и ДПС. Финансирането се прави без критерии и процедури. Напускаме УС на Сдружението в знак на несъгласие с тази политика и липса на всякаква чуваемост от страна на правителството за проблемите на местната власт\"- е позицията на БСП.   Социалистите неведнъж алармират, че парите за общините се разпределят на тъмно от кабинета. А на 27 декември 2018 г. по време на среща в централата на БСП беше обявено, че кметовете на партията обмислят да напускат УС на НСОРБ, ако не се реши въпросът с разпределянето на средствата. Това стана, след като на 19 декември Министерският съвет отпусна с постановление 146 млн. лв. на български общини.   Тогава зам.-председателят на БСП Кирил Добрев заяви: „Най-важната дума е прозрачност и критерии. Как всъщност раздаваме парите на всички български граждани, защото мога да кажа, че към днешна дата не ГЕРБ, а БСП е първа политическа сила и ако критерий за това е подкрепата, то логично е БСП и ГЕРБ да получават, образно казано общините, едни и същи средства. Ние обмисляме напускането на УС, но запазваме участието в сдружението на общините, тъй като до изборите през сдружението ще минат друга група важни закони, които са елемент от предизборната кампания октомври месец. Това, което искаме е прозрачност, критерии.“   \r\n От общо 23 членове на Управителния съвет на Сдружението петима са от БСП. \r\n Представители на ГЕРБ на събранието заподозряха, че кметовете - социалисти изпълняват поръчка на партийната си централа. \r\n   \r\n \"Смятам, че решението за напускане не е взето в залата, а от някъде другаде\", коментира, цитиран от \"Фокус\", кметът на Бургас Димитър Николов, който е и член на висшето ръководство на ГЕРБ. Той изтъкна, че сдружението \"е платформа на приятелство и професионализъм\" и призова кметовете от други партии да не се подвеждат. \r\n Според председателя на сдружението и кмет на Велико Търново Даниел Панов (ГЕРБ) не може кметове от БСП, които получават средства, да напускат управителния съвет. \r\n \"В тези 130 общини, които колегите от БСП казват, че са на ГЕРБ, живеят 5.2 млн. жители. А в общините, в които те са кметове, са 560 хил. жители\", изтъкна Панов пред журналисти. \r\n \"Колегите кметове от БСП в България са не повече от 40. Втора политическа сила в местната власт са всички онези, които са издигнати от независими сдружения и НПО – това са 50 души. Тези хора са получили по-малко от колегите от БСП. Според нас няма драма с постановленията. Но има политически натиск, защото не може кметове от БСП да получават средства и в същото време да подкрепят тази декларация\", добави председателят на сдружението. \r\n   \r\n", "date": "2019.02.12", "title": "Кметовете на БСП напуснаха Сдружението на общините!"}
{"url": "http://epicenter.bg/article/Unikalen-aparat--pere--knigite-v-regionalnata-biblioteka-v-Burgas/175110/2/0", "text": "Библиотеката в Бургас се оборудва с машина за чистене на книги. Апаратът е уникален за България, а почистването, или т. нар. „пране на книги”, става за секунди.   „Поставяме (книгата) в горната част, с вентилатор се почиства, ултравиолетови лъчи, които облъчват. Всичко това трае секунди”, обясни директорът на регионалната библиотека „Пейо Яворов” Мария Бенчева, предаде bTV.   Машини за почистване на книги има само в няколко библиотеки в България.   „Всички тези маши са на принципа на прахосмукачка, докато уникалното на нашата машина е, че чисти с ултравиолетови лъчи и тя освен че почиства праха, убива всички бактерии и акари”, посочват още от регионалната библиотека в Бургас.   Сега освен дезинфекция, ще се извършва и дезинсекция на книгите. Фондът на библиотеката в Бургас наброява над 600 хиляди, има издания от преди повече от век.", "date": "2019.02.12", "title": "Уникален апарат „пере” книгите в регионалната библиотека в Бургас (Видео)"}
{"url": "http://epicenter.bg/article/EP-prie-reglament-za-novata-po-silna-Evropeyska-granichna-i-bregova-ohrana/175113/2/0", "text": "По време на извънредно заседание на Комисията по граждански свободи, правосъдие и вътрешни работи на Европейския парламент бе приет регламент за новата и по-силна Европейска гранична и брегова охрана. Агенцията, която получи нови правомощия, ще подпомага държавите-членки в борбата срещу нелегалната миграция и трансграничната престъпност.  Това съобщиха от пресцентъра на ПП ГЕРБ. Ключови законодателни изменения, предложени от българския евродепутат от ЕНП-ГЕРБ Емил Радев, също бяха подкрепени от евродепутатите.   До 2025 г. Агенцията ще разполага с до 10 000 служители в зависимост от нуждите за оказване на помощ на държавите-членки и ситуацията със сигурността по външните европейски граници. Сред тях ще има и екип за бързо реагиране, който да бъде разположен в случай на внезапна криза. Ще бъдат подсилени още правомощията за връщане на нелегални мигранти от Европейския съюз към техните страни на произход.   За първи път ще бъде дадена още възможност на Агенцията да закупи собствено оборудване и техника, което ще й позволи да реагира бързо, вместо да координира понякога със седмици предоставянето на техника от една държава-членка към друга, както е практиката в момента.   Друго ново правомощие на Агенцията е да следи за вторичните движения на мигранти в рамките на Европейския съюз, което ще спомогне за изграждането на цялостна картина за местоположението на мигрантите в ЕС.   В първоначалния вариант на предложението на Европейската комисия, в случай на голяма заплаха по външните граници, ако дадена държава-членка не предприеме мерки, Агенцията, въз основата на решение на Комисията, щеше да има правото да се намеси без съгласието на тази държава. В следствие на ключово изменение на Емил Радев (ЕНП-ГЕРБ) бе премахнато това реално нарушаване на суверенитета на държавите-членки на ЕС - сега Агенцията трябва да има съгласието на дадена държава, за да разположи хора и техника по нейните граници, и то след решение на Съвета.   В същото време обаче групата на Европейските социалисти и демократи отхвърли друго ключово изменение на Емил Радев относно възможността за връщане на мигранти от трета държава към държавата им на произход. Според неговото законодателно предложение, Агенцията щеше да има възможност да връща нелегални мигранти от съседни на ЕС държави в страните им на произход, но без това правомощие да намалява възможностите за оказване на помощ на държавите-членки.   Въпреки че законодателното изменение бе подкрепено от групата на Европейската народна партия, то бе категорично отхвърлено от евродепутатите от групата на Европейските социалисти и демократи и на Европейските либерали и демократи. ", "date": "2019.02.12", "title": "ЕП прие регламент за новата по-силна Европейска гранична и брегова охрана"}
{"url": "http://epicenter.bg/article/Mladen-Marinov--Po-sluchaya--quot-Gebrev-quot--e-izdadena-evropeyska-zapoved-za-razsledvane-/175115/2/0", "text": "Вътрешният министър Младен Маринов съобщи в Кюстендил, че по случая с отравянето на бизнесмена Емилиян Гебрев не се изключва нито една версия. Вътрешният министър отговори така на въпрос дали Гебрев може да е станал жертва на частни интереси в България. Маринов допълни, че по случая има издадена европейска заповед за разследване, която вече е изпратена на западните партньорски служби.  „Така че, уверявам ви, всичко което може да се направи, се прави по изясняване на всички факти. Нито една версия не изключваме до момента, в който не бъде отхвърлена от събраните факти и обстоятелства. Казах ви, образувано е досъдебно производство за опит за убийство срещу неизвестен извършител на този етап“, обяви Младенов пред медиите, цитиран от БНР.   Младен Маринов припомни пред медиите, че сигналът за Гебрев е дошъл от военна болница. „Сигналът тогава дойде от Военномедицинска академия за лице, настанено в безпомощно състояние. Естествено към този момент не бяха ясни причините за неговото състояние, така че незабавно започнахме процесуално-следствени действия. Беше образувано досъдебно производство за опит за убийство срещу неизвестен извършител. В хода на разследването бяха проведени абсолютно всички оперативно-издирвателни мероприятия, множество експертизи бяха назначени по случая“, каза вътрешният министър.  И обясни, че \"при получаване на новата информация незабавно бяха предприети действия по възобновяване на досъдебното производство и на най-високо политическо ниво от премиера и главния прокурор бяха уведомени партньорските служби\". Министър Маринов допълни, че случаят е бил в полезрението на западните служби, с които е имало синхрон в действията.   Младен Маринов и кметът на Кюстендил Петър Паунов откриха обновената сграда на ОД на МВР.   ", "date": "2019.02.12", "title": "Младен Маринов: По случая \"Гебрев\" е издадена европейска заповед за разследване!"}
{"url": "http://epicenter.bg/article/Upravitelniyat-savet-na-sdruzhenieto-na-obshtinite-se-otchete-pred-Obshtoto-sabranie/175117/2/0", "text": "Отчет на ключовите направления в дейността на НСОРБ през 2018 г. направи пред Общото събрание на общините в България Управителният съвет.  В сферата на общинските финанси и приходна политика се акцентира върху постигнатия ръст на всички стандарти за делегираните от държавата дейности за 2019 г. и трансферите за местни дейности.   11,9% е ръстът при делегираните дейности /без „Образование“/ или 92 млн.лв. Общото увеличение на субсидиите за общините в Закона за държавния бюджет за 2019 г. е с 481,7 млн. лв., от които 361 млн. за образование и 121 млн. лв. за останалите трансфери. За първи път от много години насам имаме и увеличение с 8 млн. лв. на средствата за подпомагане на храненето на децата от подготвителните групи и учениците от I-IV клас, значително по-висок е и общия размер на средствата за социално осигуряване, подпомагане и грижи – завишението е с 29,9 млн. лв. (13%) спрямо 2018 г. Той далеч няма да бъде достатъчен за задържане на кадрите в тази система и привличане на нови, смята УС на сдружението.  За съжаление остава неудовлетворено едно от основните предложения на сдружението на общините – за значителен ръст (със 120 млн. лв.) на общия размер на целевата субсидия за капиталови разходи, от които поне 100 млн. лв. за общински пътища. Състоянието на общинската пътна инфраструктура е критично и затова и през 2019 г. Сдружението ще продължи да настоява за държавна подкрепа за ремонтирането й.  Ясно се вижда, че стратегическия за местната власт процес на децентрализация през 2018 г. няма никакъв напредък. Нормативно определения консултативен орган за това в лицето на Съвета по децентрализация към Министерски съвет не провежда заседания вече втора поредна година.  Можем да отчетем успешното представяне на НСОРБ по време на българското Европредседателство. Домакинствата на различните форуми и събития са били възможност за по - ясно, по-категорично и по-отчетливо позициониране на общините ни и НСОРБ в европейски и международен контекст. Сдружението и общините придобиха опит и доказахме, че имаме капацитет за организиране и провеждане на значими международни събития и проекти.  Сред основните проблеми за общините могат да се открият финансовите корекции по проектите с европейско финансиране. Въпреки подготвените анализи, постоянно предоставяната информация за типови грешки, срещите с вицепремиер, министри, ръководители на Управляващи органи, не успяхме да намерим дори частично разрешаване на проблема. Предложенията ни за разширяване на еднократното поемане от държавния бюджет на наложени финансовите корекции на общините по проекти от настоящия програмен период, както и налагането на плоски финансови корекции за сметка на отделните програми, с мотив необходимост от дисциплиниране, не срещнаха подкрепа от страна на държавата. Сред приоритетите за работа през 2019 г. НСОРБ очерта подобряването на взаимодействието между отделните министерства, за да бъде избегнато припокриването на дейности, които засягат местната власт.  2019 г. ще бъде ключова за практическото въвеждане на електронното управление в общинските услуги, тъй като предстоят промени в организацията на работа в общините за намаляване на административната тежест за гражданите и бизнеса.", "date": "2019.02.12", "title": "Управителният съвет на Сдружението на общините се отчете пред Общото събрание"}
{"url": "http://epicenter.bg/article/Dimitar-Nikolov--Reshenieto-za-napuskane-na-chlenovete-na-US-ot-BSP-ne-e-vzeto-v-zalata--a-drugade/175122/2/0", "text": "Смятам, че решението за напускане на членовете на УС от БСП не е взето в залата, а от някъде другаде. Това каза Димитър Николов – член на УС на Националното сдружение на общините в Република България (НСОРБ) и кмет на Община Бургас, по време на заседание на Общото събрание на НСОРБ, предаде агенция „Фокус“.   „НСОРБ е платформа на приятелство и професионализъм - място, където ние да споделяме нашите проблеми и да черпим положителен опит. И да решаваме предизвикателствата, които се увеличават с всеки изминал ден. Затова няма да споря по политически въпроси. Но смятам, че решението за напускане на членовете на УС на НСОРБ от БСП не е взето в тази зала, а от някъде друга. Съветвам колегите от другите партии да не се подвеждат“, заяви Николов.    ", "date": "2019.02.12", "title": "Димитър Николов: Решението за напускане на членовете на УС от БСП не е взето в залата, а другаде"}
{"url": "http://epicenter.bg/article/Inzh--Panov--Ne-mozhe-kmetove-ot-BSP--koito-poluchavat-sredstva--da-napuskat-US-na-NSORB/175126/2/0", "text": "Няма драма с постановленията на Министерски съвет и не може кметове от БСП, които получават средства, да напускат УС на НСОРБ. Това каза пред журналисти председателят на УС на Националното сдружение на общините в Република България (НСОРБ) и кмет на Община Велико Търново инж. Даниел Панов във връзка с напускането на членовете на УС на НСОРБ от БСП. „Не един път е излизал анализ от много национални медии и телевизии, където става въпрос за разпределението на постановленията на Министерски съвет. В тези 130 общини, които колегите от БСП казват, че са на ГЕРБ, живеят 5,2 млн. жители. А в общините, в които те са кметове, са 560 хил. жители“, заяви инж. Панов и посочи, че съотношението на средствата, които са раздадени с постановление, е точно 1 към 10. „Колегите кметове от БСП в България са не повече от 40. Втора политическа сила в местната власт са всички онези, които са издигнати от независими сдружения и НПО – това са 50 души, които са втора политическа сила. Тези хора са получили по-малко от колегите от БСП. Според нас няма драма с постановленията. Може би активността на някои от кметовете и проектите, които те правят и реализират в своите общини, не стигат от министерствата или до други държавни институции. Но има политически натиск, защото не може кметове от БСП да получават средства и в същото време да подкрепя тази декларация“, каза още инж. Панов. Той посочи, че членовете на НСОРБ винаги са били единни в решенията си и са защитавали интересите на българските граждани. „Не трябва политическите централи да се намесват в НСОРБ, тъй като то е неправителствена организация, която за своите 22 години е доказала независимостта си“, заяви инж. Панов.  Източник: Агенция Фокус", "date": "2019.02.12", "title": "Инж. Даниел Панов: Не може кметове от БСП, които получават средства, да напускат УС на НСОРБ"}
