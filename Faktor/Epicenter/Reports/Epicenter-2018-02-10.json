{"url": "http://epicenter.bg/article/Margarita-Popova--Hubavo-e-da-nyama-visoka-emotsiya-v-Prezidentstvoto/146985/2/0", "text": "\"Не искам да критикувам президентската институция\", заяви вицепрезидентът (2012-2017 г.) Маргарита Попова в студиото на предаването \"Офанзива с Любо Огнянов\" по Канал 3 по повод констатацията за \"атрофиралата парламентарна република\", направена от президента по време на отчета му на първата година от мандата. \"Хубаво е да няма висока емоция в президентството\", смята Попова. По думите й Радев не е използвал правомощието си да прави обръщения към народа. Тя му препоръча да отива по-често в парламента и да споделя с народните представители. \"Ако той в следващата година използва тези свои правомощия, със сигурност няма да прехвърчат такива искри\", коментира Маргарита Попова по повод напрежението между президента и депутатите от мнозинството. \"На онези, които постоянно искат от държавния глава да налага вето, Румен Радев трябва да отговори: \"Президентството не е втора камара на парламента, за да налага вето на всеки един законопроект\", коментира Попова. \"Той преценява кога и как, той не е задължен на всеки един закон да налага вето\", смята вицепрезидентът. Попова, която е и бивш правосъден министър, е убедена, че антикорупционният закон трябва да бъде оставен да проработи, да се види дали има някакви недостатъци и чак тогава да се критикува. \"Не приемам заклинанията, че законът няма да проработи и няма да бъде ефективен\", смята вицепрезидентът. \"Политизирането на който и да е въпрос - и антикорупцията, и по Истанбулската конвенция е вредно за всички - и за тези, които управляват, и за нас гражданите. Нямаме полза от преписани, копи пейст доклади, от високо размахване на пръст. Размяната на ядовити реплики не е полезна никога, когато трябва да се решават важни въпроси\", бе коментарът й по повод доклада за корупцията, развяван като знаме от евродепутатката Ска Келер и нейното участие в политическия протест у нас, маскиран като зелен.", "date": "2018.02.10", "title": "Маргарита Попова: Хубаво е да няма висока емоция в Президентството"}
{"url": "http://epicenter.bg/article/Avtorite-na-klipa--Tova-e-Balgariya--Ne-sme-kopirali-ili-presnimali-chuzhdi-kadri-/146939/2/0", "text": "\"До момента клипът “Това е България!” се радва на широка популярност и високо одобрение - както у нас, така и в чужбина. Това, само по себе си, превръща видеото в най-добрия аудио-визуален продукт, представящ страната ни досега. Ние сме горди с работата си и бихме заснели отново всеки кадър от “Това е България!” по същия начин, по който сме го направили. И не се притесняваме от сравненията с клипа “Amo L’Italia”, тъй като вярваме, че нашият продукт е в пъти по-добър\". Така авторите на клипа “Това е България!” се оправдават за приликата с италианска реклама след като \"Господари на ефира\" показаха, че кадрите от двете видеа са идентични.\"   \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n \r\n", "date": "2018.02.10", "title": "Авторите на клипа “Това е България!”: Не сме копирали или преснимали чужди кадри "}
{"url": "http://epicenter.bg/article/Dzhambazki--Zelenite-aktivisti-imat-80-glasa--mogat-da-se-yavyat-na-balotazh-za-domoupravitel-v-blok/146941/2/0", "text": "Тези, които водят протестите за Пирин не са природозащтници, а са политически мотивирани лица. Това са  Да, България, ДСБ, Зелените, които заедно отидоха на избори. Техните зелени активисти имат 80 гласа в тая тежка битка политическа.  Могат да се явят с тях на балотаж за домоуправител в нисък блок Те са мотивирани от политическата си катастрофа. Това заяви евродепутатът и зам.-председател на ВМРО  Ангел Джамбазки в \"Събуди се\" на Нова телевизия.   Крайно лява и екстремистка е позицията на колегите от групата на Зелените, в нея са се събрали маоисти, екстремисти, хора, които не са виждали комунизъм, искат да си играят на това.  Не мога да променя хора на 50 години как да говорят и как да пишат, коментира скандалната декларация на Валери Симеонов за германския евродепутат Ска Келер. \" Хората, които са я довели тук я залъгват. Не са я завели в Кресна да говори с хората, а са я завели на Кресненското дефиле да пият кафе в кръчмата. Това са еколози, които не са стъпвали на Пирин планина. Същите тези хора спряха с нова жалба в 12 без 5 скоростния път между Русе и Търново.\" Малко ме обърка изказването на г-н Джамбазки, не бих искала да го коментирам, каза Келер. На въпрос дали в Германия са построени 14 нови лифта за две години, Келер отговори, че не знае цифрите, но ще провери в Гугъл след интервюто. В областта, в която съм избрана в Германия, се борим срещу построяването на нов лифт, ако бъде построен, това ще е абсурдно, защото там не вали сняг, обясни Келер. Тя бе категорична, че не иска да се меси във вътрешната политика на страната ни.  Как може да дойдеш в една държава да протестираш, да си зелен и да се бориш за всяко мизунхарче, а да не знаеш какво става в дома ти, че в Германия са направени нови 14 лифта,коментира още Ангел Джамбазки.", "date": "2018.02.10", "title": "Джамбазки: Зелените активисти имат 80 гласа, могат да се явят на балотаж за домоуправител в блок"}
{"url": "http://epicenter.bg/article/Chudo-ili-sluchaynost--Izobrazheniya-na-Vanga-otseleli-pri-golyam-pozhar/146942/2/0", "text": "Две изображения на пророчицата Ванга са единствените останали свидетели на трагичния пожар, който преди година опустоши дом в шуменския квартал Макак, предава Дарик-Шумен. На 28 януари 2017 година експлозия на газова бутилка подпалва двуетажната къща на Галин Драганов. Огнената стихия обхваща сградата, а взривната вълна праща част от остъклението на десетки метри от дома. Стъклата на съседните къщи са строшени, а част от дограмите - повредени.  За съжаление вътре в къщата бил и баща му, който загинал.  Възрастни хора посъветвали Галин 40 дни след инцидента да не влиза в къщата. Затова изчакал и чак през март започнал да разчиства руините. Сред 10-те ремаркета с кашата, която е останала от покъщнината, Галин открива две изображения на Ванга. Те сякаш са непокътнати от адския огън.  Бяха мръсни, но ги измихме - и ето как изглеждат, показва ги той. Според мен има нещо, някаква сила - не мога да си обясня каква е, чуди се Галин. Мъжът разказва, че къщата изгоряла за 20 минути. Температурата била толкова висока, че хладилник, пералня, та дори радиаторите на парното се стопили. Арматурата на бетона поддала и плочите провиснали. Огънят се разпрострял на първия етаж, а след огледа - на тавана открили разтопен велосипед.  Дървените плакети с лика на Ванга обаче сякаш били подминати от стихията.  Ходихме на екскурзия до Рупите и тогава купихме \"иконките\", спомня си Галин. Те обаче не били само две, а повече, но баща му ги раздал на познати. Едната дал на близки на момче, което било с опасност за живота след катастрофа, и то оцеляло. Друга пък отишла при негов приятел - мюсюлманин, болен от рак. Странностите обаче продължават.  Дни преди инцидента с пожара Галин сънувал особен сън. Явила му се починала комшийка с черни дрехи. Борихме си, тя ме бутна, завъртя се и избяга, спомня си Галин съня. Дали не се е мъчила да ме предупреди нещо... не знам, казва той.  Но в деня на инцидента обаче се оказал извън къщата в Макак заради случайни обстоятелства.  Първо му се обадил познат, с когото не се виждали често. Викнал го да пият кафе, а след това се наложило да помогнат на друг, който имал проблем с акумулатора. Затова се забавил и не бил в къщата, когато нещастието станало.  Така вероятно е бил запазен от най-лошото.  Въпреки че му напомнят за трагедията, Галин е категоричен - ще остави изображенията на Ванга в къщата.  Щом са останали здрави - трябва да си останат в къщи, казва той. ", "date": "2018.02.10", "title": "Чудо или случайност: Изображения на Ванга оцелели при голям пожар"}
{"url": "http://epicenter.bg/article/Gen--Vasil-Vasilev--Sazdade-se-prosloyka-ot-hora--koito-direktno-gazyat-zakona/146945/2/0", "text": "Държавата не взема никакви мерки за сигурността на регион София-област. Това заяви в студиото на предаването „Тази събота” по бТВ бившият шеф на Националната полиция ген. Васил Василев във връзка с нападението над униформени в Ихтиман и последвалата акция там. „Преди 1 години е имало също такъв случай, в който циганите са счупили коли на МВР – камъни, тояги… В коя държава полицията е подложена на такива издевателства? 20 и толкова години създаваме една прослойка хора, които директно газят закона – не плащат данъци, не плащат ток, женят се на 10-12 години, имат собствено правосъдие (мешере), строят незаконни сгради”, коментира генералът, който припомни, че е бил началник и на ОДМВР-София. Той беше категоричен, че трябва да има истинско върховенство на закона и „при първата незаконна лопата да идва държавата, да казва „няма да строиш” и да ти взема лопатата”. По отношение на видеото с гавра със задържан в РУ-Ихтиман, Василев заяви, че би проучил случая и би наказал замесените, но не би прибегнал до уволнения, „защото това ще е победа на тези, които са срещу закона”. Във връзка с разследваното спиране от КАТ на кола на НСО с първата дама в нея, генералът коментира, че при извършено нарушение и гардовете на властта трябва да бъдат спирани.", "date": "2018.02.10", "title": "Ген. Васил Василев: Създаде се прослойка от хора, които директно газят закона"}
{"url": "http://epicenter.bg/article/Evropa-ni-dava-1-5-mlrd--evro-za-novi-rabotni-mesta--ogramotyavane-i-pomosht-za-samotni-roditeli/146950/2/0", "text": "Близо 1,5 млрд. евро ще инвестира Европейския социален фонд (ЕСФ) в България до 2020 г. С националното съфинансиране сумата се увеличава до 1,7 млрд. евро. С този ресурс всяка година се реализират проекти за създаване на нови работни места, подобряване на условията на труд, повишаване на уменията и знанията на работещи и безработни, превенция на ранното отпадане от училище, осигуряване на стипендии за студенти, ограмотяване на възрастни, подпомагане на икономически неактивни, хора с увреждания, самотни родители, многодетни майки, пояснява Новини.бг. През 2018 г. по линия на ЕСФ оперативната програма „Развитие на човешките ресурси“ ще финансира програма „Работа“. По нея се очаква да бъдат наети около 10 000 безработни от близо 200 общини, в които безработицата е над средната за страната. Със средства от ЕСФ ще се насърчава предприемачеството и ще се гарантира отпускането на нисколихвени кредити до 50 000 лв. за стартиращи фирми и социални предприятия. Ще продължи и подкрепата за създаване на мрежа от качествени социални услуги, които да осигурят по-добра грижа и условия за живот на децата и младежите, настанени в социални домове. Над 180 хиляди души са получили подкрепа от Европейския социален фонд от 2014 г., когато започна настоящият програмен период. Близо 45 000 безработни са намерили препитание, а други над 40 000 младежи са започнали първата си работа или са преминали през обучение или стаж по проекти, финансирани по оперативната програма „Развитие на човешките ресурси“ през последните 3 години. За същия период над 48 000 хора с увреждания и възрастни, които не могат да се обслужват сами са получили личен, домашен или социален асистент. През миналия програмен период (2007-2013 г.) всеки десети българин е участвал в проекти, финансирани по оперативна програма „Развитие на човешките ресурси“. Чрез тази подкрепа в България са създадени 140 000 работни места, а над 400 000 души са преминали курсове за професионално обучение и са станали по-конкурентоспособни на пазара на труда. В периода 2007-2013 г. по проекти, финансирани чрез Европейския социален фонд са подобрени условията на труд в над 1400 фирми, създадени са близо 150 центъра за настаняване от семеен тип, 56 000 деца бяха върнати в образователната система, а близо 20 000 възрастни завършиха програми за ограмотяване. Търсенето на възможности за продължаване на подкрепата от ЕСФ и след 2020 г. е приоритет на Българското председателство на Съвета на ЕС. Първата стъпка в тази посока ще е организирането на международна конференция за бъдещето на Европейския социален фонд на тема „Инвестиции в хората – пътят напред“ на 15 и 16 февруари в София. Целта на конференцията е да се превърне в платформа за изразяване на позиции и идеи по темата, както и за идентифициране на основните тенденции за бъдещото финансиране на инвестициите в развитието на хората. В конференцията ще участват над 350 представители на институции на ЕС, национални, регионални, местни публични органи, социални партньори, организации на гражданското общество, академични среди и други заинтересовани страни.", "date": "2018.02.10", "title": "Европа ни дава 1,5 млрд. евро за нови работни места, ограмотяване и помощ за самотни родители"}
{"url": "http://epicenter.bg/article/Tsvetan-Tsvetanov-provede-sreshti-vav-Vashington-s-amerikanski-kongresmeni-i-evropeyski-deputati/146951/2/0", "text": "В последния ден от своето посещение в САЩ председателят на ПГ на ГЕРБ и зам.-председател на партията Цветан Цветанов се срещна с американски конгресмени и депутати от Европа и Балканския регион. Припомняме, че вчера зам.-председателят на ГЕРБ взе участие в традиционната Молитвена закуска при президента на САЩ Доналд Тръмп, съобщават от пресцентъра на партията.  Първата работна среща за деня бе с влиятелния конгресмен от Републиканската партия на САЩ Робърт Адерхолд от щата Алабама. През 2017 г. Адерхолд взе участие в Регионалната молитвена закуска, която се проведе в Пловдив. По време на днешната среща двамата обсъдиха бъдещи съвместни дейности в тази насока. Цветан Цветанов и конгресмен Адерхолд изразиха общо мнение, че духът на разбирателство и толерантност трябва да бъде водещ за Балканския регион. Именно като такъв положителен пример беше посочен сключеният с Македония в средата на 2017 г. Договор за приятелство и добросъседство.  „Този договор трасира бъдещото успешно взаимодействие между гражданите на двете страни“, коментира председателят на ПГ на ГЕРБ. Той също така представи идеите за различни съвместни инфраструктурни проекти в региона, които ще допринесат още повече за развитието на културните, социалните и икономическите отношения между хората на Балканите. Беше отправена и покана към конгресмен Адерхолд да посети отново България в удобно за него време. По-късно през деня Цветанов разговаря със зам.-председателя на сръбския парламент Владимир Маринкович и депутата от германския Бундестаг Фолкмар Клайн. С Маринкович бяха обсъдени двустранните отношения в областта на парламентарното сътрудничество, както и бяха представени приоритетите на българското председателство на Съвета на ЕС.  По време на срещата с депутата Фолкмар Клайн, двете страни споделиха задоволството си от факта, че основният приоритет на българското председателство – европейската перспектива пред Западните Балкани, се явява естествено продължение на Берлинския процес. Цветан Цветанов и Фолкмар Клайн бяха категорични, че с оглед на следващите председателстващи ЕС държави (Австрия и Румъния) фокусът върху Западните Балкани ще се задържи за по-дълъг период от време.  ", "date": "2018.02.10", "title": "Цветан Цветанов проведе срещи във Вашингтон с американски конгресмени и европейски депутати"}
{"url": "http://epicenter.bg/article/Sofiya-i-Ruse-izlizat-na-protesti-sreshtu-Istanbulskata-konventsiya/146952/2/0", "text": "Днес от 12,15 ч. пред Народното събрание ще се проведе четвъртият пореден протест на българските граждани срещу ратифицирането на т. нар. Истанбулска конвенция, предава Канал 3. Организаторите се заканват, че няма да се примирят, докато България не оттегли подписа си под конвенцията. \"Светът се променя, става все по-трудно хората да бъдат манипулирани.\" Те отправят апел към управляващите:  \"Осъзнайте се, не извършвайте това национално предателство. Рано или късно народът ще ви потърси отговорност\", предупреждават организаторите. По-късно през деня от 18 часа пред НДК \"Национална съпротива\" организира национално шествие под надслов \"Не на истанбулската конвенция\". Организаторите на този протест заявяват, че според българското законодателство, домашното насилие е подсъдно. Затова нямало нужда от такъв документ като Истанбулската конвенция. Единственото от което се нуждаем е работещи институции, подчертават те. В Русе от 16 ч. също ще се проведе митинг - шествие срещу ратифициране на Истанбулската конвенция. Шествието е организирано от християнската общност в Русе и фондация \"Възстанови живот ”. Шествието ще тръгне от паметника на Альоша, през центъра, ще стигне до Община - Русе, където всеки, който иска, ще може да участва в подписка, в която да изрази своето несъгласие с ратифицирането на Истанбулската конвенция.", "date": "2018.02.10", "title": "София и Русе излизат на протести срещу Истанбулската конвенция"}
{"url": "http://epicenter.bg/article/Tezhka-katastrofa-na-patya-Ruse-Byala-vze-zhertva/146959/3/0", "text": "Тежка катастрофа на пътя Русе-Бяла взе жертва. При удар между турски ТИР и лек автомобил е загинал 57-годишен мъж. Движението не е затруднено, предаде БГНЕС.  Инцидентът е станал минути преди 8.30 часа. Лек автомобил „Опел Комбо“ с русенска регистрация е излизал от втория разклон за град Две могили, за да се включи в главния път. Той не е изчакал движещия се по пътя с предимство турски ТИР и е последвал удар. ТИР-ът е пътувал от Турция към Дунав мост към Беларус.  Турският шофьор Хасан разказа, че пред него е имало други две коли. Видял е навлизащия автомобил, натиснал е спирачки, но за съжаление не е успял да предотврати сблъсъка.  При удара пикапът и камионът са излетели в крайпътните храсти. На място са пристигнали екипи на полицията и на „Спешна помощ“, но медиците само са констатирали смъртта на шофьора на колата, който е загинал на място.  Причините за инцидента се изясняват.", "date": "2018.02.10", "title": "Тежка катастрофа на пътя Русе-Бяла взе жертва"}
{"url": "http://epicenter.bg/article/Prof--Nikolay-Radulov--Natiskat-na-pravozashtitnitsi-v-zashtita-na-nasilnitsi-demotivira-politsaite/146971/3/0", "text": "Натискът на правозащитните организации, защитаващи насилниците, намалява увереността на полицаите. Това коментира експертът по национална сигурност проф. Николай Радулов пред радио \"Фокус\". Той уточни, че за авторитета на полицията е важно как са обучени кадрите, но и как са съоръжени и оборудвани, така че срещу себе си нарушителите да виждат авторитет, а гражданите – защита.  „В повечето случаи полицаите през последните години са като че ли умишлено изложени на повече агресия като тези, които се отнасят агресивно, се надяват да бъде оказано насилие срещу тях, което разбира се, полицията оказва – това са органи за насилие на държавата над тези, които нарушават правилата. Това обаче се тълкува неправилно като превишаване на правомощията. Истината е такава – който посегне над полицай, след това няма разсъждение съответства ли или не защитата на нападението – трябва веднага да бъде наказан и то пред очите на другите. Всеки такъв опит води до засилващо се насилие над самите полицаи“, коментира проф. Николай Радулов.  Той каза още, че основният проблем и при малцинствата е демонстративното неспазване на законите. Експертът по национална сигурност допълни, че решение на проблема се крие в изпълнението на закона, подобряване на управлението на сектора, в нарядите, работещи в етнически места, трябва да бъдат включени подготвени местни служители.", "date": "2018.02.10", "title": "Проф. Николай Радулов: Натискът на правозащитници в защита на насилници демотивира полицаите"}
{"url": "http://epicenter.bg/article/Simeon-Nikolov--Siriyskiyat-poker-zaplashva-sas-seriozni-iznenadi/146947/11/33", "text": "На пръв поглед изглежда, че един въздушен удар на бойната авиация на САЩ като този от 08 февруари в сирийската провинция Дейр ез–Зор след нападение на проправитествени сирийски милиции върху контролиран от съюзническите кюрдски Сирийски демократични сили, не заслужава голямо внимание. Та нали както коалицията на САЩ, нака и Русия и авиацията на Сирия нанасят често такива. Да, но в този момент, на това място и при тази разстановка на сблъскващите се сили, картината е много по–сложна и води до важни изводи.  След като значителна част от силите на Ислямска държава бяха физически разгромени и създадени зони за деескалация, различните играчи на терен започнаха да оформят свои територии на влияние. Турските въоръжени сили с подкрепа на 25 000 армия от ислямистки групировки нахлу в провниция Африн и води боеве с кюрдските отряди за народна защита /YPG/, същите, които са ядрото на подкрепяните от САЩ Сирийски демократимни сили /СДС/, нападнати в района на газовото находище Коноко, което предизвика ответния удар на американските ВВС. А именно СДС с подкрепата на САЩ освободиха тези богати на природни ресурси райони в провинция Дейр ез–Зор, които до август 2016 г. бяха под контрола на Ислямска държава. Но не върнаха нефтените и газови съоръжения на законния им собственик– сирийската държава.  Съдейки по броя на проправителствените милиции – 500 души и въоръжението им – включително средно–тежко, целите на операцията им е била сериозна. Впрочем това са т.н. доброволчески отряди, влючващи местни племена, а не редовна сирйска армия, както съобщаваха някои медии, което поражда въпроса, дали е била несъгласувана акция или умишлена провокация, която да покаже, как ще се държат САЩ в такъв случай.  В поведението на страните заслужават внимание следните особености: САЩ не защитиха кюрдските YPG от  нападението на коалиционния партньор Турция в областта Африн, но реагираха светкавично с военна сила в защита на същите кюрдски YPG,  в състава на подкрепяните от тях СДС от проправителствените сирийски милиции.   Сирийското правителство не защитава засега открито кюрдите в Африн, които го помолиха за помощ, но оставя свободни коридори за тяхното снабядаване през контролирани от правителствената армия райони. Същевременно подхожда агресивно срещу YPG /СДС/, ако има, разбира се, пръст в акцията на доброволческите отряди. Това подсказва, колко много ще зависи поведението на Дамаск спрямо кюрдите от проамериканската им ориентация. Турция гледа с недоверие на обещанието на САЩ да прекрати въоръжаването на кюрдите, защото вижда точно в този момент, че в съседен Иракски Кюрдистан американците продължават военната подготовка на кюрдските пешмерги след кратко прекъсване през октомври миналата година, въпреки конфликта между Ербил и Багдад.  Агументите на страните за своите действия не са убедителни. В изявлението на Централното командване от американска страна се изтъкват две неща: нарушаване на някаква граница на „тяхна зона” и  „правото на самоотбрана”. Да, има тяхно политическо заявено желание за областта източно от Ефрат, но няма конкретно споразумение или подписан документ. А вторият аргумент силно напомня този на Турция за „самоотбрана” от кюрдите в Африн, въпреки че е съседна страна и действа в нарушение на международното право. Дамаск пък иска разпускане на СДС, което автоматически означава да освободят района, но този  път като че ли не набляга толкова на факта относно незаконното пребиваване на американските ВС в Сирия, отчитайки може би договорките на Русия.  Интересите на САЩ и на сирийското правителство очевидно са към нефтените и газови находища. САЩ биха могли да ги използват като средство за натиск върху Ассад, докато държат под контрол например трите основни нефтени полета в региона / Tabiyeh, al-Isba и al-Omar/. Освен това, очаквано се ангажират с по–силно военно присъствие и задълго в Сирия, след като в Ирак бяха поставени под натиск от свързаните с Техеран и Дамаск шиитски милиции, както и от шиитското население. Но за тях най–важно остава противодействието на иранското влияние в двете съседни страни.   При създалата се ситуация могат да се направят следните изводи:   Първо, последните събития водят до увеличаване на напрежението между САЩ и Русия и между сирийските кюрди и правителството в Дамаск в един важен за страната етап за намиране на мирно решение. Второ, САЩ демонстрират твърдост и решимост както да останат в Сирия, така и да отстояват интересите си, които на този етап се свеждат до запазване средствата за натиск и поддържане на страната в нестабилност, докато режимът на Ассад е на власт. Както в Ирак, така и в Сирия за САЩ е по–важна не Ислямска държава, а да не се допусне шиитските милиции да увеличат своята мощ. На срещата на НАТО през юли 2018 г. ще се постави въпроса за ангажиране на Алианса с американските планове за дългосрочно присъствие в Ирак, а може би и в Сирия.  Трето, сирийските кюрди са пред важен избор и не са преодоляли опасенията си, че ако се оттеглят от съюза си със САЩ и се сближат отново с режима в Дамаск, няма да получат необходимата подкрепа за автономия.  Четвърто, паралелно със ставащото в Северна Сирия и Дейр ез–Зор, масло в огъня наливат: –  заканите на Ердоган за силно разширяване на операцията в Сирия;  – доставените на 29/30 януари и използвани вече на 02 и 04 февруари модерни ракетни установки с ракети с обсег от 3700 м за прокси–армията от ислямистки групировки, участващи в турската операция в Африн;  – сигналите за използване на химическо оръжие срещу кюрдите в Африн;   – продължаващите периодични въздушни удари на ВВС на Израел срещу позиции и обекти на сирийската армия; – прехвърлянето на повече сили със специално назначение от руското военно командване след сваляне на руския самолет СУ-25, които участват активно в боевете в Идлиб и Алепо; – нарастването на  протестите в Европа срещу войната в Африн. Ердоган отстъпва, като освобождава арестувани за критики срещу войната; – безпрецедентните дезинформационни кампании, които изкривяват обективната картина на ставащото в региона.    Нараства опасността от военни сблъсъци /например на турските прокси–сили от ислямистки групировки с подкрепяните от САЩ Сирийски демократични сили в Манбидж/, а също така на инциденти и провокации. На политическото поле на преден план ще излязат споровете за модерното въоръжение, попаднало в ръцете на терористите /ракетата „Стингър”, с която бе свален руския самолет/ и  взаимните обвинения за използване на химическо оръжие, каквото безспорно има, но информациите за това са напълно противоположни или липсват такива /например за идентифицираните снаряди M1R RKT68 с химически заряд и двигатели, изработвани във Франция и Великобритания, изстреляни от район ана Рал Ел–Айн по позициите на 853–ти батальон, 124 пехотна брпигада от сирийските правителствени войски/.   Пето, събитията в Африн и в Дейр ез–Зор мобилизират усилията на всички страни за търсене на решение: САЩ изпращат следващата седмица държавния секретар Тилерсън и съветника на президента в Турция за обсъждане на двустранните отношения  и препоръчаното на турската страна ограничаване на операцията в Африн. Русия, Турция и Иран излежда са се договорили в същия момент /08.02.2018 г./ да проведат нова среща на лидерите, този път в Истанбул, за да обсъдят проблемите, довели до нарастване на напрежението.  Пред тях стоят обаче не само въпросите с военните ангажименти в Сирия, а как ще реагират на проекта на групата западни страни /САЩ, Франция, Великобритания, Саудитска Арабия, Йордания/ за преразглеждане на преговорния процес в Женева, с който обезценяват резултатите от Конгреса на сирийските народи в Сочи и посочват нов дневен ред, започващ с избори, за каквито страната не е готова, оттегляне на Ассад и т.н.  Общо взето сирийският покер протича много тревожно и не изключва сериозни изненади за сигурността в региона и ангажиментите на великите и регионални сили.  ", "date": "2018.02.10", "title": "Симеон Николов: Сирийският покер заплашва със сериозни изненади"}
{"url": "http://epicenter.bg/article/Nay-izvestnata-kartina-na-Gustav-Klimt-smenya-myastoto-si/146983/6/0", "text": " По случай 100-годишнината от смъртта на Густав Климт, която бе отбелязана на 6 февруари, най-известната му картина, \"Целувката\", ще стане централно произведение в нова експозиция във виенския музей Белведере, която ще бъде открита официално на 1 март.   Но от 6 февруари може би най-известната влюбена двойка в света вече е на ново място. Досега картината се намираше в западното крило на музея, а сега е в източното. Преместването стана в нощта на 31 януари срещу 1 февруари.   Новата зала е подредена специално за \"Целувката\" и е част от бъдещата изложба, която ще представлява своеобразно пътешествие през различни периоди на австрийската история, култура и изкуство.   \"Целувката\" ще участва в експозицията на Климт заедно с 23 други негови творби. Белведере е музеят с най-богата колекция на Климт в света. На новото място картината е поставена в специална витрина, зад бронирано стъкло, за да бъде запазена за векове.   Мотото на движението \"сецесион\", чийто представител е Густав Климт, е \"На времето – неговото изкуство, на изкуството – неговата свобода\", но творчество на Климт и съвременниците му доказва, че истинското изкуството е неподвластно на времето.   А за всички влюбени двойки, които не се страхуват от сравнението с изобразените на картината Климт и Емили Фльоге, в скоро време  в музея ще бъде създадена малка сцена за селфи на фона на реплика на великата картина.  ", "date": "2018.02.10", "title": "Най-известната картина на Густав Климт сменя мястото си"}
{"url": "http://epicenter.bg/article/Siriyskata-armiya-obyavi--che-e-progonila--quot-Islyamska-darzhava-quot--ot-dve-provintsii/146943/7/0", "text": "Сирийската армия обяви, че е прогонила джихадистите от групировката \"Ислямска държава\" от централната провинция Хама и северната провинция Алепо, предаде Франс прес, цитирана от БТА. \"Частите на сирийската армия и съюзените с нея сили завършиха успешно бойните си операции и освободиха голям брой селища в Хама, Алепо и Идлиб. Това сложи край на присъствието на терористичната групировка ИД в провинциите Хама и Алепо\", заяви сирийската армия. ИД се беше възползвала от сраженията на армията с бунтовници и джихадистите от групировката Хаят Тахрир аш Шам, за да се завърне преди няколко седмици в пограничния район между провинциите Хама, Алепо и Идлиб. На 25 декември сирийският режим, подкрепен от руската бойна авиация, започна широкомащабно настъпление, за да си върне югоизточната част на Идлиб. Сирийският център за наблюдение правата на човека заяви, че армията е успяла да си върне контрола над повече от 80 села за една седмица. ИД все още присъства в малък район в южната част на провинция Идлиб, където се бие с бунтовнически групи. Режимът води операция срещу последните бойци на ИД и в граничещата с Ирак провинция Дейр ез-Зор.", "date": "2018.02.10", "title": "Сирийската армия обяви, че е прогонила \"Ислямска държава\" от две провинции"}
{"url": "http://epicenter.bg/article/Neshka-Robeva--Iliana-Raeva-ne-govori-za-men---VIDEO-/146946/8/0", "text": "Легендарната треньорка по художествена гимнастика Нешка Робева е убедена, че не тя е обект на обвиненията в некоректно заснемане на новите съчетания на българския ансамбъл. Това заяви самата тя в предаването \"Тази събота\" по бТВ. Информацията дойде от президента на Българската федерация Илиана Раева, която заподозря, че записите ще бъдат предоставени на българска треньорка, работеща в чужбина. \"Не смятам, че това се отнася за мен, защото български треньори има над 200 в чужбина. Не смятам да задълбочавам в тази история, защото звучи много несериозно. В събота и неделя целият свят може да гледа всички съчетания в интернет. Руският отбор го гледахме още декември. Заради интернет не може да се говори, че нещо ще бъде изненада, да се запази в тайна. Според мен се пренатягат нещата. Сензацията винаги се търси. Дълбокомислено написано, но не смятам да го коментирам. То просто не се отнася за мен\", каза Робева, която през новия сезон ще води ансамбъла на Германия. Тя е категорична, че отдавна не се е чувствала толкова спокойна в работата си, въпреки че условията в чужбина не са идеални. \"Никога не съм гледала на гимнастиката като на съчетание. За мен това е една танцова миниатюра. Слава Богу, сега регламентът стимулира танца. Би трябвало сега да бъда в силата си, въпреки че има толкова много правила, толкова много изисквания, че човек трябва да бъде факир, за да излавира между всички тях и да направи една танцова миниатюра. Една композиция не е дело само на един човек. Трудни са съчетанията на германките. Тръгнах да ги облекчавам. В този момент те започнаха да ми предлагат различни варианти. Когато завършихме съчетанието, то стана по-трудно. До мен стоеше една руска колежка и каза: \"Нешка, това ви прилича!\", разказа тя. Робева добави, че на този етап ансамбълът на Германия не е конкурент на българските момичета на Весела Димитрова за място на почетната стълбичка. \"Категорично отказвам да приемам спорта като война. Не смятам, че трябва на някой нещо да доказвам, защото аз съм това, хората ме познават. Поела съм ангажимента да изведа този отбор и да покажа в България какво могат тези деца. В този момент не мисля, че германският отбор може да се конкурира за много предни позиции. За мен е важно те да се представят добре. Никой не бива да се страхува от конкуренция, защото това е спортът. Само тя блъска нещата напред. Бих се радвала, ако се окажа един такъв двигател за българския спорт\", каза Робева. \"Желая истински успех на нашите български деца, защото те наистина работят и защото Весела (б.а. - Димитрова, треньор на националния ансамбъл по художествена гимнастика) е прекрасен треньор. Ансамбълът ни в този си вид е много добър и те ще претендират за златни медали!\", завърши Нешка Робева.", "date": "2018.02.10", "title": "Нешка Робева: Илиана Раева не говори за мен, не съм снимала никакви съчетания! (ВИДЕО)"}
{"url": "http://epicenter.bg/article/Strastna-samba-v-Rio--merenge-na-Karibite--kambanen-zvan-i-shkembe-chorba-v-Transko/146979/10/0", "text": "За Трън в медиите се чува само ако някой реши да отново да копае за злато в местната мина и напористи инвеститори убеждават малкото останало население, че съпътстващият  добива уран е полезен за здравето. Е, трънчани се опънаха на идеята с референдум, предпочетоха да спасят невчесаната си и девствена природа.  Оказва се, обаче, че поречието на река Ерма е скрито ковчеже със съкровища за любителите на църкви и манастири, съхранили вековното достойнство под скръбни руини.    е продуцент на предаването „Милион и две усмивки” по БНТ, но със съпруга си, оператора Олег Иванов, използват всяко късче свободно време, за да хванат в милион  и две посоки из България. Най-често в трънския край.   Ако предпочитате „питомни” поклоннически пътеки най-сигурната посока е към Трънския манастир \"Св. Архангел Михаил\",  основан по време на Второто българско царство. През  14 в. седемдесетте му монаси са избити от кърджалиите, а самата обител е изпепелена. По време на турското робство  манастирът е твърдина на българщината, в него има и килийно училище. Запазени надписи сочат че църквата е строена през 1600 г. Там е живял българинът Ефрем Белградски, който по-късно е провъзгласен за сръбски патриарх. Но посоките на Ралица Филипова в   разкриват онези места, до които не водят павирани пътища.   Докато се тюхкаме, че дивни красоти и древни паметници остават скрити пред очите ни,     добават щипка косвена гордост – може да си нямаме Нобелов лауреат, но пък Елиас Канети е роден в Русе! Той е българската нишка в Швейцария по линия на австрийски Нобелов лауреат за литература  – квинтесенция на глобализацията.  Ту к е мястото да припомня, че през 1912 година Пенчо Славейков е предложен за Нобелова награда от члена на комитета но връчването Алфред Йенсен,  заради безспорните качества на „Кървава песен”.  Съюзът на писателите не изпраща препоръка и поетът пропуска номинациите. На следващата година предава Богу дух, а призът се връчва само на живи творци.   Досега у нас кандидатите за Нобелова награда за литература са били още Иван Вазов, Елисавета Багряна, Емилиян Станев, Любомир Левчев, Блага Димитрова, Йордан Радичков.   Ако сте слушали „Покана за пътуване” миналата неделя, със сигурност сте останали запленени от екзотичния коктейл, който ви поднесе   със спомените от карибския си круиз на островите А, В, С – Аруба, Бонайре и Кюрасао. Впрочем, тогава ви сервирахме само половин питие и обещахме да си допиете в следващия епизод на предаването – на  .   И докато сме на гореща вълна да ви кажа: „Хора, пак закъсняхме! Ние сме си тук, а карнавалът в Рио вече започна. От вчера цяла Бразилия е самба!”.    е мечта за всеки, който обича шантави, шумни и шарени сборища. Но той е и танцов вариант на капоейрата - местен вид бойно изкуство, симбиоза не само между борба и танц, а и между световните култури, които мирно си живеят в Бразилия. Африканските ритми карат телата на участниците в самба карнавала да се движат сами, дори против волята им.   Много елементи на празника, обаче са дошли в Бразилия от Европа и напомнят пъстротата на венецианския карнавал с неговите шеги и леко грубички закачки като замерване с плодове, сладкиши, яйца и брашно. Неповторимият колорит и огнен нрав на южноамериканската страна са разжарили допълнително европейското наследство до неописуемо зрелище, опияняващо, подвластно на ритъма и извивките на самбата.   В Рио де Жанейро карнавалът винаги започва в събота, седем седмици преди Великден. Той вещо вплита музикалната и еротичната енергия на бразилските красавици. Но под привидното безгрижие се крие напрегнато, дори жестоко четиридневно съревнование, в което всяка школа по самба се стреми да участва и се готви за него цяла година. От безбройните танцови училища в Бразилия, подбират 12-те най-добри. Само те имат право да покажат уменията си на прословутия Самбодром.   365 дни се обмисля неповторимият и увлекателен сюжет, с който школата по самба трябва да бъде забелязана и запомнена. Единственото условие е спектакълът да бъде посветен на Бразилия или на значимо световно събитие. Дефилето само на една школа, което се оценява от авторитетно жури, може да продължи няколко часа. А зрителите с радост заплащат таксата от 300 долара за правостоящо място на трибуната. Седящите са двойно по-скъпи. За ложите - да не говорим.   Самбодромът е специално построена алея с дължина 700 метра, обточена с трибуни. Дванадесетте школи по самба от „висшата лига“ се представят в две поредни нощи. Приказните им спектакли са със специално създадени за тях музика, хореография, текстове и сценография.   Много често хората питат може ли просто да погледат карнавала на улицата в Рио, вместо да си купуват прескъпи билети за Самбодрома. Може, но онова, което ще видят, няма да е същият карнавал, а жалък ерзац или по-точно масово напиване в маскарадни костюми. Най-прочутата улица в Рио де Жанейро е открита на 2 март 1984 г.   Построена е от губернатора Леонел Бризола специално за карнавала. Общата площ на Самбодрома е 85 хиляди кв. м, които побират до 62 хиляди души. Трибуните са разделени на 12 сектора. „Камаротес“ са най-престижните места. ВИП ложите са създадени специално за компании по 10 души, обзаведени с удобни дивани, а сервитьори поднасят изискани напитки и плодове.     През 1932 г. 19 школи взели участие в първия истински карнавал. От онова време датира и традицията кметът на Рио да предава ключа на града на Краля на карнавала - Момо. От този момент на власт е празненството. Туристите могат да се присъединят към избрано от тях дефиле и срещу 300 долара да минат по Самбодрома, облечени в тематичен костюм.     Ако до идната неделя не ви се спира с пътешествията, следете страницата във Фейсбук, където ви чакат и награди.", "date": "2018.02.10", "title": "Страстна самба в Рио, меренге на Карибите, камбанен звън и шкембе-чорба в Трънско"}
{"url": "http://epicenter.bg/article/Stefka-Kostadinova-motivira-olimpiytsite-ni/146961/8/0", "text": "Председателят на БОК Стефка Костадинова се срещна днес с българските олимпийци на Игрите в ПьонгЧанг. В международната зона на олимпийското село Костадинова поздрави лично всеки един от нашите спортисти, после пожела успех и късмет в предстоящите състезания. На срещата присъстваха почти всички български олимпийци от отборите по биатлон, ски-бягане, сноуборд и шейни, уточняват от БОК. „Искам да ви дам цялата сила, която имам. Ето че дойде време за най-истинските и престижни стартове. Всеки един от вас вече е победител щом е тук на Олимпиадата, сред най-добрите в света. Вие преминахте тежки квалификации и пресявки и в ПьонгЧанг можете само да спечелите. Искам да ви окуража, да ви пожелая да сте силни и горди като българи. Стартът е равен за всички, ще ви подкрепяме всячески, целият български народ ще бъде с вас. Желая ви успех и късмет в предстоящите стартове,“ каза Костадинова. В последвалите непринудени разговори спортистите споделиха впечатления от досегашното си пребиваване на Игрите, от условията в олимпийското село и по състезателните обекти, както и от тържественото Откриване на Игрите. „Снощи бяхте най-красивите на стадиона по време на дефилето на нациите. Всички ме поздравяваха в официалната ложа за начина, по който изглеждаше нашата делегация на парада и пожелаваха успех на България,“ каза още Костадинова. Поздравления към българските олимпийци отправи и Спас Русев, председател на Надзорния съвет на най-големия телеком у нас, VIVACOM е партньор на БОК и вече трета година подпомага активно българските олимпийци. На срещата в олимпийското село присъства и генералният секретар на БОК Белчо Горанов, както и повечето треньори и официални лица от делегацията. Последваха общи снимки и селфита, а Стефка Костадинова дълго разговаря индивидуално с нашите спортисти и техните наставници. След това председателят на БОК инспектира условията в олимпийското село. Междувременно нашите олимпийци разгледаха залата на т.нар. Olympic Village Plaza, част от тях пробваха атрактивния симулатор, който провокира чувството че си на ски-шанцата, по ледения улей или по стръмните олимпийски писти за спускане на ПьонгЧанг. Радослав Янков и неговият треньор Георги Атанасов пък демонстрираха в специално подготвения за снимки сет какви са условията в стаите на състезателите. А зачислените към българската делегация корейски доброволци не можеха да повярват, че могат да се снимат и да разговарят с настоящата световна рекордьорка в скока на височина.", "date": "2018.02.10", "title": "Стефка Костадинова мотивира олимпийците ни"}
{"url": "http://epicenter.bg/article/Strahoten-Zografski-prenapisa-balgarskata-istoriya-v-ski-skoka/146980/8/0", "text": "Владимир Зографски пренаписа историята на българския ски скок. 24-годишният самоковец се представи изключително силно във финала на малка шанца и финишира на 14-а позиция, което е рекорд за роден представител на най-големия форум за бели спортове. Предишното върхово постижение на бе на друг самоковец - Владимир Брейчев, който в Сараево 1984 завършва на 19-о място във финала на малка шанца, припомня бТВ.   Зографски скочи 108.5 метра във финалния кръг на малката шанца и събра 119.7 точки. В предишния кръг той записа 106.8 точки и така завърши по отличен начин участието си в състезанието със сбор от 226.5 точки.   Олимпийски шампион стана Андреас Велингер от Германия. Втори е Йохан Андре Форфанг от Норвегия, трети остана сънародникът му Робърт Йохансон.  ", "date": "2018.02.10", "title": "Страхотен Зографски пренаписа българската история в ски скока"}
{"url": "http://epicenter.bg/article/Golyama-zadushnitsa-e-/146938/2/0", "text": "Голяма задушница е! Християните извършват помен за душите на починалите. Според православието днес е един от трите дни в годината, в които е ден за почит към мъртвите.   На Голяма Задушница се приготвят варено, подсладено жито, хляб и вино.   Поменът се прави на гроба, в църква или у дома. Житото е символ на възкресението, защото по думите на Св. Павел житното зърно не може да оживее, ако първо не умре. Виното е символ на кръвта на Иисус Христос. Запалването на свещи символизира горещата вяра, а пламъчетата напомнят за безсмъртието на душите на покойниците. Тамянът означава чистата молитва, а цветята - добродетелите на починалия. Голяма Задушница винаги е в деня преди Месни Заговезни, седмица след които започва Великденският пост. Столична община осигурява допълнителен обществен транспорт по повод възпоменанието \"Задушница\". Въвежда се временна организация на движението. Разкрива се временна трамвайна линия с маршрут от ж.к. \"Борово\" - кв. \"Орландовци\".   Разкрива се временна автобусна линия № 83А (за гробищен комплекс \"Бакърена фабрика\") с маршрут - от Зоопарка по маршрута на автобусна линия № 83 до бул. \"Ломско шосе\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута двупосочно. Разкрива се няколко временни автобусни линии.   Временна автобусна линия № 108А (за гробищен комплекс \"Бакърена фабрика\") с маршрут - от ж.к. \"Люлин - 5\" по стария маршрут на автобусна линия № 108 (в посока ул. \"Бели Дунав\" - от бул. \"Сливница\" по ул. \"Адам Мицкевич\") до ул. \"Бели Дунав\", надясно по ул. \"Хан Кубрат\", наляво по ул. \"Христо Силянов\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута, двупосочно.  Разкриват се и временни автобусни линии за обслужване на гробищни комплекси \"Централни гробища\" и \"Малашевски гробища\". Автобусна линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18;   Автобусна линия № 79А с маршрут: надлез \"Надежда\", ул. \"История Славянобългарска\", ул. \"Индустриална\", ул. \"Константин Стоилов\", бул. \"Ген. Данаил Николаев\", бул. \"Владимир Вазов\", ул. \"Тодорини кукли\", ул. \"Река Велека\" и по бул. \"Владимир Вазов\" по маршрута двупосочно;   Автобусна линия № 86А с маршрут: АТ \"Малашевци\", ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно; Автобусна линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\"; Пътните полицаи от столичното МВР ще насочват шофьорите къде да паркират около гробищните комплекси.  Възможните паркинги са в района на Централни гробища - по платната на ул. \"История Славянобългарска\" (старо име ул. \"202\") и ул. \"Заводска\"; в района на гробища \"Бакърена фабрика\" - по платната под подлеза на ул.\"Адам Мицкевич\"; в района на гробища \"Малашевци\" - по платната на ул. \"Резбарска\" между ул. \"Васил Кънчев\" и бул. \"Ген. Владимир Вазов\", както и пред централния вход на ул. \"Жак Дюкло\".", "date": "2018.02.10", "title": "Голяма задушница е!"}
{"url": "http://epicenter.bg/article/Oblachno-vreme--nahluva-studen-vazduh/146940/2/0", "text": "В събота (10 януари) ще бъде облачно. Около обяд от югозапад ще започнат валежи, които до края на деня ще обхванат по-голямата част от страната. Ще се появи слаб източен вятър, който до вечерта ще се ориентира от изток-североизток, ще се усили и с него ще започне да нахлува студен въздух. Максимални температури между 5° и 10°, в София около 5°. През нощта срещу неделя валежите ще продължат, като дъждът в Северна България и високите полета на Западна ще премине в сняг. Такава е прогнозата за времето на Националния институт по метеорология и хидрология (НИМХ), съобщи за „Фокус” дежурният синоптик Христо Христов.   Над Черноморието ще бъде предимно облачно. Вечерта ще завали по южното крайбрежие. Ще духа до умерен североизточен вятър, който вечерта ще започне да се усилва. Максимални температури на въздуха 7-8°. Температурата на морската вода е 6-7°. Вълнението на морето ще бъде 2-3 бала.   Над планините ще бъде облачно с валежи от сняг, които постепенно ще се усилват. Ще духа умерен до силен югоизточен вятър. Максимална температура на височина 1200 метра около 0°, на 2000 метра – около минус 5°.   В неделя през по-голямата част от деня валежите ще продължат. В Дунавската равнина и високите полета в Западна България ще се образува нова снежна покривка. Температурите ще са почти без дневен ход - между 0° и 5°. В източните райони вятърът от североизток ще се усили. В Североизточна България, Централна и Източна Стара планина и Родопите, където валежите ще са по-интензивни, ще има условия за снежни виелици и навявания. В началото на следващата седмица вятърът ще се ориентира от северозапад, ще отслабне, на места временно и ще стихне, а впоследствие ще стане южен. Облачността ще се задържи предимно значителна, но вероятността за валежи е малка. Минималните температури ще се понижат, а дневните ще започнат да се повишават. Прогнозата на метеоролозите е, че в нощта на събота срещу неделя в тези части от страната и във високопланинските райони дъждът ще преминава в сняг, предупредиха от пътната агенция. Възможни са виелици и снегонавявания от бурен североизточен вятър. Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“", "date": "2018.02.10", "title": "Облачно време, нахлува студен въздух"}
{"url": "http://epicenter.bg/article/Ide-li-mashtabna-voyna-v-Blizkiya-iztok--Izrael-svali-iranski-dron--Siriya---izraelski-iztrebitel/146949/7/0", "text": "Напрежението между Израел и Иран ескалира в ранните часове на съботния ден след нарушение на въздушното пространство на еврейската държава и извършен от нея в отговор авиоудар по цели на сирийска територия. При него изтребител F-16 беше свален, съобщават световните агенции, цитирани от бТВ. Последваха още атаки от въздуха по цели в Сирия. Първоначално израелските ВВС са били вдигнати по тревога заради навлизането на ирански дрон през Сирия. Машината е била прехваната от щурмови вертолет, който в последствие я е унищожил, става ясно от информация на израелската телевизия „Ай 24 Нюз”. В отговор е била организирана операция срещу обект в Сирия, за който в Тел Авив смятат, че се използва от Иран за контрол над разузнавателните безпилотни апарати. Според Джонатан Конрикус от израелското военно ведомство атаката е била съпроводена с „мощен сирийски зенитен огън”, в резултат на който двуместен изтребител F-16 е бил поразен, но се е разбил на собствена територия. Пилотите са успели да катапултират и са в безопасност. Откарани са в болница в стабилно състояние. Изстреляните зенитни ракети са активирали сирените за въздушно нападение в няколко израелски населени пункта близо до границата. Сирийската държавна информационна агенция САНА съобщава, че ПВО на базата е успяло да удари повече от един израелски самолет. По-късно днес сутринта израелски и сирийски източници съобщиха за нови авиоудари в района на столицата Дамаск. От военното министерство в Тел Авив обявиха, че са унищожили 12 цели на сирийска територия - 3 батареи със зенитно-ракетни комплекси и 4 обекта, използвани от иранските специални сили. Това е един от редките случаи, в които Израел признава участието си в авиоудари на сирийска територия. Повечето от по-ранните атаки бяха насочени срещу членове на групировката „Хизбулла”, която активно сътрудничи на режима на Башар ал-Асад.", "date": "2018.02.10", "title": "Иде ли мащабна война в Близкия изток?! Израел свали ирански дрон, Сирия – израелски изтребител"}
{"url": "http://epicenter.bg/article/SASht-pravyat-nova-dalekoboyna-raketa-za-badeshtiya-bombardirovach-B-21/146954/7/0", "text": "САЩ възнамеряват да разработят нова крилата ракета с далечен радиус на действие, с която да бъдат въоръжени новите американски стратегически невидими бомбардировачи B-21 Raider, съобщи National Interest с позоваване на оповестената вече ядрена доктрина.  Изданието отбелязва, че новите американски бомбардировачи няма да са способни да преодоляват руската и китайската ПВО, независимо от авангардните стелт-технологии. За решение на проблема Пентагонът иска да създаде нова крилата ракета, която да бъде пускана преди зоната на ПВО на евентуалния противник.  Експерти считат, че новата крилата ракета ще повиши ефективността на бомбардировачите B-52 и B-2, които с времето ще загубят способност да противостоят на ПВО на водещите държави в света.  В тази връзка разработването на B-21 Raider изглежда оправдано, пише NI. Очаква се B-21 Raider да бъде приет на въоръжение в американските ВВС в средата на 2020-те години.  Според експерти, всяко неспазване на сроковете ще доведе до намаляване на потенциала на американските стратегически ядрени сили. ", "date": "2018.02.10", "title": "САЩ правят нова далекобойна ракета за бъдещия бомбардировач B-21 (Видео)"}
{"url": "http://epicenter.bg/article/Liderite-na-dvete-Korei-vse-po-blizo-do-istoricheska-sreshta/146955/7/0", "text": "Президентът на Южна Корея Мун Дже-ин обеща да посети Пхенян след необходимите приготовления, в отговор на поканата от севернокорейския лидер Ким Чен-ун за среща на върха в КНДР, съобщи агенция Киодо. Поканата бе предадена днес на среща в Сеул на южнокорейския държавен глава с делегацията от КНДР за Зимните олимпийски игри, предава БТА. Говорител на администрацията на южнокорейския президент, цитиран от световните агенции, посочи, че поканата е предадена устно от сестрата на севернокорейския лидер, Ким Йо-чен, на срещата в Синия дом (южнокорейското президентство). Тя е предала на Мун и писмо от брат си, в което Ким Чен-ун изразява готовност да се срещне с президента на Южна Корея възможно най-бързо. Говорителят на президентството, цитиран от АП заяви, че Мун е отговорил, че Северна и Южна Корея трябва да продължат да работят за създаване на условия за провеждане на такава среща на върха. Евентуално посещение на Мун в Северна Корея би било първата среща между лидерите на двете Кореи от 2007 година, отбелязва Ройтерс. На срещата с делегацията от КНДР Мун е призовал Пхенян да започне диалог с Вашингтон, посочи пред журналисти говорителят на Синия дом, цитиран от ТАСС.   \"Скорошно начало на диалог между САЩ и Севера е необходимо също така за развитие на междукорейските контакти\", е казал южнокорейският лидер пред делегацията от КНДР. На срещата е постигнато и споразумение да се насърчава диалогът между Севера и Юга с цел укрепване на отношенията.", "date": "2018.02.10", "title": "Лидерите на двете Кореи все по-близо до историческа среща"}
{"url": "http://epicenter.bg/article/Balgari--rabotili-kato-robi-v-britanska-ferma--Tam-beshe-ad---Video-/146956/7/0", "text": ", които твърдят, че са работили във фермата за цветя в Корнуол, където чуждестранни работници са експлоатирани като съвременни роби. Такава информация се появи в британски медии, но от българското Министерство на външните работи са категорични, че такива наши сънародници няма. Али и съпругата му Елена са на друго мнение. Те попадат на въпросното място и едва се измъкват от там преди няколко седмици. „Бях стотици пъти уверяван, че всичко е перфектно, че отиваш там, започваш да работиш, осигурена ти е квартира, храна и ще взимаш не по-малко от 500 паунда на седмица”, разказва Али. Реалността обаче се оказва друга. „Трябва да имаш 90 паунда, когато постъпваш. Самата агенция ти взима между 500 и 800 паунда и 2 седмици си назад със заплатата, а трябва да имаш 2 седмици за удръжка”, разказва Елена. Личните документи на постъпващите на работа се задържани още при пристигането им. А заплатата се оказва двойно по-ниска от обещаната. „Работихме по 12 часа. Беше ад”, спомня си Елена. Благодарение на роднини, семейството успява да събере пари, за да се прибере. Напускането на фермата приключва със скандал. „Бях заплашен, че ако много говоря, ще бъда вкаран в затвора”, обяснява Али. Фирмата-посредник, уредила работата зад граница, се намира в Нова Загора. Екипът на Нова тв не е успял да открие никого нито на адреса, нито по телефона. В момента българите във фермата са над 100, твърди Али. „Има много хора, които не издържат на тези условия и искат да се приберат, но не могат да го направят, защото нямат пари”, продължава разказа си Али. От посолството ни в Лондон поддържат връзка с британските власти за изясняване на случая. „Засега не са установени български граждани, нито сред т. нар. „работодатели”, нито сред работещите във фермата”, обясни Константин Димитров, посланик на България във Великобритания.", "date": "2018.02.10", "title": "Българи, работили като роби в британска ферма: Там беше ад! (Видео)"}
{"url": "http://epicenter.bg/article/Zapochna-karnavalat-v-Rio-de-Zhaneyro/146963/7/0", "text": "Карнавалът в Рио де Жанейро бе открит официално. По прогнози на местните власти той ще привлече 1,5 милиона туристи и ще донесе над 1 милиард долара приходи, предава Канал 3. По традиция началото на празника бе отбелязано с връчването от кмета на Рио де Жанейро Марсело Кривела на украсения с блестящи камъни символичен ключ на града на крал Момо - домакина на карнавала. Всяка година специално жури избира висок и дебел мъж, който да е в ролята на крал Момо. Карнавалът има и своя кралица, която ще е придружена от принцеси. Те се определят също чрез гласуване. Централното събитие на карнавала в Рио де Жанейро е конкурсът-парад на школите по самба на самбадрома \"Маркиз де Сапукаи\". Дванадесет школи по самба ежегодно се борят за званието победител в надпреварата. Улични шествия, свързани с карнавала, започнаха преди няколко седмици. Очаква се по време на карнавала също да има кампания срещу сексуалните посегателства над жените. Феминистки групи ще раздават хиляди временни татуировки, на които пише: \"Не, означава не!\".", "date": "2018.02.10", "title": "Започна карнавалът в Рио де Жанейро"}
{"url": "http://epicenter.bg/article/Amerikantsite-vyarvat-poveche-na-FBR--otkolkoto-na-Tramp/146964/7/0", "text": "Две трети от американците вярват повече на ФБР, отколкото на президента Доналд Тръмп, пише The Hill, който се позовава на резултатите от социологическо допитване, проведено от Marist Poll.  66% от анкетираните са заявили, че ще вземат страната на Федералното бюро за разследване, ако избухне конфликт между него и държавния глава. Само 24% са обещали подкрепа за стопанина на Белия дом при подобна ситуация.  Още повече /71%/ от запитаните са заявили, че ФБР си върши работата и не се опитва да навреди на президента. 23% смятат, че между бюрото и Тръмп съществува лична вражда.  Отношенията между президента и ФБР се усложниха заради разследването на предполагаемата руска намеса в президентските избори през 2016 г.  През май 2017 г., само няколко месеца след встъпването в длъжност, Тръмп уволни директора на бюрото Джеймс Коми, който многократно е обвинявал стопанина на Белия дом във връзки с Русия.  ", "date": "2018.02.10", "title": "Американците вярват повече на ФБР, отколкото на Тръмп"}
{"url": "http://epicenter.bg/article/Erdogan-napravil-golyamo-darenie-za-Vatikana--za-da-mozhe-da-bade-priet-ot-papata/146965/7/0", "text": "Депутатът от основната опозиционна Народнорепубликанска партия (НРП) Халюк Пекшен твърди, че турският президент Реджеп Тайип Ердоган е направил „дарение в голям размер” за Ватикана, само и само за да може да се срещне с папата. Това пише вестник „Джумхуриет”, цитиран от \"Фокус\". Опозиционният депутат, който по професия е адвокат, вече е внесъл в Меджлиса писмено парламентарно питане по въпроса.  „Стана ясно, че успоредно с поверената на бездарни съпартийци външна политика, управляващата Партия на справедливостта и развитието (ПСР) вече провежда и една нова външна политика, основаваща се на подкупи и дарения. За получаването на рандеву от лидерите на която и да е държава, вече задължително се налага от тази държава да бъдат закупувани самолети, или да бъде доставяно месо, или да се правят дарения. За последно Ердоган посети Ватикана и там направи едно голямо дарение, благодарение именно на което можа да се срещне с папата. Става въпрос за милиони долари”, пише в парламентарното си питане турският опозиционен депутат, цитиран от „Джумхуриет”.", "date": "2018.02.10", "title": "Ердоган направил голямо дарение за Ватикана, за да може да бъде приет от папата"}
{"url": "http://epicenter.bg/article/Moskva-prizova-kam-sdarzhanost-vav-vrazka-s-izraelskite-vazdushni-udari-v-Siriya/146966/7/0", "text": "Руското външно министерство, във връзка с информацията за нанесените от израелската авиация удари по цели на територията на Сирия, в това число и по намиращи се на границата на зоната за деескалация в югозападната част на страната, призова всички въвлечени страни към сдържаност и недопускане на ескалация на напрежението в региона, предава ТАСС. „Настойчиво призоваваме всички намесени страни да проявят сдържаност и да избягват всякакви действия, които могат да доведат до усложняване на ситуацията. Смятаме за необходимо уважението на суверенитета и териториалната цялост на Сирия и на другите страни от региона“, пише в официално заявление на министерството. От министерството подчертават, че Москва смята за недопустимо създаването на заплахи за намиращите се в Сирия руски военнослужещи.   ", "date": "2018.02.10", "title": "Москва призова към сдържаност във връзка с израелските въздушни удари в Сирия"}
{"url": "http://epicenter.bg/article/Erdogan-saobshti--che-turski-boen-helikopter-e-svalen-po-vreme-na-operatsiyata-v-Siriya/146967/7/0", "text": "Президентът на Турция Реджеп Тайип Ердоган съобщи, че турски военен хеликоптер е свален по време на операция „Маслинова клонка“ срещу кюрдските милиции в северозападния сирийски регион Африн, предава AFP, цитирана от \"Фокус\". „Преди малко един от хеликоптерите ни бе свален“, заяви Ердоган без да уточни кой е отговорен, но добави, че „ще бъде платено тежко“. Според местни медии инцидентът се е случил в южната турска гранична провинция Хатай.  Според в. \"Хюриет\" двама военни са загинали при инцидента. Изданието се позовава на съобщение на турския премиер Бинали Йълдъръм.", "date": "2018.02.10", "title": "Ердоган съобщи, че турски боен хеликоптер е свален по време на операцията в Сирия"}
{"url": "http://epicenter.bg/article/75-partii-shte-uchastvat-v-parlamentarnite-izbori-v-Italiya/146968/7/0", "text": "На парламентарните избори в Италия на 4 март, вътрешното министерство допусна 75 партии от близо 100 изявили желание за участие. Проучванията сочат като първа партия движението \"Пет звезди”, но като коалиция начело е Силвио Берлускони, предаде БНР.  Ако убеди две трети от колебаещи се избирателни райони в някои от областите, може и да успее да спечели изборите, е мнението на експерти. В дясното политическо пространство на първо място е \"Форца Италия” на най-опитния в предизборни кампании политик от над 25 години насам Силвио Берлускони. Той няма право да бъде премиер, тъй като очаква решение на съда в Страсбург по негова жалба относно закон в Италия забраняващ на лица, осъждани за укриване на данъци да заемат обществени служебни места.  Въпреки това, името му е изписано като кандидат-премиер на символа на партията. Коалиция с него е \"Братя на Италия” - израз от химна на Италия. Негов кандидат е Джорджа Мелони, която основа тази партия през 2013 година отцепвайки се от Берлускони, но иначе в негова опора при необходимост.  Другият му коалиционен партньор е \"Северна лига” с лидер Матео Салвини, който е с амбиции за премиерския пост. Берлускони не е много съгласен и смята да иска за Салвини поста министър на вътрешните работи, като същевременно сондира терена за свой представител като министър-председател. Четвъртата опора на Берлускони е \"Ние с Италия” на християндемократите.  В лявото политическо пространство са управляващите демократи с кандидат Матео Ренци. Подкрепа ще имат от отцепилите се от тях преди няколко месеца и основали партии - \"Гражданска популярност\" на здравния министър Беатриче Лоренцин, \"Заедно-Италия Европа”, съставена от социалисти, Федерацията на зелените и други, както и тази на председателя на Сената Пиетро Грасо - \"Свободни и равни”.  На индивидуален успех се надява движението \"Пет звезди” с кандидат за премиер 31-годишния Луиджи Ди Майо. За изборите той се представя с нова емблема под надслов \"Блогът на звездите”.", "date": "2018.02.10", "title": "75 партии ще участват в парламентарните избори в Италия"}
{"url": "http://epicenter.bg/article/Rusiya-i-ES-podpisaha-sporazumenie-za-satrudnichestvo-v-Baltiysko-more/146969/7/0", "text": "Русия, Германия и Европейската комисия подписаха финансово споразумение „Програма за трансгранично сътрудничество в региона на Балтийско море“, предава РИА Новости, цитирана от \"Фокус\". Според данните на представителството на ЕС в Русия сътрудничеството ще обхване сферите на запазването на морската екосистема, развитието на транспортните връзки и борбата срещу климатичните промени. Освен Русия и Германия в проекта участват и Финландия, Естония, Литва, Латвия, Швеция, Дания и Норвегия. Посланикът на Европейския съюз в Москва Маркус Едерер приветства подписването на споразумението, което според него доказва възможността на ЕС и на Русия да си сътрудничат и в настоящата геополитическа ситуация. „Това доказва, че в нелесните времена ЕС и Русия могат и са готови да си сътрудничат в сферите, където интересите съвпадат“, отбеляза дипломатът.  ", "date": "2018.02.10", "title": "Русия и ЕС подписаха споразумение за сътрудничество в Балтийско море"}
{"url": "http://epicenter.bg/article/Ayfelovata-kula-shte-ostane-zatvorena-zaradi-snega/146970/7/0", "text": "Айфеловата кула в Париж, която е посещавана от 6 милиона туристи всяка година, ще остане затворена до неделя в резултат на силен снеговалеж, предава БГНЕС.  Кулата, която е символ на Париж, е затворена от вторник. Официални лица казват, че е твърде опасно за туристите да я посещават, поради заледявания. Парижката градска управа съобщи, че нивото на снега, паднал във вторник, е „прецедент от 1987 г. насам”, като за 24 часа е натрупал 12 см сняг.  Тежкият сняг предизвика сериозни смущения в Северна Франция тази седмица. В Париж бяха заснети скиори по склоновете около катедралата \"Сакре Кьор\" в сряда.  На Айфеловата кула снегът по платформите и стълбите се е превърнал в лед, което затруднява придвижването на туристите.  Нормалните методи за премахване на леда не могат да бъдат използвани, защото солта ще предизвика корозия на желязото, от което е направена кулата, а пясъкът може да попадне в зъбните колела на асансьорите, посочват служителите.  Парижките власти забраниха преминаването на тежкотоварни автомобили по улиците на града в резултат на силния снеговалеж.  ", "date": "2018.02.10", "title": "Айфеловата кула ще остане затворена заради снега"}
{"url": "http://epicenter.bg/article/Feysbuk-testva-buton--quot-ne-haresvam-quot-/146973/7/0", "text": "Фейсбук тества бутон за неодобрение. Идеята обаче не е да се казва „не харесвам“, а да се отбелязват съмнителни коментари и за тях да се подава сигнал до компанията.  „Не харесвам“ е една от най-желаните от потребителите възможности за реакция, но най-голямата социална мрежа не се предава. Все пак изразяването на неодобрение към коментари би било най-близо до насочен надолу палец.  Снимки на бутон за неодобрение на Фейсбук предизвикаха оживление в социалните мрежи. Интернет гигантът потвърди официално, че провежда тест, като уточни, че замисълът е бутонът да се използва само за отбелязване на съмнителни коментари под публични постове.  Потребителите няма да виждат колко пъти е използван бутонът. Натискането на експерименталното виртуално копче скрива коментара, а след това се появява въпрос дали той е бил обиден, подвеждащ или несъстоятелен. Най-важното е, че използването му ще изпраща сигнал на Фейсбук.  Тестът се провежда сред малка група потребители в САЩ. Бутонът се използва само за публични публикации, каквито са новинарските статии, не и в групови постове или на профилите на публични личности.  ", "date": "2018.02.10", "title": "Фейсбук тества бутон \"не харесвам\""}
{"url": "http://epicenter.bg/article/Rodat-na-Encho-Pironkov-se-sabra-v-Nirvana/146986/6/0", "text": "  Голямото семейство на художника Енчо Пиронков се събра за вернисажа му в галерия Нирвана, където в продължение на няколко часа не спираше поток от желаещи да поздравят известния творец.   Съпругата му Катя посрещаше гостите на изложбата, а дъщеря му Вида, авторка на хита на Миро \"Гълъбо\", стоеше дълго пред всяка от картините.   Синовете му Петър и Стою пристигнаха заедно със съпругите си и с внуците на художника - Енчо, Катерина и Никола.   Акад. Светлин Русев, проф. Любомир Стойков и колекционерът Боян Радев обиколиха и трите зали в галерията на Ники Младжов, за да разгледат детайлно пъстроцветните платна на твореца, станал прочут преди повече от половин век.   От началото на годината Ники Младжов залага на утвърдени имена в галерията си Нирвана. След професор Вихрони Попнеделев и неговото „Лято” през януари, бизнесменът представи изключителния Енчо Пиронков, който беше обявил, че се оттегля и няма да прави самостоятелни изложби. Но явно пловдивският майстор не устоя на изкушението на Нирвана и за пореден път изложи великолепни творби в изисканото арт пространство на Ники Младжов.   Скулпторите Кунка Димитрова, Ставри Калинов и Валентин Старчев поздравиха художника за страхотната изложба. Румен Статков, който дойде в компания на свещенослужители, колегата му Стефан Чурчулиев, дъщерята на Диана Дафова - художничката Лили Сотирова, писателката Таня Тонева-Танна, актьорът Стефан Мавродиев бяха очаровани от картините на Енчо Пиронков, известен като един от най-ярките представители на Пловдивската школа от 60-те години на ХХ век.   Капка Амзина и Явор Цаков, топмодели, Мая Косева, писатели, издатели бяха сред стотиците гости, които поздравиха 85-годишния художник.   Изложбата на Енчо Пиронков ще радва почитателите на красивото в галерия Нирвана до 7 март. Художникът има зад гърба си самостоятелни изложби в Берлин, Болоня, Будапеща, Варшава, Дрезден, Кьолн, Лайпциг, и е носител на престижни отличия - орден \"Кирил и Методий\", званието \"Заслужил художник\", орден \"Стара планина\" - първа степен.    ", "date": "2018.02.10", "title": "Родът на Енчо Пиронков се събра в Нирвана"}
{"url": "http://epicenter.bg/article/Ska-Keler--V-izmeneniya-plan-za-upravlenie-na--quot-Pirin-quot--ne-se-kazva--che-stava-duma-samo-za-vtori-lift-/146948/11/0", "text": "Франческа Мария Келер е евродепутат, предпочита да я наричат Ска и е сред лидерите на зелените в Европарламента. Убедена е, че борбата с корупцията у нас е „объркана”, и че Пирин и Кресненското дефиле са в опасност. Ска Келер дойде тук и се включи в протестите за Пирин. Обеща да отиде и в Банско, за да разбере лично какво мислят хората там. Ска Келер – съпредседател на Зелените – Европейски свободен алианс: Ние, Зелените в Европейския парламент, направихме изследване за корупцията в България, да видим какво още може да се направи по-добре тук, но искахме да видим също и как можем да се справим с корупцията и на ниво Европейски съюз. Това е проблем, който се наблюдава почти навсякъде в Европейския съюз БНТ: Говорите за корупция и олигарси. Имате ли нещо и някого предвид? СК: Изследването ни засяга новият ви антикорупционен закон – би ли допринесъл с нещо. Изводът ни е, че той би усложнил ситуацията, защото поставя под въпрос работата на различни ведомства и субекти в България. В изследването ни се казва още, че Европейският съюз и Европейската комисия също трябва да работят повече за борбата с корупцията. Почти няма мерки, насочени към самите европейски институции. По повод механизма за наблюдение на България и Румъния, звеното трябва да е по-бдително и да увеличи мерките СК: Да вземем случаите, свързани с околната среда в България. В Пирин имаме оператор на ски-база, който ползва 60% повече площ, отколкото му разрешава лицензът. Но правителството не го закача. Даже като подарък му позволява още да строи. Тук е въпросът за справедливостта. Гражданите трябва да спазват законите, но един ски оператор- не. Кой стои зад този инвеститор? Това е абсолютно неизвестно. БНТ: Настина ли познавате добре въпроса с втория лифт в Пирин? Запозната ли сте с всички гледни точки? СК: Чух доста неща по въпроса от много хора, включително от българския министър-председател. Той беше много любезен да отговори на въпроса ми в парламента. БНТ: Не вярвате на правителството и на премиера ? СК: Не, не вярвам на българския министър-председател. БНТ: Ако построяването на лифтове е свързано с корупция и застрашава природата, то какво да се каже за Швейцария или други страни ? СК: Швейцария не е държава-членка на ЕС. БНТ: А Германия, Словения? СК: Сега сме в България, интересува ни България. А че има проблеми на други места – така е. И на тях обръщаме внимание. Миналата седмица сочих проблеми с корупцията в Румъния, имахме доста прям дебат и с министър-председателя на Хърватия. Не съм дошла тук да казвам, че България греши във всичко. Само че където има проблеми, те трябва да се решават. И погледнете и други ски-курорти. Много е важно да не се забравя, че снегът става все по-дефицитен ресурс. Климатичните промени засягат целия свят. Всички ски-курорти работят с изкуствен сняг. А за него се харчи огромно количество енергия и вода. Те трябва да дойдат отнякъде. Водата се изземва от естествени източници и не може да се използва за друго. Това се отразява на природата. БНТ: Разговаряхте ли с хората в Банско, които разчитат на туризма? СК: Чела съм проучвания, чела съм какво мислят местните. Разказваха ми хора, които са били и в Пирин и в дефилето, но лично още не съм говорила с местните. Доколкото знам, чух, че имало проблем с Кресненското дефиле – другият екологичен въпрос. Ако искаш да строиш магистрала на такава тясна ивица, няма как да не засегнеш местните – училището ще е на няколко метра от магистралата. Земеделски стопани няма да могат да стигат до нивите си, без да заобикалят много хиляди километри. Много хора са против строежа на магистралата. За Пирин един от аргументите, е, че така ще се създадат работни места, а заетостта е много важен фактор, но ми изглежда, и затова ще говоря с хората, че заетостта, при ски-туризма е сезонна. Досега няма положителен ефект върху местната икономика. Но ще ида и ще питам, защото засега само съм чела по въпроса. БНТ: Как отговаряте на твърденията, че зад протестите за Пирин стоят политически интереси напълно различни от еко- идеята и грижата за околната среда? СК: Чух това, но не е вярно. На улицата излизат обикновени хора. Бях и на протеста на българите, които живеят в Белгия. Това са студенти, работници, пенсионери. Те се интересуват какво ще стане с природата, а и с правосъдието, разбира се. Защо един ски-оператор може да прави много повече от позволеното му и не е съден за това! Имат основания да протестират.  Разбира се, и политиците имат право на протест. Доколкото знам, членове на правителството са били на контрапротест, който е \"за” сторежа. Ако нещо е политическо – това е. БНТ: Ако български или холандски политици дойдат на протест във Вашата страна, как биха реагирали хората? СК: Нормално е. Не виждам проблем. Нас, евродепутатите, често ни канят в други страни, ние сме едно, един съюз. Ставащото в България или в Германия въздейства на останалите. Затова са и европейските закони за защита на природата. Зоните от Натура 2000 например, където попадат Пирин и Кресна БНТ: И там той ви каза, че застрояването ще е 2% и ще се строи само лифт и инфраструктурата за него. СК: Аз не вярвам на министър-председателя. В изменения план за управление не се казва, че става дума само за втори ски-лифт. Беше предложено, щом става дума само за втори ски-лифт – така да се запише в закона. Но правителството не се съгласи. И се създадоха много подозрения. Ако прочетете изменения План за управление на Национален парк Пирин, ще видите, че никъде не се споменава само втори ски-лифт, а зоната за ски-туризъм се разширява пет пъти! Това не е дребна работа. Допуска се строителство да се извършва в почти половината от Националния парк. Не означава, че ще се строи само лифт. След интервюто евродепутатът Ска Келер за първи път лично посети Креснеското дефиле и Банско, за да види района и какво мислят жителите там. Ска Келер дойде в България в деня, когато в Германия са на прага на нов кабинет. Той, обаче, ще трябва да се одобри от Социалдемократическата партия на вътрешен референдум. СК: През март ще е ясно. Имам доста критики към коалиционното споразумение. Например по въпроса за климатичните промени. Новото правителство, ако го бъде изобщо, не проявява амбиции по този сериозен проблем. Виждам красиви думи, но искам действия. ", "date": "2018.02.10", "title": "Ска Келер: В изменения план за управление на \"Пирин\" не се казва, че става дума само за втори лифт"}
{"url": "http://epicenter.bg/article/V---quot-Katimerini-quot--Turtsiya--a-ne-Makedoniya--e-zaplaha-za-Gartsiya/146957/11/33", "text": "Турция, а не Република Македония, представлява реалната заплаха пред гръцкия суверенитет. Това пише журналистът Том Елис в своята рубрика, публикувана в днешния брой на гръцкия вестник \"Катимерини\". В Гърция дълго време говорим и търсим вина в името на БЮРМ (Бивша югославска република Македония), въпреки че повечето страни по света са я признали под името Република Македония от много години. Продължаването на тази дипломатическа безизходица разкъсва нашите сили на два фронта, предупреждава Елис. Според него отношенията на Атина с нейната северна балканска съседка могат да се развият. Тези отношения при един по-мъдър и гъвкав подход могат да превърнат Република Македония в най-близкия съюзник на Гърция. В същото време има един друг съсед на Гърция, който прикрива своите претенции към Атина, но със своето поведение и изказвания представлява истинска заплаха за нея. \"Разбира се, всеки въпрос е важен и въпросът с името на Македония със сигурност заслужава внимание и умело боравене с него. Но всяка страна, и особено Гърция, трябва да даде приоритет на предизвикателствата и да реагира по съответния начин“, посочва журналистът. Колкото по-дълго отношенията между Атина и Скопие остават лоши, толкова повече Турция увеличава влиянието си на Балканите, като част от политиката на Анкара, която има ясни геостратегически цели и религиозно измерение. Президентът Реджеп Тайип Ердоган рядко пропуска възможността да изрази подкрепата си за присъединяването на Република Македония към НАТО и постоянно обвинява Гърция, че действа несправедливо като пречи това да се случи, докато не се реши спорът за името. В повече публични речи турският президент заявява, че Турция и Македония са братски страни, че Анкара и Скопие нямат \"никакви различия\", че турците никога няма \"да се откажат от македонските братя\" и че \"Турция винаги е на страната на Македония \". Той дори твърди, че Анкара няма да позволи промяна на името на Македония \", добавя коментаторът на „Катимерини“. \"Турция вече има голямо влияние на Балканите и сега ще го увеличи значително. Единственият отговор, който Гърция може да има на тази политика на Анкара, е по-нататъшното укрепване на отношенията с балканските държави както на многостранно ниво - Атина наистина осъществява инициативи и използва своята роля като член на Европейския съюз и на НАТО - така и на двустранно. В този контекст подобряването на връзките с Македония ще се окаже жизненоважно за интересите на Гърция\", заключава Том Елис в анализа си за „Катимерини“.", "date": "2018.02.10", "title": "В. \"Катимерини\": Турция, а не Македония, е заплаха за Гърция"}
{"url": "http://epicenter.bg/article/Valeriya-Veleva--Skandalat--quot-Ska-Keler-quot--i-natsionalniyat-interes/146972/11/0", "text": "Франческа Мария Келер, евродепутат, която предпочита да я наричат Ска, и е сред лидерите на Зелените в Европарламента, се оказва важната за България европерсона.    „  Като каква го казва това г-жа Ска? Да не би да е гласувала за българския премиер? ”, продължава да настоява дамата, с което прави откровена намеса във вътрешните дела на страната. Пускат ѝ на г-жа Ска обясненията и клетвите на премиера, че една керемидка дори няма да се сложи на Пирин, а тя продължава с огромната манипулация:   Все едно, че не са чули, че ще се строи в ПОЛОВИНАТА Пирин!   Ска отговоря:  „ .”   Зелената евродепутатка, която само била нещо си чела за Пирин, дрънка в национален ефир откровени глупости – как земеделските стопани у нас щели да ЗАОБИКАЛЯТ МНОГО ХИЛЯДИ КИЛОМЕТРИ в Кресна, за да стигнат до нивите си. Вероятно г-жа Ска не знае, че у нас от единия до другия край на държавата са едва 550 км. Но ние я слушаме в ефир безкритично. Не реагираме, когато твърди, че заетостта при ски-туризма НЯМА положителен ефект върху местната икономика. Не реагираме, когато заблуждава, че екопротестите у нас не са политически. Дамата се държи откровено нагло, когато се опитва да ни забруди, че не знае колко са лифтовете в Германция и затова щяла да пита Гугъл, но е наясно с нашите лифтове.   Валери Симеонов реагира остро на нейното поведение, макар че прескочи нормите на изискания дипломатичен език. Правителството се разграничи от него. Разбираемо.   Докога ще търпим да идват да ни учат отвън как да живеем? Нима чехи, словаци, унгарци или поляци ще допуснат някой да им нарежда къде какво да строят? Кой от европейските народи се държи така раболепно? Защо за всичко чакаме знак от Брюксел! Колония ли сме или една от най-старите държави на континента?  Конституцията ни е ясна – цялата власт у нас произтича от народа, а не от Брюксел. По същия начин ни натискат за Истанбулската конвенция и нашите министри са готови да рапортуват! И да дадат безконтролна власт на чужди НПО-та, да прехвърлят на една организация като GREVIO правото да не подлежи на българска юрисдикция, да командва в училища и в детски градини. Не искам да си мисля, какво би станало, ако Конституционният съд признае, че това е възможно. Нашата Конституция не позволява на чужди физически и юридически лица да  съблюдават законите вътре в страната, камо ли пък те да имат имунитет над закона. Как може да допуснем да се отнасят към нас по този обиден начин? Що за евронавеждане е това!   Но сега сме част от равноправен съюз. Кремъл не ни е нареждал какви закони да приемаме, г-жа Ска обаче ни нарежда кой министър да си ходи.    Холандският премиер Марк Рюте дойде и ни каза: „Още малко ви трябва!” Кое е това малко? И колко е малко? Пазим границата на Европа. У нас няма бежанец, който да е посегнал на български гражданин. В Кьолн озверели мигрантни изнасилиха стотици жени навръх Коледа! Това Шенген ли е?    Прегръдки, целувки, опъваме софри, показваме обичаи и изкуство... Накрая си оставаме с клишетата, че много ни харесват и обичат. Потупват ни по рамото и си отиват. А сме заложили на карта и еврочленството на Западните Балкани, и влизането в Шенген, и чакалнята на Еврозоната, и отпадането на Мониторинга, отношенията ЕС- Турция. Мащабни проекти, които изискват освен усилията на премиера и на дипломацията ни, национално достойнство, смелост и единение.    и покажем, че от нас зависи точно сега, когато водим европредседателството. И че заедно с това се водим от националния интерес.", "date": "2018.02.10", "title": "Валерия Велева: Скандалът \"Ска Келер\" и националният интерес"}
{"url": "http://epicenter.bg/article/Kola-plamna-na-stolichniya-bul---Balgariya---VIDEO-/146984/3/0", "text": "Кола пламна на столичния бул. \"България\". БТВ получила сигнала за инцидента и видео от зрител. Той пише, че дълго време никой не е обърнал внимание на горящия автомобил. Огънят е потушен за минути от пристигнали на мястото пожарникари.", "date": "2018.02.10", "title": "Кола пламна на столичния бул. „България” (ВИДЕО)"}
{"url": "http://epicenter.bg/article/Razhodki-na-otkrito--sport-i-vitaminozna-hrana-sa-nay-sigurnite-ni-orazhiya-sreshtu-bolestite/146953/2/0", "text": "Разходки на открито, спорт и витаминозна храна са най-сигурните ни оръжия срещу върлуващите в момента вируси. Около това мнение се обединиха общопрактикуващият лекар д-р Гергана Николова и председателят на Българското дружество по хранене и диететика проф. Божидар Попов, посочва Нова телевизия. Д-р Николова бе категорична, че дори когато имаме висока температура, не трябва да се затваряме в топло помещение.   „Навън концентрацията на вируса е много по-малка. А в момента се засякоха два щама - пуска ни единият и ни среща другият, точно когато имунната система е в тотален срив. Най-опасна е тази ситуация за децата. Ето защо трябва да ги караме да излизат колкото е възможно по-често”, обясни д-р Николова. Според проф. Попов най-добрият имуностимулант е здравословната и разнообразна храна. „Най-важното в балансираното хранене е белтъкът от животински произход. В грипно време задължително трябва да се консумират мляко и млечни продукти, яйца, пресни плодове и зеленчуци, защото те съдържат антиоксиданти. Чесънът също е много полезен”, каза проф. Попов. Той поясни, че мазнините от животински произход, с изключение на рибната, „не са добри приятели на имунитета”.   „В никакъв случай не трябва да се подлагаме на диета в грипно време”, категоричен е експертът.   Д-р Николова пък подчерта, че е важно и да пием вода – поне 1,5 литра на ден.", "date": "2018.02.10", "title": "Разходки на открито, спорт и витаминозна храна са най-сигурните ни оръжия срещу болестите (Видео)"}
{"url": "http://epicenter.bg/article/Nedovolni-ot-Istanbulskata-konventsiya--Tya-e-gavra-s-balgarskite-detsa---Video-/146958/2/0", "text": "И днес граждани се събраха пред Народното събрание за протест срещу Конвенцията на Съвета на Европа срещу домашното насилие,  Демонстрантите твърдят, че документът е „гавра с българските деца” и ще ги принуди да изучават „сатанински понятия” като „джендър” и „социален пол”. „Призоваваме прокуратурата да разследва пропагандата на гей, лесбийски и хомо технологии чрез филми и печатни издания”, заяви пред камерата на bTV организаторът на мероприятието Румен Дечев. Той беше категоричен, че заедно със съмишлениците си ще продължи с протестите, докато подписът на България под документа не бъде оттеглен. Протестът бе организиран от 12,15 ч. Организаторите отправиха апел към управляващите: \"Осъзнайте се, не извършвайте това национално предателство. Рано или късно народът ще ви потърси отговорност\", предупреждават организаторите. По-късно през деня от 18 часа пред НДК \"Национална съпротива\" организира национално шествие под надслов \"Не на истанбулската конвенция\". В Русе от 16 ч. също ще се проведе митинг - шествие срещу ратифициране на Истанбулската конвенция. Шествието е организирано от християнската общност в Русе и фондация \"Възстанови живот ”. Шествието ще тръгне от паметника на Альоша, през центъра, ще стигне до Община - Русе, където всеки, който иска, ще може да участва в подписка, в която да изрази своето несъгласие с ратифицирането на Истанбулската конвенция.", "date": "2018.02.10", "title": "Недоволни от Истанбулската конвенция: Тя е гавра с българските деца! (Видео)"}
{"url": "http://epicenter.bg/article/Nova-blokada-na-pat-E-79-v-Severozapada--Video-/146960/2/0", "text": "На пореден протест излязоха жители на северозападни общини с искане за по-добри пътища. Искането е до София да се стига по магистрала, а под Петрохан да се изгради тунел. Това е трети пореден протест на гражданите, предава бТВ. Въпреки плътния полицейски кордон, в района на Видин движението по международния път Е-79 беше блокирано минути след 11:30 часа на входно-изходната артерия на дунавския град, използвана от товарните автомобили, тръгнали към \"Дунав мост 2\". При Бързия беше затворен пътят за Петрохан. В протестите участват хора от всички възрасти, има и родители с деца. \"Пътят не може да е готов веднага, но могат да се стартират процедурите, без да ни лъжат\", коментира пред камерата на bTV един от недоволните.  Той и останалите участници в протеста настояват МС да вземе решение за започване на отчуждителните и всички останали процедури за изграждане на магистрала.", "date": "2018.02.10", "title": "Нова блокада на път Е-79 в Северозапада (Видео)"}
{"url": "http://epicenter.bg/article/Sreshtu-nasilieto-v-detskite-gradini--Roditeli-izlyazoha-na-protest-v-Burgas--VIDEO-/146962/2/0", "text": "Родители излязоха на протест в Бургас в събота. Недоволството им е срещу вербалната и физическа агресия срещу деца в детските градини и ясли, предава Нова тв. Преди седмица се появи пореден запис от скрита камера, запечатал кадри с такова насилие в  детска градина \"Брезичка\" в морския град. Така за пореден път беше поставен въпросът за поставянето на камери, които да следят действията на учителите и техните помощници.  Майките и бащите настояват още за намаляване на броя на децата в групите, ранно пенсиониране на преподавателите, които работят с малки деца, както и мандатност на директорите на детските заведения. Очаква се тези дни протести да се проведат в още 12 български града, сред които Варна, Пазарджик, Плевен.", "date": "2018.02.10", "title": "Срещу насилието в детските градини: Родители излязоха на протест в Бургас (ВИДЕО)"}
{"url": "http://epicenter.bg/article/Zhalt-kod-za-snegovalezhi-i-silen-vyatar-v-nedelya/146974/2/0", "text": "През нощта в по-голямата част от страната ще е с валежи от дъжд, в Северна България и високите полета на Западна България - от сняг. Утре почти в цялата страна ще вали сняг, само на места в Горнотракийската низина все още дъжд, но по-късно и там ще се примесва със сняг. Ще се образува снежна покривка. В почти цялата страна е обявен жълт код за снеговалежи и силен вятър, съобщават от НИМХ при БАН, цитирани от БНТ.  Привечер от запад валежите ще започнат да отслабнат и да спират. Ще духа умерен, в Източна България до силен вятър от север-североизток, който през деня постепенно ще се ориентира от северозапад и с него ще продължи да нахлува студен въздух.  На места в Дунавската равнина, Предбалкана и Родопите, където валежите ще са по-интензивни, ще има условия за снежни виелици и навявания. Минималните температури ще бъдат между минус 2 и 2 градуса, а максималните - от 0 до 5 градуса.  По Черноморието ще е облачно с валежи от дъжд, по северното крайбрежие примесен със сняг. Ще духа силен вятър от север-североизток, който през деня ще се ориентира от север-северозапад. Максималните температури ще бъдат 3-6 градуса. Температурата на морската вода ще бъде 6-7 градуса; вълнението на морето ще бъде 3-4 бала. В планините ще бъде облачно със силни снеговалежи. Ще духа умерен, по билото на Стара планина временно до силен вятър от север-североизток, но след обяд ще отслабва. Максималната температура на височина 1200 метра ще бъде около 0 градуса, на 2000 метра около минус 6 градуса.  В началото на следващата седмица вятърът ще се ориентира от северозапад, ще отслабне, на места временно и ще стихне, а впоследствие ще стане южен. Облачността ще се задържи предимно значителна, но вероятността за валежи е малка. Минималните температури ще се понижат, а дневните ще се повишават.", "date": "2018.02.10", "title": "Жълт код за снеговалежи и силен вятър в неделя"}
{"url": "http://epicenter.bg/article/Vidin-posreshtna-mitropolit-Daniil/146975/2/0", "text": "Стотици посрещнаха новоизбрания Видински митрополит Даниил на площада в града на баба Вида, предаде БГНЕС. Новоизбраният Видински митрополит Даниил бе посрещнат от чакащите го още от ранния следобед жители на Видин, гостите на Видинска епархия, официални лица, на площад „Бдинци”.  Кметът на града, представители на местната власт, представители на различни вероизповедания също присъстваха на площада. По-късно Литийно шествие ще тръгне до Катедрален храм „Св.вмчк. Димитър Солунски”, където ще се извърши въдворяването на Видинския митрополит Даниил и вечерно Богослужение.  Програмата по въдворяването на Видинския митрополит Даниил започна днес на обяд между Врачанската и Видинската епархии – от монтанското село Сумер. Там се състоя тържественото първо посрещане на новия Видински митрополит. Митрополит Даниил бе придружаван от Високопреосвещения Врачански митрополит Григорий, натоварен от Св. Синод да представи новия Видински митрополит на неговото духовенство и епархиоти.  В духа на утвърдената църковна традиция новоизбраният архиерей символично бе посрещнат в храм \"Св. преп. Параскева\" от кмета на селото Лидия Митрофанова и от множество духовници и миряни, възрадвани в този ден от възможността първи да приветстват своя нов архипастир.  Врачанският митрополит Григорий връчи архиерейски посох на митрополит Даниил, принадлежал на приснопаметния му предшественик митрополит Дометиан, и му благопожела от името на Светейшия Български патриарх Неофит и Св. Синод многоуспешно и спасително служение.  „За нас това е знак на великата Божия милост и благ промисъл за духовно развитие и всяко благополучие в живота ни”, обърна се в словото си кмета на Сумер Лидия Митрофанова. Протосингелът на Видинска епархия архимандрит Антим също поздрави Видинския митрополит Даниил с прочувствено слово, в което подчерта, че духовенството и епархиотите на Видинска епархия с трепет и благодарност към Бога посрещат своя духовен архипастир, за да ги води към Бога и спасението.  В храма на село Сумер митрополит Даниил за пръв път произнесе слово-обръщение към своите епархиоти, в което подчерта, че залага на връзките на мира, единството във вярата и любовта. След това с хляб и сол, с музика и възрадвани души всички изпратиха митрополит Даниил към следващата му спирка - Монтана.  Там областният управител Росен Белчев посрещна митрополитът с думите:  „Във Ваше лице виждам истински духовен водач, който с достойнство и мъдрост ще работи за утвърждаване на взаимното уважение и единението на българските граждани, защото в днешно време повече от всякога се нуждаем от солидарност и толерантност, основани на християнските ценности!”.", "date": "2018.02.10", "title": "Видин посрещна митрополит Даниил"}
{"url": "http://epicenter.bg/article/Nad-5500-grazhdani--povecheto-mladi-hora--posetiha-Narodnoto-sabranie-v-Denya-na-otvoreni-vrati/146976/2/0", "text": "Над 5500 граждани, повечето от които млади хора, посетиха Народното събрание в Деня на отворени врати на парламента. Инициативата на законодателната институция е по повод 139-ата годишнина от Учредителното събрание, припомнят от пресцентъра на парламента. В Народното събрание посетителите можеха да видят оригиналите на Търновската конституция, приета от Учредителното събрание на 16 април 1879 г., и на т.нар. Сребърна конституция – издадена през 1911 г. Гостите на институцията можеха да разгледат документалната изложба „Основите на българския парламентаризъм“, пленарната зала, както и постоянната експозиция, свързана с историята на Народното събрание. Между 10 и 30 минути изчакваха желаещите да се снимат на мястото на председателя на Народното събрание и да докоснат звънеца, с който се откриват и закриват заседанията на парламента. Гражданите проявиха интерес към местата, които заемат в пленарната зала президентът, министър-председателят и членовете на Министерския съвет. Имаше и такива, които „провериха” как работи системата за гласуване, разговаряха помежду си на местата, на които обичайно стоят народните представители или „даваха” изявления за представителите на медиите. Заместник-председателят на Народното събрание Емил Христов посрещна най-нетърпеливите посетители, сред които бяха ученици от столичното 129-то училище „Антим І” и студенти по право. Той разговаря с младежите и изрази увереност, че те отново ще посетят законодателната институция.", "date": "2018.02.10", "title": "Над 5500 граждани, повечето млади хора, посетиха Народното събрание в Деня на отворени врати"}
{"url": "http://epicenter.bg/article/Prof--Mihail-Konstantinov--Balgariya-veche-e-lider-na-Zapadnite-Balkani/146978/2/0", "text": "България трябва да продължи да настоява да бъде приета час по-скоро в Шенген, защото е изпълнила всички изисквания, които са били поставени от Европейския съюз. В момента пречките пред нашето влизане са вътрешни противоречия в Холандия и Германия, обясни в  анализаторът проф. Михаил Константинов. Според него има още един аргумент в наша полза – промяната на политиката на Балканите и фактът, че страната ни успя да стане лидер в региона. „Тя вече е лидер на Западните Балкани. Тя започва да става и лидер – е, може би не в първата тройка, но във втората тройка на Европа сме лидери с това, което правим тук. Точно тук сме си намерили една прекрасна ниша, и стоим много добре. Честно казано, преди шест месеца не очаквах, че така добре ще се развият нещата. За нас, като фактор на Западните Балкани. Ние станахме истински, полезен фактор в това отношение и аз съм горд с това, което се случва,\" категоричен беше той. Усилията ни трябва да продължат, защото дават резултат, допълни проф. Константинов. Сред най-новите примери в тази посока е и първото от две години заседание на комисията към европарламента, която отговаря за връзките с Македония – а това стана факт благодарение на усилията на двама български евродепутати. Според Михаил Константинов има реален шанс бившата югорепублика да разреши спора си с Гърция за името. „Проблемът няма да се реши докато ние сме председатели, защото тези неща не стават толкова бързо. Но трябва да стигнат до степен, в която да няма връщане назад. Тоест ние трябва да убедим и македонското ръководство, което е почти убедено вече, и по-скоро гръцкото. Тъй като Ципрас сам по себе си е убеден, че така трябва да се действа, но натискът вътре срещу него е страхотен. А той не може да си позволи да загуби само защото е направил външнополитическа отстъпка на една малка съседна държава. Така че и него трябва да го разбираме\", смята анализаторът  Темата за бъдещето на Западните Балкани със сигурност ще продължи и по време на председателството на Австрия и след това на Румъния, които имат много близки позиции с тези на България, допълни проф. Константинов.", "date": "2018.02.10", "title": "Проф. Михаил Константинов: България вече е лидер на Западните Балкани!"}
{"url": "http://epicenter.bg/article/Dimitar-Delchev--Shte-se-pritesnya--ako-Severna-i-Yuzhna-Koreya-se-obedinyat-predi-desnitsata/146981/2/0", "text": "\"Мен би ме притеснило много, ако Северна и Южна Корея, се обединят преди да се обедини десницата в България.\" Това заяви лидерът на ДБГ Димитър Делчев в предаването \"Офанзива с Любо Огнянов\" по Канал 3 по повод роенето вдясно, което остана далеч от парламентарната бариера на последните избори. Той констатира, че липсва достатъчна смелост на лидерите на десницата да се обединят.  \"ДБГ не клони към нито едно обединение, което има за цел да разделя дясното, а не да го обединява. Десницата има нужда се яви като едно, а не като две или като три\", каза още Делчев. Той призна, че ходи на зелените протести за Пирин, но не като екозащитник, а с политически мотиви.  \"Аз лично участвам в тези протести, защото те прераснаха отдавна за законност и ред. В основата е дълбокото недоверие у хората, разбирането, че това правителство иска да защити всеки друг интерес, а не и на гражданското общество Споделям мнението на хората, че това правителство се провали във всички обещания, които даде. Лъжата на парвителството я има\", отбеляза бившият коалиционен партньор на ГЕРБ. Лъжата обединявала протестиращите.", "date": "2018.02.10", "title": "Димитър Делчев: Ще се притесня, ако Северна и Южна Корея се обединят преди десницата"}
{"url": "http://epicenter.bg/article/Nova-Zagora-ostava-bez-voda/146982/2/98", "text": "Нова Загора е без вода заради авария, съобщиха от ВиК-Сливен, цитирани от БТА. Поради авариен ремонт до отстраняване на аварията е прекъснато водоподаването на града. При възможност то ще бъде възстановено по-рано, като след това може да се повиши мътността на водата.", "date": "2018.02.10", "title": "Нова Загора остава без вода"}
