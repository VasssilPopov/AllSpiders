{"url": "http://epicenter.bg/article/Iskren-Veselinov--Tselta-e-vseki-da-znae--che-ima-li-prestaplenie--shte-ima-i-nakazanie-/182435/2/48", "text": "Разширяват се пределите на неизбежна самоотбрана. Това реши парламентът на първо четене, като в бъдеще хората биха могли да се защитят, ако са жертви на взломяване в дома им, или е застрашен живота им. Темата коментира в предаването \"Всичко коз\" по Канал 3 депутатът от ВМРО Искрен Веселинов, който е и един от вносителите на гласуваните промени в Наказателния кодекс.  \"Целта на промените е справедливост. Да върнем една естествена рамка на човешкото поведение. Когато някой е застрашен в собствения си дом или самия той, да може да отвърне на нападателя и да се защити. Това е естественото положение на нещата – нападнатият да може да се защитава. От тази рамка обаче е избягано преди 50 години, когато е създаден Наказателния кодекс\", коментира Веселинов, като изтъкна, че друга цел и \"да се повиши нивото на страх у нападателите\".  \"Това е естественото за нас. Даже е доста скромно разширението в сравнение с други държави. Примерно при нас няма да се доказва, ако бъде застрашен живота, сексуалността при нападение на две или повече лица. А има държави, в които само да прехвърлиш оградата и може да стреляш\", каза Веселинов.  Той поясни, че обичайната теза против това разширяване на пределите на неизбежната самоотбрана е, че е това може да се използва за замаскиране на убийства. Но по думите в действителност това се използва с обратен знак и нападателите се опитват да се оневинят по този начин. Депутатът изтъкна, че дори и да има случай на убийство, тежка телесна повреда при самоотбрана, то ще има разследване и то ще прецени дали самоотбраната е била истинска.  \"На нападение, което заплашва, живота, здравето, сексуалната неприкосновеност. Т.е. изнасилване или тежка телесна повреда или убийство – това са случаите, в които може да се защитаваш неограничено\", уточни Искрен Веселинов.  \"Идеята е и да има превантивен ефект – да знае престъпникът, че при влизане с взлом, може да загуби живота си дори\", добави депутатът от Патриотите.  Към промените в Наказателния кодекс мина и намаляването на минималната сума на престъпление, за която ще се търси наказателна отговорност, а не както бе в момента в размер на две минимални заплати.  \"Промените са насочени към всички, не към само един етнос. Това, че хората от този етнос са тези, които вършат предимно тази престъпност, е факт. Няма какво да се крием зад някаква фалшива политкоректност. Но няма Наказателен кодекс, който да е насочен към само един етнос\", категоричен е Весилинов.  \"Целта е всеки да знае, че има ли престъпление, ще има и наказание\", допълни депутатът от ВМРО.  ", "date": "2019.05.09", "title": "Искрен Веселинов: Целта е всеки да знае, че има ли престъпление, ще има и наказание "}
{"url": "http://epicenter.bg/article/Radev-otvarna-na-Borisov--Ne-mislya--che-tryabva-da-se-vodi-predizborna-kampaniya-s-pari-ot-byudzheta/182353/2/0", "text": "Аз съм равноотдалечен от всички партии, но не мисля, че трябва да се води предизборна кампания с пари от държавния бюджет. Това каза президентът Румен Радев пред журналисти след церемонията по поставяне на венци и цвета пред паметника на Незнайния воин по повод 74 години от края на Втората световна война, предаде Агенция „Фокус“.  Радев коментира думите на премиера Борисов, който в телевизионно интервю заяви, че очаква президентът да е равно отдалечен от всички партии.  „Аз съм равноотдалечен от всички партии и не мисля, че давам някакъв повод изобщо да се мисли в тази насока. По-скоро аз не мисля, че трябва да се води предизборна кампания с пари от държавния бюджет. Както виждате обвиненията към мен са абсолютно несъстоятелни... цитираният Иво Христов, първо напусна президентството и тогава започна да води предизборна кампания, така че нека се поучат и другите“, коментира Радев.  Във връзка с това, че двама от кабинета му - Елена Йончева и Иво Христов сега са част от листата на БСП за България за европейските избори държавният глава заяви.  „Президентството не е феодална институция, всеки е свободен да взема решение. Направете си една справка колко съветници и секретари на предишни президенти още по време на мандатите на тези президенти какви постове после са заемали. Така че това е нещо нормално. И г-жа Йончева напусна Президентството в желанието си да се кандидатира за народен представител. Моите условия са ясни - напуска се Президентството и всеки е способен да се кандидатира за каквото си поиска. Така че тези упреци са абсолютно несъстоятелни\", добави той.  Държавният глава каза още, че опитите скандалите да бъдат заглушени с всякакви други мероприятия, няма да сполучат, понеже хората вече очакват разнищване на тези скандали и реални действия и противодействие на корупцията.   Най-голямото постижение на Европа, това е Европейският съюз, а най-голямото постижение на Европейския съюз, това е опазването на мира в Европа вече повече от седем десетилетия, коментира още президентът.  „Днес е празник и отбелязваме Деня на победата и Деня на Европа. За да се реализира голямата идея за обединена Европа, нямаше как да стане без победата над хитлерофашизма. За това сме длъжни да уважаваме и почитаме паметта на тези милиони жертви дадени в борбата с нацизма и да не забравяме приноса на България. Хиляди българи загинаха във Втората световна война и днес трябва да почетем тяхната памет и да отдадем момента и на живите в момента български ветерани“, посочи президентът Радев, като подчерта, че те продължават да са пример за родолюбие и отдаденост към отечеството.  ", "date": "2019.05.09", "title": "Радев отвърна на Борисов: Не мисля, че трябва да се води предизборна кампания с пари от бюджета"}
{"url": "http://epicenter.bg/article/Darzhavnite-glavi-na-21-strani-chlenki-na-ES-s-priziv--Doyde-svoya-glas-za-badeshta-obedinena-Evropa--/182388/2/0", "text": "Държавните глави на 21 страни-членки на ЕС отправят призив към гражданите да определят със своя глас на европейските избори бъдещия път на обединена Европа  В навечерието на изборите за национални представители в Европейския парламент 21 държавни глави на страни-членки на ЕС отправят призив към европейските граждани да определят със своя глас на вота бъдещия път на Европейския съюз.  В декларацията, подписана от държавните глави на България, Чехия, Германия, Естония, Ирландия, Гърция, Франция, Хърватия, Италия, Република Кипър, Латвия, Литва, Унгария, Малта, Австрия, Полша, Португалия, Румъния, Словения, Словакия, Финландия се подчертава значимостта на съхраняването на Европейския съюз, неговата сила и интеграция.  Европейската интеграция и единство са от изключително значение и само една силна общност е способна да се изправи пред съвременните предизвикателства, надхвърлящи националните граници. Европа ще се справи успешно с глобалните рискове и ще продължи по пътя на икономическото и социално сближаване и развитие единствено при наличието на равнопоставеност в партньорството и съвместни действия, е позицията на президентите.  „Не можем и не трябва да приемаме мира и свободата, просперитета и благосъстоянието за даденост. Необходимо е всички да останем активно ангажирани с голямата идея за мирна и интегрирана Европа“, се казва още в документа.  Държавните глави посочват, че през последните месеци повече от всякога, Европейският съюз е изправен пред безпрецедентни рискове и отстъпление от интеграционните процеси. В документа се подчертава, че както европейските граждани, така и държавите-членки имат нужда от силен Европейски съюз, с общи институции, който е готов да възприема критично резултатите от своята дейност и е способен да се реформира.  „Европа се нуждае от оживен политически дебат за най-добрия път напред към бъдещето, използвайки зададената основа в Римската декларация от 25 март 2017 г.“, подчертават президентите.   Според тях Съюзът е способен да възприеме широк обхват от мнения и идеи. „Определено, обаче, не трябва да има връщане към Европа, в която държавите вече не са равнопоставени партньори, а опоненти“, се казва още в съвместния призив на европейските държавни ръководители. ", "date": "2019.05.09", "title": "Държавните глави на 21 страни-членки на ЕС с призив: Дойде своя глас за бъдеща обединена Европа! "}
{"url": "http://epicenter.bg/article/Borisov-v-Sibiu--Samo-edna-obedinena-i-silna-Evropa-mozhe-da-garantira-mira-i-spravedlivostta-/182409/2/0", "text": "„Само една обединена и силна Европа може да гарантира мира и справедливостта“. Това заяви министър-председателят Бойко Борисов в изказването си по време на работния обяд на държавните и правителствени ръководители на страните-членки на ЕС. Европейските лидери участват в Среща на върха в румънския град Сибиу. Премиерът Борисов призова Европа да запази единството си чрез спазването на европейските ценности и декларирането на отговорност спрямо бъдещето на гражданите. Българският министър-председател изброи пред лидерите предизвикателствата, пред които е изправена Общността – глобални миграционни потоци, заплахите върху сигурността, темпото на демографските и технологичните промени и все по-тежки екологични опасности.   „Предвид тези предизвикателства трябва да зададем стратегическата рамка, така че ЕС да запази лидерството си в многостранни подход на търсене на решения. Затова от ключово значение е утвърждаването на Европа, която обединява, Европа, която защитава, Eвропа - лидер в световен мащаб и Европа на иновациите“, изтъкна Бойко Борисов в изказването си.  Пред лидерите в Сибиу българският премиер Борисов отбеляза, че насърчаването на икономическото, социалното и териториалното сближаване, както и на солидарността между държавите-членки на ЕС следва да останат водещи принципи.   Фокус в изявлението на министър-председателя Бойко Борисов беше и обединяването на европейските усилия в борбата с тероризма, нелегалната миграция, кибератаките и дезинформацията, както и гарантирането на сигурността на външните граници.   В тази връзка българският премиер акцентира пред участниците в срещата, че Европейската политика за съседство и политиката за разширяване на ЕС със Западните Балкани имат важна роля. „Ускоряването на процеса на реформи в тези страни е от съществено значение за постигането на устойчива стабилност, просперитет и сигурност за региона и за Европа като цяло“, подчерта още Бойко Борисов.   Той заяви, че България ще продължи да подкрепя шестте държави от Западните Балкани по пътя им към ЕС, въз основа на собствените им заслуги и при изпълнение на критериите за разширяване и допълни, че страната ни подкрепя започването на преговори с Република Северна Македония и Албания през юни 2019 г. за присъединяване към Европейския съюз. Пред участниците в срещата българският премиер Бойко Борисов подчерта, че ефективното управление на миграцията и борбата с тероризма изискват засилване на контрола по всички граници на общоевропейско ниво, както и подобрено сътрудничеството между компетентните органи. „Ще продължим да отстояваме категоричната си позиция, че е необходимо солидарно разпределение на тежестта и че никоя държава-членка не трябва да бъде оставена сама да се справя с предизвикателствата на миграцията“, изтъкна още министър-председателят. Българският премиер заяви, че въпреки вътрешните и външните предизвикателства, Европейският съюз продължава да осигурява мир и просперитет. „Но мирът не е даденост и неговото съхранение изисква толерантност и сплотеност“, подчерта Бойко Борисов пред европейските лидери и завърши изказването си с посланието, което Негово Светейшество Папа Франциск отправи в София - „Мир на земята“.", "date": "2019.05.09", "title": "Борисов в Сибиу: Само една обединена и силна Европа може да гарантира мира и справедливостта!"}
{"url": "http://epicenter.bg/article/TsIK--191-sektsii-v-64-strani-shte-badat-otvoreni-izvan-stranata/182412/2/0", "text": "Извън страната ще бъдат отворени 191 секции за гласуване в 64 страни. Това каза говорителят на ЦИК на брифинг на Централна избирателна комисия, предаде Агенция \"Фокус\".   „В държавите-членки на ЕС са: 24 секции във Великобритания, в Германия – 24, в Испания – 16, в Гърция – 13 и във Франция – 10“, обясни той.    „Ако трябва да направим една съпоставка, въпреки че критериите за образуване на избирателни секции бяха различни от тези, предвидени в изборите за членове на ЕС през 2014, тогава имаше възможността да бъдат образувани така наречените \"автоматични секции\" на местата, където български граждани са гласували в предходните избори“, допълни той.   „През 2014 година общият брой на избирателните секции са 179 в 35 държави, като във Великобритания те са били 25. В германия – 10, от които в последствие с наше решение са намалени на 8 с оглед не получаване на съгласие от приемащата държава. В Испания са били 46, в Гърция – 11 и във Франция – 12“, каза още Андреев.   До момента в комисията са постъпили 15 броя сигнали и 10 жалби, каза още говорителят на ЦИК. Андреев обясни, че всички те са разгледани. „6 от сигналите са във връзка с провеждането на предизборната кампания. По отношение на жалбите – една от тях е от такъв тип, която днес ще бъде разгледана“, допълни той.   Андреев уточни, че отделно от това жалби срещу решения на ЦИК са подадени 25 и към момента висящи са само две. „Във вчерашния ден имаше произнасяне от страна на Върховния административен съд във връзка с жалбата на Гражданското движение „Боец“ срещу нашето решение, с което ние отворихме с писмо, че по отношение на всички кандидати е извършена проверка дали те отговарят на пасивното избирателно право, което се установи и от проверката на ГРАО и няма пречка те да участват в тези избори“, каза още той.", "date": "2019.05.09", "title": "ЦИК: 191 секции в 64 страни ще бъдат отворени извън страната"}
{"url": "http://epicenter.bg/article/Nikolay-Dikov--GERB--Malkiyat-i-sreden-biznes-sa-klyuchat-kam-silnata-ikonomika-/182416/2/48", "text": "  Малкият и среден бизнес са ключът към успеха в България. Само когато има силно проспериращ малък и среден бизнес, може да има разцвет на икономиката. Ще продължим да работим за развитието му, за повече инвестиции и иновации. Ще работим, за да направим утрешния ден по-добър. Това каза кандидатът за евродепутат Николай Диков от листата на ГЕРБ и СДС в една от фирмите за производство на осветителни тела в Стара Загора.  Той разясни пред работещите в предприятието значимостта на членството ни в Европейския съюз и ползите за страната. „Преди беше много по-трудно да се придвижват хора, стоки и услуги. Благодарение на ЕС имаме по-широк пазар и икономиката се разрасна“ – допълни още Диков.  По време на срещата в една от големите вериги строителни хипермаркети в страната кандидатът за евродепутат призова работещите да гласуват, противопоставяйки се на езика на омразата.  „На 26 май предстоят много важни избори. Те са важни не за партиите, а за всеки един от нас, защото няма по-добра платформа за развитието на страната ни от Европейския съюз“, призова Николай Диков.  Той коментира хода на изпълняваните в момента европроекти в Стара Загора, сред които и този за центъра на града. Работещите се интересуваха от изграждането на велоалея на реновирания с европейски средства надлез, водещ към работното им място.  „Тя ще бъде построена и свързана със съществуващата към момента веломрежа, която е общо 8 км в Стара Загора”, обясни кандидатът за евродепутат.  Той подчерта, че друг водещ приоритет и акцент в работата му е развитието и защитата на комплекса “Марица изток”, който е от изключителна важност не само за региона, а и за националната сигурност на страната ни.  ", "date": "2019.05.09", "title": "Николай Диков, ГЕРБ: Малкият и среден бизнес са ключът към силната икономика "}
{"url": "http://epicenter.bg/article/Mariya-Gabriel--V-modernoto-proizvodstvo-vizhdame-na-praktika-vazhnostta-na-tsifrovite-umeniya-/182417/2/48", "text": "  Водачът на листата на ГЕРБ Мария Габриел посети водеща фирма за производство на метални конструкции в Кремиковци. Тя разговаря с ръководството на предприятието и работниците за възможностите, предоставяни от ЕС за внедряване на иновации, конкурентоспособността и подобряване на цифровите умения на работниците. Това съобщиха от пресцентъра на ГЕРБ.  Мария Габриел подчерта, че в модерното производство виждаме на практика важността на цифровите умения.  „Именно това е Европа, която трябва да продължим да отстояваме. Да насърчаваме компаниите в България да инвестират в дигитални технологии. Поради тази причина съм предложила новата програма „Цифрова Европа“. По нея предвиждаме 2 милиарда евро да бъдат насочени за сферата на киберсигурността, 700 милиона от са предвидени за обучение за високи цифрови умения, а 2,5 милиона евро ще са за развитие на изкуствен интелект. Това е важно за бизнеса, за икономически растеж и конкурентоспособност чрез използване и внедряване на цифрови технологии, каза Мария Габриел.  Тя добави, че за предприятията са важни и цифровите иновационни хъбове, с които те ще могат да тестват нови бизнес идеи, да черпят ноу-хау, да помогнат на своите служители да придобият още умения и квалификации. Тези хъбове ще подпомагат фирмите в цифровата им трансформация, добави Мария Габриел.  Управителят на фирмата Кирил Благоев коментира, че повече от 7 години се изпoлзват максимално възможностите, които дава Европа, чрез различни програми на съюза насочени към модернизацията и конкурентоспособността на бизнеса.  Направените европейски инвестиции в производството са за около 2.5 млн. евро. Продължават да се търсят начини чрез средства от Европа с помощ към бизнеса, които ще дадат още по-голям тласък на родното производство.  „Именно тази солидарност е от изключителна голяма помощ за бизнеса и всеки, който твърди обратното греши. Основните програми са насочени към автоматизация на производството, за да може то да има по-голяма добавена стойност.  В срещата участваха общински съветници от ГЕРБ, районни кметове, представители на структурата на партията и на Предприемачи ГЕРБ.  ", "date": "2019.05.09", "title": "Мария Габриел: В модерното производство виждаме на практика важността на цифровите умения "}
{"url": "http://epicenter.bg/article/Andrey-Novakov-v-Sapareva-banya--Nashata-rabota-e-Balgariya-da-poluchi-poveche-sredstva-ot-ES/182418/2/48", "text": "Нашата работа е България да получи повече средства от Европейския съюз, да защитим превозвачите, туризма, младите хора. Да направим така, че институциите да отидат при хората, а не обратното. Това заяви в Сапарева баня кандидатът за евродепутат от ГЕРБ Андрей Новаков. Той се срещна с представители на транспортния бранш и на туризма. На срещата присъства и кметът на общината Калин Гелев, общински съветници от ГЕРБ и млади хора от Сапарева баня. Това съобщиха от пресцентъра на ГЕРБ.    „Причината да искаме вашето доверие е, защото милеем за България, ние искаме да градим, да оставим нещо на страната. Това ни дава сили и увереност да застанем с лицата си пред вас“, посочи Новаков.   Кметът на Сапарева баня и общински координатор на ГЕРБ, Калин Гелев подчерта, че от правителството на Борисов и българските евродепутати е свършена огромна работа до момента и във всяко едно населено място има какво да се покаже като добър пример. „Победа на тези избори ще гарантира, че и през следващите 7 години България ще получи финансиране“, заяви Гелев. Той посочи, че Андрей Новаков многократно е посещавал Сапарева баня по различни поводи и винаги е съдействал с каквото може.   Евродепутатът от ГЕРБ уважи и храмовия празник на сапаревобанското село Ресилово. Стотици жители и гости на населеното място присъстваха на водосвета за здраве, отслужен пред храма „Свети Николай Летен“. Новаков поздрави местните със светлия празник, пожелавайки им здраве и благоденствие.    ", "date": "2019.05.09", "title": "Андрей Новаков в Сапарева баня: Нашата работа е България да получи повече средства от ЕС"}
{"url": "http://epicenter.bg/article/Advokat-Nikolay-Dimitrov--Na-Mestan-shte-bade-povdignato-oshte-po-tezhko-obvinenie/182337/3/0", "text": "  \"Имаме притеснение, че той е искал по телефона да дойде определен патрул и са били отклонявани патрули, докато дойде удобният. Той твърди, че е бил в шок дълго време след катастрофата, но искаме и информация дали по неговия телефон са водени разговори през това време, за което твърди, че бил в шок\", каза Димитров.   Очаквам до няколко дни на Лютви Местан да му бъде прецизирано по-тежко обвинение, защото при катастрофата пострада и майката на починалото бебе. Това каза адвокат Николай Димитров, който е поел защитата на семейството от катастрофата с лидера на партия ДОСТ в ефира на БТВ.  „Задължението на участниците в движението при знак \"Стоп\" не се изчерпва само с натискане на педала, той трябва да се увери, че никой не се движи по пътя с предимство, за да премине. Моите подзащитни са се движели със скорост около 90 км/ч. Местан, излизайки от път без предимство, не се е убедил, че по пътя с предимство се движи кола, още повече, че има видимост в пътния участък. Пострадалите са видели много ясно колата на г-н Местан, но са предположили, че той ще изчака на знак „Стоп“.    „Не мога да кажа дали ситуацията е била подценена. Основната причина за инцидента е излизането от път с предимство и неспазването на знак \"Стоп\", кат6егоричен е защитникът.  „Клиповете във Фейсбук на моя клиент не доказват, че той шофира опасно. Хората са много уплашени. Това не е случаен човек, той е проводник на интересите на съседна държава в България“, каза адвокат Димитров. ", "date": "2019.05.09", "title": "Адвокат Николай Димитров: На Местан ще бъде повдигнато още по-тежко обвинение"}
{"url": "http://epicenter.bg/article/Otvaryat-ofertite-za-kontsesiyata-na-letishte-Sofiya/182332/4/0", "text": "Министерството на транспорта официално отваря офертите на петимата кандидати за концесията на Летище София, предаде репортер на БГНЕС.  Преди месец, на скрита от медиите среща, с разпространено прессъобщение стана ясно, че към концесията имат интерес Manchester Airports Group; Fraport ; Aéroports de Paris Group; летище Мюнхен с фонда Meridiam и SSB Group.    Manchester Airports Group (MAG) управлява три от основните летища във Великобритания – Манчестър, Лондон Станстед и Ийст Мидландс и предоставя услуги на шест летища в САЩ.  Fraport управлява 26 летища по света, включително и тези в Бургас и Варна.  Aéroports de Paris Group управлява 26 летища в света. Доскоро беше оператор и на летище “Ататюрк” в Истанбул. Компанията управлява и македонските летища в Скопие и Охрид.  С впечатляващи показатели е и летище “Мюнхен” заедно с основания през 2005 г. френски фонд Meridiam.  SSB Sauerwein & Schaefer Bau AG работи от 1912 г., има редица приключени проекти в Европа и Турция. Компанията се занимава със строително консултантство и е собственост на турската ERG, която произвежда мебели. За летищен оператор в консорциума е посочен Копенхаген Еърпортс.  Конкурсът за концесията стартира през 2016 година, беше отлаган и удължаван няколко пъти – още от времето, когато вторият кабинет на Борисов подаде оставка. Впоследствие конкурсът беше замразен, а в началото на този кабинет беше заявено, че отново ще се търси частен инвеститор, с чиято начална вноска ще отиде за спасяване на финансово закъсалото БДЖ.  Условията на концесията предвиждат аерогарата да бъде отдадена за 35 години. Бъдещият оператор ще има ангажимент да изгради трети терминал през първите 10 години от избирането му. Също така неговите общи инвестиции трябва да бъдат минимум 600 милиона евро. Възнагражденията, които ще получава държавата всяка една година от срока на концесията, трябва да бъдат в размер на не по-малко от 15 милиона лева без ДДС или 10% от общия размер на общите приходи от всички дейности.    БСП категорично се противопостави на условията в конкурса. Партията изпрати сигнал до Европейската комисия, според който се оказва държавна помощ на бъдещия концесионер. Като пример в документацията се посочва, че отчуждаването на терени ще се извършва за сметка на държавата, а разходите ще се приспадат като инвестиция по договора.  От години срещу намеренията на държавата да налее над 200 млн. лева възразяват и служители на летището. Работещите с протести заявиха, че недоумяват защо трябва да се съсипе едно печелившо предприятие за сметка на друго. ", "date": "2019.05.09", "title": "Отварят офертите за концесията на летище София"}
{"url": "http://epicenter.bg/article/Kevork-Kevorkyan--Nakade-zyapat-slabatsite-/182350/11/33", "text": "„Турското робство е метафора, историческата истина е друга“.  Какво мислите за автора на това твърдение?  Какъв е той - обикновен сквернословец, още по-обикновен комплексар или нещо друго?  И какви слабаци управляват държавата, та търпят подобни хули?  Докачливи, ако хвърлиш дори прашинка върху постните им личности - обаче толерантни към опозоряването на Историята ни.  Навсякъде една думица да бъде казана срещу Холокоста - и ще разкостят хулигана.  Преди време в Австрия осъдиха известен британски историк, защото си беше позволил да се усъмни в някои твърдения за Холокоста.  Тук публично изнасилват Историята ни - но слабаците си мълчат.  Клетият арменски народ извади голям късмет, досега поне - все още някакъв местен еничарин не е казал, че арменците са си живели райски под турския нож.  Впрочем, един – Соломон Паси – почти го изговори: „Каква ни е далаверата, та да признаваме арменския геноцид?“  Всичко е далавера за тия типове.  Защо се изтъпанват така тия хора?  Някакви старомомински комплекси ли начесват?  Или пък искат с тъпоумна провокация да се наврат в полезрението на публиката?  Глупаво е, защото с лилипутския си ръст трябва да се преборят с литературната ни класика, с историческите извори, с краеведението, със свидетелствата на чужди автори.  Ами свидетелствата на народното творчество?  И те ли трябва да бъдат поругани и зачеркнати?  По-вероятната причина е, че новите еничари са огладнели и пробутват скандална теза, за да осребрят отцеругателството си.  Винаги ще се намери кой да им плати.  Къде зяпа обаче държавата?  Нали сте големи приятели с евреите – поучете се от тях.  ***  УТОЧНЕНИЕ  Уважаеми приятели, ТОВА е моята страница – всички други страници, блогове и пр., които използват името ми или мои фотоси, нямат нищо общо с мен.  ***  ", "date": "2019.05.09", "title": "Кеворк Кеворкян: Накъде зяпат слабаците "}
{"url": "http://epicenter.bg/article/Hose-Kareras-veche-e-na-balgarska-zemya--dnes-shte-poluchi-pochetno-zvanie--Doktor-honoris-kauza-/182352/6/0", "text": "Легендарният тенор Хосе Карерас кацна на българска земя в снощи, около 18.45 часа.    Днес, 9 май, Карерас ще посети и Националната музикална академия „ Проф.Панчо Владигеров“, където лично ректорът Димитър Цанев ще го удостои с най-високото почетно звание „Доктор хонорис кауза“.   Между 9 и 11 май Карерас и екипът му ще провеждат репетиции с оркестъра на Софийска опера и балет и солистите Росен Ненчев и сопраното Илина Михайлова.   Интересът към последния концерт на Хосе Карерас в България на 11 май (събота) е огромен. Броени дни преди събитието билетите са почти изчерпани. Поради голямото търсене организаторите от Продуцентска компания АРТ БГ договориха отварянето на допълнителни сектори, в които местата са на чудесната цена 38 лв. и са вече в продажба в мрежата на Eventim и онлайн.  Налични са и ограничени количества билети и на цени от 50 до 110 лв и ВИП билети от 150 до 180 лв.   Източник: Нова.тв", "date": "2019.05.09", "title": "Хосе Карерас вече е на българска земя, днес ще получи почетно звание „Доктор хонорис кауза“"}
{"url": "http://epicenter.bg/article/Tachi-i-Rama-iskat-albansko-prostranstvo-bez-granitsi/182333/7/0", "text": "Необходимо е пълно отваряне на косовско-албанската граница и създаването на “албанско пространство без граници под евроатлантическия чадър”. За това са говорили президентът на Косово Хашим Тачи и министър-председателят на Албания Еди Рама. Двамата разговаряха в Тирана, където Тачи е на посещение във връзка с участието си в срещата на страните от Процеса Бърдо-Бриони.  Те също така обсъдиха “коригирането на историческите несправедливости” и свързването на долината Прешево с Косово.  “Имах среща с министър-председателя на Република Албания Еди Рама. Обсъдихме, наред с другото, необходимостта от пълно отваряне на косовско-албанската граница и създаване на албанска територия без граници под евроатлантическия чадър. На тази среща ние повдигнахме необходимостта от коригиране на историческите несправедливости”, написа Тачи в своя профил във Фейсбук.  По-рано той се срещна с албанския президент Илир Мета и според медиите ще се срещне с върховния представител на ЕС за външна политика и политика на сигурност Федерика Могерини.      ", "date": "2019.05.09", "title": "Тачи и Рама искат албанско пространство без граници"}
{"url": "http://epicenter.bg/article/Ferer-se-sboguva-s-tenisa-sled-zaguba-ot-shampiona-Zverev/182357/8/18", "text": "37-годишният ветеран Давид Ферер изигра последния си тенис мач в професионалния тур, който завърши с поражение в два сета - 4-6, 1-6, от Александър Зверев във втория кръг на Мастърс турнира в Мадрид. Германецът, шампион от миналата година, записа четири аса и проби подаването на Ферер общо пет пъти, за да достигне до крайната победа за 1 час и 10 минути на корта. Ферер започна страхотно срещата и поведе с пробив и 4-1 гейма. Това обаче беше всичко, на което можеше да се надява. Постепенно Зверев започна да води играта и успя да спечели следващите пет гейма, а с това и първия сет. Във втората част поставеният под №3 взе цели три пъти подаването на своя опонент и приключи двубоя. В първия кръг играещия с „уайлд кард\" Ферер надви своя сънародник Роберто Баутиста Агут (6-4, 4-6, 6-4), но силите му стигнаха само до добра първа част срещу Зверев.   Давид Ферер, бивш №3 в света, има 27 титли от АТП в своята кариера, като достигна до финала на Ролан Гарос през 2013 г. Той е спечелил 734 мача, което е 12-то постижение за всички времена в мъжкия тенис и трето за испанец в Оупън ерата - единствено Мануел Орантес и Рафаел Надал имат повече.   Източник: Канал 3", "date": "2019.05.09", "title": "Ферер се сбогува с тениса след загуба от шампиона Зверев"}
{"url": "http://epicenter.bg/article/Kakvi-sa-shansovete-Archi-da-stane-kral-na-Velikobritaniya-/182359/10/0", "text": "Младите родители Меган и Хари показаха сина си в замъка Уиндзор. Това бе и първата публична поява на херцогинята след шестседмична пауза, само два дни след раждането. Новороденото момче се казва Арчи Харисън Маунтбатън-Уиндзор. Пред журналисти Хари умело гушка кроткото бебе, докато съпругата му споделя, че е \"наистина щастлива\", защото сега тя е \"с двамата най-добри мъже на света\". Правнукът на кралицата се роди на 6 май. В наследяването на трона детето ще заеме седмо място. Пред него по линията на наследниците на короната са дядо му принц Чарлз, чичо му принц Уилям, трите деца на принц Уилям и баща му принц Хари, съобщи РИА Новости. Експертът по история на кралското семейство д-р Джонатан Спенглер, отбеляза, че при раждането си сегашната кралица, както и синът на принц Хари, е била седмата по ред за заемане на трона. Тя е родена в семейството на втория кралски син, така че никой не е мислил, че тя някога ще заеме трона. Но тъй като чичо й Едуард VIII абдикирал, баща й Георг VI се изкачил на трона. След смъртта му Елизабет наследила короната. Въпреки това историкът не вярва, че първородният син на принц Хари някога ще се издигне на трона, освен ако не настъпи \"династичен преврат\". Източник: БГНЕС", "date": "2019.05.09", "title": "Какви са шансовете Арчи да стане крал на Великобритания?"}
{"url": "http://epicenter.bg/article/Dzhordzh-Kluni-ne-iska-da-e-krastnik-na-bebeto-na-Hari-i-Megan/182395/10/100", "text": "Холивудският актьор, режисьор, сценарист и продуцент Джордж Клуни не иска да е кръстник на Арчи Харисън Маунтбатън-Уиндзор - първородния син на принц Хари и херцогинята на Съсекс Меган, съобщи Контактмюзик.   Клуни е близък с кралската двойка и дори беше гост на сватбата им през май миналата година заедно със съпругата си Амал. Въпреки това холивудската знаменитост не се вижда в ролята на ключова фигура в живота на Арчи.   Запитан като гост в шоуто на Джими Кимъл дали би станал кръстник на кралското отроче, 58-годишният Джордж Клуни отговаря: \"Идеята не е добра. Не трябва да бъда кръстник. Аз съм баща на близнаци и едва се справям с това\". На въпрос дали ще откаже ролята на кръстник, ако му бъде предложена, Клуни отвръща: \"Няма да ставам кръстник. Обещавам ви го. Съвсем сигурен съм\".   Източник: Канал 3", "date": "2019.05.09", "title": "Джордж Клуни не иска да е кръстник на бебето на Хари и Меган"}
{"url": "http://epicenter.bg/article/Uvolniha-zhurnalist-ot-Bi-Bi-Si-zaradi-tuit-za-kralskoto-bebe-s-shimpanze/182408/10/0", "text": "Би Би Си уволни британски радиоводещ, който пусна в Туитър снимка на шимпанзе, облечено в човешки дрехи, придружена с надпис  .   Меган, съпруга на принц Хари, роди в понеделник рано сутринта момченце, кръстено по-късно Арчи. То е първото високопоставено отроче от смесена раса в новата история на британската монархия.   , написа в Туитър Дани Бейкър, радиоводещ в Radio 5 на Би Би Си. От медийната корпорация също потвърдиха уволнението на техния служител, съобщава Дир.бг      ", "date": "2019.05.09", "title": "Уволниха журналист от Би Би Си, сравнил бебето на Меган и Хари с шимпанзе (Снимка)"}
{"url": "http://epicenter.bg/article/Otbelyazvame-Denya-na-Evropa/182331/2/0", "text": "На 9 май отбелязваме Деня на Европа - празник на Европейските общности, на единството и мира на Стария континент.   На тази дата през 1950 г. френският външен министър Робер Шуман прочита декларацията за обединение в Европа и призовава за съюзяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти.   Декларацията поставя основите на Европейския съюз.   Също днес Русия чества Деня на победата - края на Втората световна война. Празник, който в Западна Европа се отбелязва на 8 май. Разминаването се дължи на часовата разлика – късно вечерта на 8 май Уинстън Чърчил и Хари Труман обявяват края на войната в Европа. Датата ще бъде отбелязана с редица събития и у нас.   От 9 ч. днес президентът Румен Радев ще участва в церемонията по полагането на венци и цветя пред паметника на Незнайния войн в столицата по повод 74 години от края на Втората световна война.   Там ще бъде и руският посланик Анатолий Макаров, който оттам ще се отправи на шествие на Безсмъртния полк, което ще премине през центъра на София до Паметника на Съветската армия.   Там в 10 ч. ще бъдат положени цветя и ще започне концерт. След София руският посланик ще се включи в церемониите и в Пловдив.   В 10 ч. пред президентството президентът Радев ще присъства на тържествена церемония по издигането на знамето на ЕС по повод Деня на Европа. На нея ще присъстват председателят на парламента Цвета Караянчева и депутати.   Вицепрезидентът Илияна Йотова организира дискусия на тема \"Европа\" със студенти в Софийския университет.   В 10 в Информационния център на Министерство на отбраната ще има публична дискусия на тема „Европейски диалог: Идеи за по-добра Европа”, а половин час след това в Дома на киното ще бъде отворен информационен щанд, където ще бъдат раздавани материали за ЕС и ще може да бъде получена информация и съвети за правата ни при пътуване, пазаруване и почивка в рамките на Общността.   Във Варна в 11 ч. ще бъдат поднесени венци и цветя по случай Деня на Европа и ще има шествие, което ще тръгне в 11:45 ч. от от Паметника на Осми Приморски полк до сградата на общината. От 12 ч. ще започне Тържествено издигане на флаговете по случай Деня на Европа.   Във Велико Търново ще има шествие на ученици по случай Деня на Европа, чието начало е планирано да 10:10 ч. Ритуалът по издигането на знамената пред общината е планиран за 10:30 ч. Събития са планирани във още във Видин, Добрич, Карлово, Кюстендил, Смолян, Шумен, Ямбол.  ", "date": "2019.05.09", "title": "Отбелязваме Деня на Европа"}
{"url": "http://epicenter.bg/article/Rumen-Radev--Pokazahme-na-sveta--che-imame-izgradena-sistema-na-tolerantnost/182334/2/0", "text": " Историята е показала, че не различията са проблемът на човечеството, а разделението, което, умишлено насаждано, радикализира и експлоатира страховете от различията. Ролята на държавните институции и ръководителите на вероизповеданията е да не допускаме външни, чужди за нашите традиции влияния, които да застрашават изграждания с векове модел на разбирателство и единство.   Това заяви президентът Румен Радев в началото на тържествената вечеря ифтар по случай началото на свещения за мюсюлманите месец Рамазан.  Българският държавен глава е домакин на празничната вечеря в знак на уважение към религиозните празници и традиции на българските граждани с мюсюлманско вероизповедание. На нея присъстват представители на традиционното вероизповедание в страната - източното православие, представители на основните религиозни общности в България, представители на дипломатическия корпус, учени, културни дейци.  „Вечерята ифтар е символ на опрощението и толерантността, тази вечер се вписва по особен начин в цялата поредица от знакови събития, които се случиха в нашата страна с посещението на папа Франциск. Българският народ в лицето на всички негови граждани, изповядващи различни религии, показа на целия свят, че е изградил устойчива култура на толерантност“, заяви държавният глава. Всички ние отправихме към света важно послание за мир и човешка съпричастност, но още по-важно е посланието за мъдрост, необходима за отстояването и изграждането им, допълни президентът.  Държавният глава подчерта, че с историята си българският народ е доказал, че винаги е бил гостоприемен към дошлия с мир и състрадателен към бедстващия и страдащия. „Това отношение не просто сме го запазили, а днес сме модел за подражание като народ, изградил религиозна, етническа и човешка толерантност и съпричастност“, допълни държавният глава и призова да се полагат усилия към младите българи, които имат нужда от духовна подкрепа и насърчаване. „Те искат по-добра среда, в която да се развиват, учат и да останат в нашата страна“, допълни Румен Радев.  Президентът посочи, че възпитанието и образованието на нашите млади хора са обща задача и споделена цел не само на държавните, но и на духовните институции. „Ние трябва да научим младежите, че бъдещето на нашето общество е във взаимното уважение, толерантността и солидарността“, заяви Румен Радев. По думите му, само ако младежите бъдат горди със своята идентичност, но и същевременно уважават различията на другите, няма да издигат прегради, а ще ги рушат.  Вечерята ифтар в този месец сближава хората, независимо каква религия изповядват и от какъв етнос са, каза в приветствието си главният мюфтия Мустафа Хаджи и изрази благодарност към президентската институция за домакинството на вечерята. Ще станем по-силни и щастливи само ако заменим омразата, завистта и желанието за мъст с обич, любов и разбирателство, заяви още главният мюфтия, като подчерта, че Рамазан е време за пречистване. „Ако последователите на всички религии се опитат да преосмислят посланията на техните писания, голяма част от проблемите ще бъдат решени“, посочи Мустафа Хаджи  ", "date": "2019.05.09", "title": "Румен Радев: Българският народ показа на целия свят устойчивата си култура на толерантност "}
{"url": "http://epicenter.bg/article/Radev--Nay-golyamoto-postizhenie-na-ES-e-opazvaneto-na-mira-v-Evropa-poveche-ot-sedem-desetiletiya/182379/2/0", "text": "Европейският съюз е най-голямото постижение на Европа, а най-голямото постижение на Европейския съюз е опазването на мира в Европа вече повече от седем десетилетия.   Това заяви пред журналисти днес президентът Румен Радев, след като участва в церемонията по полагане на венци пред паметника на Незнайния воин в столицата по случай 74 години от победата над нацизма. „Днес е празник и отбелязваме Деня на победата и Деня на Европа. За да  се реализира голямата идея за обединена Европа, това нямаше как да  стане без победата над хитлерофашизма“, посочи държавният глава. Румен Радев добави, че сме длъжни да уважаваме и почитаме паметта на  милионите жертви в борбата с нацизма и да не забравяме и приноса на  България.   „Хиляди българи загинаха във Втората световна война и днес  трябва да почетем тяхната памет и да отдадем признателност и на живите  български ветерани, които и сега продължават да са пример за родолюбие и отдаденост към отечеството“, заяви президентът Радев.", "date": "2019.05.09", "title": "Радев: Най-голямото постижение на ЕС е опазването на мира в Европа повече от седем десетилетия"}
{"url": "http://epicenter.bg/article/Stanishev-chestiti-Denya-na-Pobedata-i-Denya-na-Evropa/182380/2/0", "text": "Президентът на Партията на Европейските социалисти (ПЕС) Сергей Станишев честити във фейсбук Деня на Победата и Деня на Европа.   Честит празник!, написа Станишев под снимка, на която оранжево-черната Георгиевска лента преминава във синия флаг със златните звезди на Европейския съюз.   Без победата над нацизма, не би била възможна днешна обединена Европа, е посланието на публикацията.  ", "date": "2019.05.09", "title": "Станишев честити Деня на Победата и Деня на Европа"}
{"url": "http://epicenter.bg/article/Rumen-Porozhanov--Ne-chuvstvam-vina-za-sluchaya-s-narusheniyata-sas-sredstva-ot-evrofondove/182381/2/0", "text": "Министърът на земеделието Румен Порожанов заяви пред медиите, че не чувства вина за случая с нарушенията със средства от еврофондове.   В момента той е на разпит в Спецпрокуратурата заради обвиненията срещу Миню Стайков и още седем души от миналата седмица, заради такива нарушения. \"Контрол се осъществява по абсолютно всички процедури, които са във Държавен фонд \"Земеделие\" (ДФЗ), каза Порожанов.  По думите му всяко едно одобрение минава по йерархията на десетки контролни лица и ако има служители, които са допуснали нарушения трябва да понесат някаква отговорност. Според министъра на земеделието контролните органи в Фонда не са бутафория. Той отбеляза, че процесите на одобряване на проекти и отпускане на средства се контролират по всички акредитирани процедури.  Министър Порожанов коментира още, че проблеми винаги е имало в рамките на една или друга мярка, но в конкретните случаи за Миню Стайков и къщите за гости, става дума за поведение на бенефициенти извън работата на фонда, след одобрението на проекта.  ", "date": "2019.05.09", "title": "Румен Порожанов: Не чувствам вина за случая с нарушенията със средства от еврофондове"}
{"url": "http://epicenter.bg/article/Korneliya-Ninova-na-9-may--Da-pazim-mira-kato-nay-visshe-blago-za-chovechestvoto/182383/2/0", "text": "    Това написа във фейсбук лидерът на БСП Корнелия Нинова. Тя публикува снимки от паднасянето на цветя на Паметника на Незнайния войн.", "date": "2019.05.09", "title": "Корнелия Нинова на 9 май: Победата над хитлерофашизма даде възможност за обединена и мирна Европа!"}
{"url": "http://epicenter.bg/article/Iliyana-Yotova--Dnes-e-den-za-razmisal-kakva-Balgariya-i-kakva-Evropa-ostavyame-na-detsata-si/182384/2/0", "text": "9 май не бива да разделя. Днес е ден за размисъл каква България, каква Европа оставяме на децата си. Това написа вицепрезидентът Илияна Йотова в социалната мрежа „Фейсбук“.   „Честит Ден на победата. Честит Ден на Европа“, посочва тя.   „Днес отдаваме почит на милионите, дали живота си в борбата срещу адската машина на хитлерофашизма, за да ни има нас днес, да живеем на континента - символ на мира и обединението. Днес празнуваме победата над фашизма, постигната с решаващата роля на съветската армия. Празнуваме възкресението от най-голямата катастрофа, която преживя човечеството - Втората световна война. И помним“, заявява Илияна Йотова   „Не искаме Европа, която е далеч от своите граждани, която не дава отговори на кризите и насърчава разделението и омразата. Искаме Европа, която е непримирима към национализма и съвременния фашизъм, която работи за мир, развитие и благоденствие“, пише още вицепрезидентът.   ", "date": "2019.05.09", "title": "Илияна Йотова: Днес е ден за размисъл каква България и каква Европа оставяме на децата си"}
{"url": "http://epicenter.bg/article/Izdignaha-znameto-na-Evropeyskiya-sayuz-po-povod-Denya-na-Evropa/182385/2/0", "text": "С тържествен ритуал пред Президентството бе издигнато знамето на Европейския съюз по повод Деня на Европа, съобщи Канал 3.   Изпълнени бяха химните на България и Европейския съюз.   Президентът Румен Радев, вицепрезидентът Илияна Йотова, председателят на Народното събрание Цвета Караянчева, вицепремиерът Красимир Каракачанов, лидерът на БСП Корнелия Нинова, Лиляна Павлова, която заемаше поста на министър на Българското председателство на Съвета на ЕС, кметът на София Йорданка Фандъкова, ръководителят на представителството на ЕК у нас Огнян Златев, началникът на отбраната ген. Андрей Боцев, членове на президентската институция, народни представили, жители и гости на страната присъстваха на тържествената церемония по издигане на знамето на Европейския съюз.  Денят на Европа е празник на Европейския съюз, на единството и мира на стария континент.   Отбелязва се на датата, когато френският външен министър Робер Шуман прочита историческата декларация за обединение в Европа.   На 9 май 1950 г., 5 години след края на Втората световна война, той призовава за обединяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти. \"Декларацията на Шуман“ е в основата на Европейската общност за въглища и стомана, предшественик на днешния ЕС.  Робер Шуман предлага да се създаде наднационална европейска институция, която да отговаря за управлението на отрасъла. Страните, към които той се обръща, доскоро са участвали в унищожителен военен конфликт помежду си. На този ден се поставя началото на обединение на държавите в Европа и поддържането на мирни отношения на Стария континент. \"Декларацията на Шуман“ се счита за основата на днешна обединена Европа, за началото на поетия път към общност на споделени ценности и общи интереси.  През 1985 г. ръководителите на страните от Европейския съюз на заседание в Милано решават 9 май да бъде честван като Ден на Европа. Оттогава до днес 9 май символизира стремежа към единство, мир и просперитет в Европа. В България Денят на Европа е обявен за отбелязване с Постановление № 54 на Министерския съвет от 29 март 2005 г.", "date": "2019.05.09", "title": "Издигнаха знамето на Европейския съюз по повод Деня на Европа"}
{"url": "http://epicenter.bg/article/Rumen-Gechev-/182389/2/48", "text": "  „Земите ни пустеят. Увеличиха ни водата, а заплатите и пенсиите не ги увеличават. С 240 лева пенсия не мога да платя нищо.\"   Така започна дискусията в село Микрево, община Струмяни с кандидата за евродепутат от \"БСП за България\" проф. Румен Гечев. Местните жители се оплакаха от чувствителното повишаване на водата от няколко месеца и разказаха на проф. Гечев за протеста в село Илинденци срещу повишената цена на водата.   \"Един кубик вече струва 1.50 лева, вместо досегашните 60 стотинки\", заявиха те. Хората споделиха, че само депутатите от \"БСП за България\" - Николай Бошкилов и Богдан Боцев са подкрепили протестиращите.   Проф. Румен Гечев акцентира, че именно защитата на родните ни интереси минава през синхронната работа на българските представители в различните комисии в европарламента и сформиране на общоевропейски политики. \"Управлението в България се оказа най-послушното в ЕС и най-слабо звено през последните 10 години. Водещите страни Германия, Франция, Великобритания си измиват ръцете с България, която най-стриктно спазва санкциите спрямо Русия с цената на загуби с милиарди\", посочи проф Румен Гечев. На въпроса, свързан със санкциите срещу Русия, той категорично заяви, че позицията на Българската социалистическа партия е да бъдат свалени санкциите срещу Русия, защото те са в ущърб на България и много други страни.  Пред обществеността в Сандански проф. Румен Гечев заяви, че листата на \"БСП за България\" е изключително силна, има хора с голям опит и професионализъм.   ''Нашата листа е подготвена много по-добре от останалите. Няма значение кой ще отиде в Брюксел, важното е всички заедно да стигнем до успеха на 26-ти май“, категоричен бе проф. Гечев.  ''Да защитиш интересите на България не се изразява в това, както нашите опоненти от ГЕРБ или ВМРО правят, да се качват на камиони и да обикалят. Защитата на българските интереси ще се получи, когато българските представители в ЕП правят конкретни предложения и политики, които да отговарят на нуждите на източноевропейските страни. Единствено БСП излезе с официални документи като \"Визия за България\" и \"Визия за Европа\" и в тази \"Визия за Европа\" изрично е казано за какви конкретни политики ще се бори левицата в Европа\", каза още Гечев.  Той сподели, че според него най -добрата социална политика е политиката на инвестициите. \"Няма как да се повишат пенсиите, няма как да се повишат заплатите, ако не се повишават инвестициите. Именно затова ние настояваме за реализация на инвестиционен пакет. Искаме инвестициите да отиват в Източна Европа, в това число и България. Ние сме страната с най -ниски пенсии, с най -ниската средна работна заплата, нашите фирми са с най- ниска конкурентоспособност, ние сме страната с най- висока детска смъртност. Картината е изключително неблагоприятна. Затова искаме социална Европа с лесно достъпно образование и здравеопазване. Искаме Европа да се върне към своите корени и ценности\", заключи проф. Гечев в Сандански.  ", "date": "2019.05.09", "title": "Жители на с. Микрево към проф. Румен Гечев: Увеличиха цената на водата, а пенсиите и заплатите - не!"}
{"url": "http://epicenter.bg/article/KNSB--2442-leva-sa-neobhodimi-za-normalen-zhivot-na-chetirichlenno-semeystvo/182390/2/0", "text": "Издръжката на живот за четиричленно домакинство у нас е нараснала с 32 лева през първите три месеца на годината - това показва редовното изследване на КНСБ на потребителските цени и нужните средства за издръжка, предаде Канал 3. Към края на март за едно семейство с двама възрастни и две деца са нужни 2442 лева за посрещане на разходите за храна, облекло, битови сметки, транспорт.   За да се осигури нужния доход за нормално посрещане на месечните нужди от храна, разходи за жилището, транспорт, образование, здравеопазване и почивка в четиричленно домакинство всеки от родителите трябва да заработва поне 1221 лева месечно след удръжките при условие, че заплатата е единственият източник на доходи.   На фона на това данните на КНСБ показват, че през 2018 г. средната работна заплата у нас е 1135 лева, което съпоставено с инфлацията за годината дава реален ръст от 6,4%. Около 70% от работещите българи получават около или под тази сума месечно.   Основните причини за поскъпване на издръжката през първите три месеца на тази година са увеличената цена на природния газ, с пряко отражение върху цените на парното, тока и хранителните продукти. Поскъпването на цените на питейната вода, нарастване на цените на продукцията от селското стопанство, както и динамиката на цените на горивата.   Изследването показва, че разходите за храна са се увеличи 2% като тенденция от наблюдението на КНСБ се очертава намаляване на процента на домакинства, които живеят с доход на човек под нужните средства за издръжка. Това с е общо 70% от семействата у нас, като близо 28%, или около 2 млн. души, преживяват с доход до 348 лева на човек месечно.   Другите тенденции са запазване на високите нива на бедните домакинства и повишаване на доходите при високодоходните семейства, което реално показва поляризация между най-бедните и най-богатите българи.   Друг доклад на КНСБ показва най-високо и най-ниско платените сектори и професии у нас. Сред най-добре платените са работещите в информационните технологии и въздушния транспорт, а с най-ниски заплати са работещите в ресторанти, охранители и озеленители.   От синдиката поискаха актуализация на бюджета за тази година - допълнителни 18,6 млн. лева, с които да се увеличат заплатите на социалните работници, служителите в музеи, галерии, библиотеки, духовите оркестри и фолклорните ансамбли, както и на работещите на трудов договор в затворите.", "date": "2019.05.09", "title": "КНСБ: 2442 лева са необходими за нормален живот на четиричленно семейство"}
{"url": "http://epicenter.bg/article/BDZh-organizira-patuvane-s-parniya-lokomotiv-Baba-Metsa-mezhdu-Sofiya-i-Bankya/182391/2/0", "text": "На 18 май \"БДЖ-Пътнически превози\" ЕООД ще предостави възможност за пътуванe с парен локомотив на всички свои клиенти, които проявяват интерес към ретро подвижния състав. Емблематичният локомотив нр. 46.03 Баба Меца ще се движи между София и Банкя с пътническа композиция, за която всеки любител ще има възможност да закупи билет.  Ретро пътуването се организира съвместно със Столична община район \"Банкя\" по повод провеждането на фестивала Уличните артисти. Това съобщиха от пресцентъра на превозвача.  Атракционният влак от София до Банкя ще замине от Централна гара София в 9.00 ч., с който ще пътуват и 25-те артисти, участници във фестивала. В обратното направление композицията ще потегли от гара Банкя в 14.30 ч. По време на престоя си в курортното градче всички посетители ще могат да се насладят на първия национален фестивал на уличните артисти.  Целта на проекта е представянето и развитието на уличната сцена в рамките на четири основни направления: музика, театър, циркови изкуства и изобразително изкуство. Ретро-влакът ще се движи в състав от шест пътнически вагона, като билетите за тях ще се продават предварително и ще бъдат със задължителна резервация на седящи места.  Цената на билета за влака с парния локомотив нр. 46.03 между София и Банкя ще бъде 17.50 лв. за пътуване в двете посоки /с включени запазени места/. Децата до 7-годишна възраст ще пътуват безплатно без да ползват отделно седящо място. Възрастта на децата ще се удостоверява с акт за раждане или копие от него при закупуване на билети.  От националния железопътен превозвач напомня, че децата на възраст до 10 години задължително пътуват с придружител. Продажбата на билети и резервацията на запазени места за пътуване с атракционните влакове ще започне от петък, 10 май. Билети могат да бъдат закупени от билетните каси и железопътните бюра във всички гари в страната.", "date": "2019.05.09", "title": "БДЖ организира пътуване с парния локомотив Баба Меца между София и Банкя"}
{"url": "http://epicenter.bg/article/BSP-Burgas-se-vklyuchi-v-chestvaneto-na-74-ta-godishnina-ot-pobedata-nad-hitlerofashizma/182392/2/0", "text": "БСП-Бургас участва в тържественото честване на 74-годишнината от победата над хитлерофашизма. Под звуците на руски патриотични песни, социалистите се включиха в марша на Безсмъртния полк. Шествието премина по улица Александровска и завърши на площад Тройката. Там, на паметника на Съветската армия, всички присъстващи поднесоха венци и цветя в знак на признателност към загиналите герои, дали живота си за великата победа.  На събитието бяха народният представител от БСП за България Николай Тишев, председателят на ОбС на БСП Бургас Живко Господинов, областният лидер Стойко Танков, областният председател на Движението на ветераните в БСП Бургас Таню Атанасов, младежкият председател Васил Иванов и общинският съветник от БСП Чанко Мирчев.  Днес се прекланяме пред паметта на милионите, загинали във Втората световна война. Денят на победата е в основата на обединена Европа, посочи Живко Господинов.  Трябва винаги да помним, че ако не е имало 9-ти май Ден на победата, нямаше да има Ден на Европа, който започва да се чества от 1950 г. Никога не трябва да забравяме за подвига на героите, дали живота си за свободата, каза Николай Тишев.", "date": "2019.05.09", "title": "БСП-Бургас се включи в честването на 74-та годишнина от победата над хитлерофашизма"}
{"url": "http://epicenter.bg/article/Rumen-Porozhanov--Kogato-premierat-pretseni--shte-podam-ostavka/182394/2/0", "text": "Министърът на замеделието Румен Порожанов е декларирал готовност пред премиера Борисов да подаде оставка, ако той му я поиска. Порожанов каза това след едночасов разпит в специализираната прокуратурата във връзка с разследването срещу бизнесмена Миню Стайков за злоупотреба с евросредства, когато той е оглавявал Държавен фонд „Земеделие“, предаде БНР:     Порожанов допълни, че не се притеснява и от публикациите, че преди години също е придобил жилища на ниски цени, защото не било вярно.   Спецпрокуратурата разпита Порожанов заради разследването срещу бизнесмена Миню Стайков за злоупотреба с евросредства. Разпитът на Порожанов беше в качеството му на шеф на Държавен фонд „Земеделие“, когато хората около Миню Стайков, според твърденията на прокуратурата, са кандидатствали за около 20 млн. лв. по две европейски програми - Програмата за развитие на селските райони и за компенсиране на лозя. Пред прокуратурата той трябваше да изясни дали е упражняван фактически контрол върху отпуснатите по тези проекти пари.   Както и когато коментираше скандала с парите за къщи за гости, и сега   добави той.   Възможно ли е обаче те да не са проверявали коректно документите на замесените в схемата около Стайков и заради това да се стигне до обвинение, Порожанов отказа да коментира, освен че ако има допуснати нарушения, всеки трябва да понесе своята отговорност.     Според Порожанов, който отговаря на въпроси за времето, когато оглавяваше Държавен фонд \"Земеделие\", схемата била установена в рамките на разследването, фондът спазвал всички срокове, акредитирани процедури и правила за предотвратяване на конфликт на интереси. От думите му обаче стана ясно, че в самата процедура по одобрение на европроектите, чиновниците от фонда нямали възможност да осъществят контрол.   \"Всяко едно одобрение минава през йерархията на десетки лица\", посочи земеделският министър. Когато имало съмнение за недобросъвестна работа на служители са подавани сигнали, допълни още той.   Порожанов заяви, че проблеми винаги е имало в рамките на една или друга процедура, но в конкретния случай ставало дума за нарушения от страна на получаващите финансиране, което по думите му е извън задълженията на фонда.   Миналата седмица прокуратурата повдигна ново обвинение на Миню Стайков за злоупотреби със средства от европейски фондове. Според разследващите, той е използвал деца на свои служители за източването на пари по различни земеделски програми, заради което спецсъдът го остави в ареста.", "date": "2019.05.09", "title": "Румен Порожанов: Когато премиерът прецени, ще подам оставка. Нямам вина за скандала с къщите "}
{"url": "http://epicenter.bg/article/Kaloyan-Pargov--9-may-1945-g--otvori-nova-stranitsa-v-razvitieto-na-Evropa/182399/2/0", "text": "Датата 9 май 1945-а отвори нова страница в развитието на Европа.   Така лидерът на БСП - София Калоян Паргов коментира важността на днешния ден, в който преди 74 години е подписана капитулацията на Германия и е сложен край на Втората световна война. В нея, освен СССР, участват още 60 страни като пряко е засегнато 80% от населението на Земята. Военните действия се водят на териториите на 40 държави. Загиват приблизително 57 милиона души, а над 20 милиона от тях са съветски граждани.  \"Честитя празника на всички българи! Нека да помним, че без Ден на Победата нямаше днес да има Ден на Европа, каза Калоян Паргов. - Съветската армия и антихитлеристката коалиция спасиха Европа от фашизма и това доведе до европейското обединение и до мира на Стария континент днес. Пред паметника на Незнайния воин днес поздравихме група ветерани, чиито деца и внуци не познават ужаса на войната. Именно това е най-голямото достижение на обединена Европа - мирът на Стария континент. С изкореняването на хитлерофашизма, тази смъртоносна идеология, беше отворена нова страница в историята на Европа. И днес трябва да се борим с всички сили и средства дори срещу най-малкия опит за възраждането на \"кафявата чума\". Честит Ден на Победата, честит Ден на Европа\".  ", "date": "2019.05.09", "title": "Калоян Паргов: 9 май 1945 г. отвори нова страница в развитието на Европа"}
{"url": "http://epicenter.bg/article/Borisov-provede-sreshta-s-predsedatelya-na-Natsionalno-liberalnata-partiya-na-Rumaniya-Lyudovik-Orban/182401/2/0", "text": "С председателя на Национално-либералната партия на Румъния Людовик Орбан проведохме среща. Коментирахме сътрудничеството между двете държави, предстоящите европейски избори и присъединяването на България и Румъния към Шенгенското пространство. Това съобщи премиерът Бойко Борисов чрез официалната си страница във \"Фейсбук\".   По-рано премиерът пристигна в румънския град Сибиу за участие в Срещата на върха на държавните и правителствени ръководители на страните-членки на ЕС.", "date": "2019.05.09", "title": "Борисов проведе среща с председателя на Национално-либералната партия на Румъния Людовик Орбан"}
{"url": "http://epicenter.bg/article/Gergana-Pasi--Evropa-e-sbor-ot-narodi--darzhavi--koito-ne-se-chuvat-edna-druga/182402/2/0", "text": "„Ние се справяме с този проблем, но популистките правителства в ключови европейски държави като Италия, Унгария, използват миграционната тема, която създава несигурността в съвременна Европа. Европа е сбор от народи, държави, които не се чуват една друга. Мини вариант на това нечуване видяхме в Брекзит“.   \r\n Това коментира пред БНР Гергана Паси, президент на \"ПанЕвропа България\", бивш министър по европейските въпроси, в деня, в който лидерите на страните от Европейския съюз са в румънския град Сибиу, за да обсъдят стратегическия дневен ред за следващите пет години и да приемат декларация с десетте най-важни ангажименти за развитието на ЕС за този период. \r\n   \r\n „Европа днес е много различна отпреди години. Част от важните приоритети за България обаче са същите като през 2005 – 2007 година, в началото на членството ни в ЕС – като присъединяването ни към Шенген например“,смята тя. \r\n Според Паси проблемът с неприемането ни в Шенген е свързан с миграционната криза – „може би най-голямата, с която съвременна Европа се е сблъсквала“. \r\n „Виждаме все повече Европа в голяма степен разделена – между Запада и Изтока. Големият въпрос е доколко различните национални интереси могат да се срещнат и да образуват едно смислено бъдещо европейско правителство, което да ни дава увереност на нас като европейски граждани, че бди над нашите интереси“. \r\n Според Гергана Паси трудният период ще продължи и след изборите за Европейски парламент. \r\n   \r\n „Утрешният ЕП няма да е разделен по оста ляво – дясно, а по оста – про Европа и анти Европа. Ще видим много по-широка европейска коалиция вътре в ЕП и може да се окаже, че тя ще легитимира антиевропейските партии като единствена опозиция“. \r\n", "date": "2019.05.09", "title": "Гергана Паси: Европа е сбор от народи, държави, които не се чуват една друга"}
{"url": "http://epicenter.bg/article/Andrey-Raychev--Dali-26-may-shte-e-Denyat-na-proshka-ili-obvinenie---suverenat-shte-se-izkazhe-/182356/2/0", "text": "Дали 26 май ще е Денят на прошка или обвинение – суверенът ще се изкаже. Това каза за сутрешния блок „Добро утро, България“ на Радио „Фокус“ социологът Андрей Райчев. По думите му на 27 май ще се намираме в нова политическа ситуация, но не се знае каква ще е тя.  „В решаваща степен изходът зависи от това, колко човека ще гласуват на изборите – ако гласуват два милиона или по-малко, БСП ще спечели от вота, но ако гласуват три милиона, ГЕРБ ще спечели. Това е изключително тънка психологическа и политическа ситуация и Денят на прошка, както казва премиерът Борисов, е 26-ти май.  Андрей Райчев обясни, че с отсъствието си от парламента БСП е разчитала, че ДПС или „Воля“ ще се решат да дестабилизират правителството, защото излизането на още една партия от парламента ще го приключи.  Социологът обясни, че ДПС със сигурност ще преминат бариерата, но има голяма разлика дали ще са с 300 000 гласа или над 350 000 – тази разлика ще покаже дали е минала раната „Местан“.  За ВМРО Андрей Райчев заяви, че Ангел Джамбазки се справя добре, но не използва скрития коз – консервативната част от българските десни избиратели. Ако за 20 дена успее да развие тази тема, ще бъде по-сполучливо за тях“, обобщи той.   ГЕРБ е ранен, а големият въпрос, който премиерът Борисов зададе, е дали хората ще го оставят на власт, каза още Райчев.  „Ние не сме виждали Борисов в тази ситуация, а сега го виждаме - добре се справя с ролята. Той остави незащитимите окопи, да го кажа с военна метафора. Много е важно за един пълководец да се оттегли на рубеж, който може да защитава, а не да защитава най-предния рубеж на всяка цена, защото ще загуби битката. Борисов несъмнено се оттегли назад, жертва 2-3 окопа и защитава удържим окоп. Въпросът е, дали този окоп е толкова назад, че ще загуби изборите или не“, обясни Андрей Райчев.  По думите му има нов Борисов и нова ситуация.  „Не е до „Апартаментгейт“, корупционният въпрос е тежък въпрос. Борисов, както винаги, тръгва едновременно в няколко посоки, и когато види коя посока е изгодна – продължава по нея\", обобщи социологът.   ", "date": "2019.05.09", "title": "Андрей Райчев: Дали 26 май ще е Денят на прошка или обвинение – суверенът ще се изкаже "}
{"url": "http://epicenter.bg/article/VMRO-skochi-na-Mareshki--Balgariya-ne-e-falshiva-novina--Balgariya-e-sartseto-na-Evropa--/182361/2/48", "text": "Фалшивите новини и обидите, отправяни срещу опонентите и най-вече тези срещу армията, изказани в национален ефир, са обида за българското общество. Клеймо са и за медиите ни. Това се казва в декларация на ВМРО, разпространена от пресцентъра на партията. Без да споменават името му, патриотите явно имат предвид Марешки, който в последните дни ги засиха с обвинения и обидни квалификации.  \"Няма нищо нормално в това да хулиш, клеветиш и каляш политическите си противници по най–долния и неподкрепен от факти и доказателства начин, създавайки фалшиви новини в национален ефир. „Новини“, които оклеветяват твоята собствена държава и я представят по начин, който я дискредитира пред света. Това е категоричната позиция на Патриотите от ВМРО, изразена във връзка с изпълнената с фалшиви новини и придобиваща шизофренични параметри предизборна кампания за „Евроизбори 2019“.  Това не е лицето на България пред Европа и света. Това не е България, категорични са войводите.  България не е фалшива новина! България е сърцето на Европа\", посочват от ВМРО.  \"А що се отнася до изявленията на индивиди, които си позволяват да изричат неистини и да се гаврят с честта на Българската армия, Патриотите от ВМРО са категорични, че да квалифицираш, да клеветиш, да обиждаш настоящи, бъдещи или бивши служители на Българската армия е не само предателство – това е родоотстъпничество\", казват още от ВМРО.  \"Наглост е да използваш държавни символи за предизборната си кампания и то на Българската армия, докато я плюеш по безобразен начин, това е безобразие.  Тази кампания за „Европейски избори 2019“ премина границите на допустимото. Нека отдадем нужното на нашите сънародници – да бъдем честни, смирени и просто да работим за благоденствието на хората, както ние, Патриотите от ВМРО, го правим.  Даваме пример – вчера в НС бяха приети нашите предложения за разширяване на параметрите на неизбежната отбрана – да могат хората да защитават себе си и собствеността си. Отпадна и маловажното престъпление – крадеш буркан компот – носиш отговорност. Това е важно за хората. Тяхната сигурност. Не скандалите и грозните сцени по телевизиите\", се посочва в позицията на ВМРО.  \"Призоваваме медиите да бъдат бдителни, да защитават своята собствена чест и достойнство, като не допускат лъжи, квалификации и обиди в ефир. Нека всеки изрази позициите си, без да обижда. Да водим избирателите към техния избор без арогантност и агресивност. Само аргументи са нужни – това е\", посочват още от партията.  \"Ние, Патриотите от ВМРО – Българско национално движение, призоваваме всички политически сили да водят честна, неагресивна кампания, без фалшиви новини и да бранят интересите на хората. Нашите лични, би следвало, когато сме станали политици, да сме оставили на заден план.  Защото ние, Патриотите от ВМРО, браним България вече 126 години\", заявяват от ВМРО.  ", "date": "2019.05.09", "title": "ВМРО скочи на Марешки: България не е фалшива новина, България е сърцето на Европа! "}
{"url": "http://epicenter.bg/article/-im/182362/2/48", "text": "  „Нямаме нужда от брюкселски чиновници. България има нужда от повече истински българи, които знаят и могат да защитават националния интерес в Европа. Убеден съм, че БСП ще изпрати там точно такива хора, които ще направят Европа по-социална, по-справедлива, по-обединена, по-сигурна“. Това заяви кандидатът за евродепутат от „БСП за България“ Димитър Данчев в сутрешния блок на БНТ. Според него целта на ЕС е не само да обединява държави, а да обединява и хората в Европа. „Тези избори са важни, защото на карта е заложена възможността след тях да се върне справедливостта в България“, каза още той.  По повод 9-ти май Данчев обясни, че за него това е денят, в който Европа е била истински обединена – не зад партии и политици, а зад кауза, че след години на тежко разделение може да се създаде съюз, в който всички заедно мирно да живеят по-добре. Той е категоричен, че няма противоречия между Деня на Европа и Деня на победата. „Сега Европа е тежко разделена от неравенства, противоречия, а хората живеят по-бедно. Скандалите, с които е заобиколено нашето общество, показват, че Европа има нужда от промяна. БСП беше първата партия, която направи своята платформа за икономически развита Европа, по-справедлива и Европа на равните възможности, без две, три или повече скорости“, посочи кандидатът за евродепутат.  Димитър Данчев подчерта, че Европа може да помогне за подобряване на жизнения стандарт в страната и повишаването на доходите. „Ако се обединим около определянето на един стандарт за минималната работна заплата и пенсия. Ако целим привличането на повече инвестиции в България, създаването на повече работни места, това може да се случи“, категоричен е той. По неговите думи Европа може да помогне на младите хора и децата. „Ако нашите представители в ЕС се преборят за младежката гаранция, за младежкия план за образование и работа, за увеличаване на средствата по програми, които доказано работят, като „Еразъм+“, която дава възможност за образование, квалификация и преквалификация на младите хора. Въвеждането на младежкия културен чек, който дава възможност на младите хора да посещават културни събития, тогава Европа може да помогне на децата и младежите“, уточни Данчев.  „За да се създават нови работни места, са необходими целенасочени инвестиции“, каза още кандидатът за евродепутат. Според него е необходима активна роля на държавата в този процес, както и активна роля на представители ни в ЕП при определяне на бюджета и разпределяне на средствата за преодоляване на тези дълбоки неравенства. „Държавата липсва, където е необходимо и не всички са равни пред закона. Хората с апартаменти, асансьори, с къщи за тъщи, са по-равни от другите“, коментира Димитър Данчев.", "date": "2019.05.09", "title": "Данчев: България има нужда от истински българи, които да защитават националния интерес"}
{"url": "http://epicenter.bg/article/123/182363/2/48", "text": "  „Нямаше да имаме Деня на Европа, ако не беше Денят на победата”, честити празника на победата над фашизма кандидатът за евродепутат от „БСП за България” проф. Мариела Модева.   Тя коментира, че през последните години европейският модел не функционира, но отбеляза че с програмата „Визия за Европа” БСП може да върне Европа на мястото й.   „Най-големият проблем е отчуждаването на европейските политики от гражданите. Да върнем хората в центъра на европейските политики- е основа кауза и личен ангажимент”, заяви проф. Модева. Тя е категорична, че ако хората не усетят промяна в доходите си и в качеството си на живот, както и на техните близки, няма да се върне вярата, че Европейският съюз има бъдеще и ще продължат стремежите за Европа на две скорости, както и сепаратистките настроения.   „Българите не сме второ качество хора. Нашият глас е важен”, отбеляза кандидатът на левицата, като посочи, че причините хората да емигрират е обстановката в страната - че корупцията е решаващ фактор, неприлагането на закона, усложнените условия за младите хора да започнат бизнес, лошото здравеопазване. Тя коментира, че в Испания, където беше на срещи със сънародници, са избрали социалистите заради нуждата от социална държава и конкурентно заплащане. „Левицата може да промени модела, по който сега се развива Европа. Ще се борим за максимален брой места, за да може всички наши идеи и мерки да станат реалност”, заяви още Модева. Тя подчерта, че Европейският културен чек ще даде възможност на младите хора да се докоснат до културата и постиженията на нашата цивилизация. Относно 111-то място на България по свобода на словото, кандидатът за евродепутат от „БСП за България” коментира, че свободата на изразяване е в основата на всички свободи.   ”Трябва да въстанем срещу страха, авторитаризма и корупцията”, завърши проф. Мариела Модева.  ", "date": "2019.05.09", "title": "Мариела Модева: Да върнем хората в центъра на европейските политики!"}
{"url": "http://epicenter.bg/article/654/182364/2/48", "text": "  В навечерието на 9-ти май, кандидатите за евродепутати от \"БСП за България\" Деница Златева и Цветелина Пенкова почетоха паметта на героите ни - жертви на фашизма. Те се включиха в шествието \"Безсмъртен полк\", което се организира за четвърта поредна година заедно с Руски клуб \"Единство\", гр. Търговище.   По-късно Деница Златева и Цветелина Пенкова се срещнаха с граждани на Търговище. Цветелина Пенкова обясни колко много млади хора биха се върнали в България, ако имаха възможност да работят достойно в страната си. Основната й цел е да работи в тази насока. Деница Златева подчерта, че изборите за Европейски парламент са важни за България, защото от тях зависи- дали ще успеем да променим България. Тя обясни, че при срещите си из страната усеща много гняв у хората и това е разбираемо, когато милиарди се разпределят безотчетно на приближени до властта, а същевременно няма пари за достойни пенсии на възрастните хора.   „Политиката на правителството по отношение на старите хора ги обрича да живеят с мизерни доходи, без адекватни социални услуги, без гарантирано болнично обслужване, докато малцина „бойкоизбрани“ си построиха палати с техните пенсии“, заяви Златева. Кандидатът за евродепутат подчерта, че най-важното е на 26 май да се поздравим с победа за „БСП за България“, защото това е единственият начин да върнем България на обикновените хора.", "date": "2019.05.09", "title": "Деница Златева и Цветелина Пенкова почетоха паметта на героите по случай 9 май"}
{"url": "http://epicenter.bg/article/876/182365/2/48", "text": "  За първи път Младежкото обединение в БСП ще бъде домакин на едно от най-мащабните младежки събития в Европа - летен лагер на младите Европейски социалисти.  Това лято младите социалисти ще бъдат домакини на над 800 души от цяла Европа. Николай Бериевски, председател на Младежкото обединение в БСП, коментира, че е изключително щастлив и горд, че именно МО в БСП ще бъде домакин на това мащабно събитие.  “За първи път събитието ще се проведе в България. Това е една изключителна възможност, която ще позволи проблемите на младите хора да бъдат върнати в дневния ред на Европа. Очаква се в лагера да се включат над 800 делегати от над 30 държави. В организацията на мероприятието ще участва и другата българска организация, пълноправен член на Младите европейски социалисти – ЕЛМА.” – заяви Бериевски.", "date": "2019.05.09", "title": "МО в БСП ще бъде домакин на едно от най- мащабните младежки събития в Европа"}
{"url": "http://epicenter.bg/article/Emil-Radev--V-EP-se-protivopostavih-na-nasilstvenite-osinovyavaniya-na-balgarcheta-v-chuzhbina/182367/2/48", "text": "  Противопоставих се на насилствените осиновявания на българчета в чужбина, като заедно с колеги от Европейския парламент внесох промени в регламента Брюксел 2А. Измененията задължават при подобни случаи детето да се дава за отглеждане на неговите биологични роднини, а не да се откъсва от своята културна и социална среда. Това заяви Емил Радев, настоящ евродепутат и кандидат за член на ЕП от листата на ГЕРБ, на провелата се среща с представители на читалищата и работещите в сферата на образованието от район „Красна поляна” в София, съобщиха от пресцентъра на партията.  „През последните няколко години в Европа има сериозен проблем с насилственото осиновяване на деца от Източна Европа, в това число и България. Изключително смущаващ е фактът, че само за година във Великобритания са отнети без съгласието на родителите и дадени за осиновяване на британски двойки над 5000 деца. Близо 90% от потърпевшите са от страни от Източна Европа”, обясни Радев и припомни историята на малката Меган - българче, насилствено дадено на английско семейство, въпреки желанието на неговата баба да поеме отглеждането на детето.  “Тази порочна практика съществува не само във Великобритания, но и в скандинавските държави и по-конкретно в Норвегия. Като адвокат, който се е натъквал в практиката си на всякакви тежки лични казуси, знам, че няма нищо по-важно от защитата на интересите на децата. В ЕС има повече от 16 млн. семейства, в които родителите са с различна националност, а случаите на международни отвличания от единия родител надхвърлят 1800 годишно. Затова се постарах да допринеса в работата си и за сътрудничеството и обмена на информация между съдилищата и социалните служби на държавите-членки”, изтъкна Емил Радев.  Сред другите засегнати теми по време на срещата бяха борбата с двойните стандарти в Европа и извоюваната от Емил Радев и колегата му Андрей Новаков нова европейска програма с бюджет от 1,3 млн. евро, която да сложи край на нелоялните търговски практики. Радев акцентира и върху промените, приети по негово предложение в последните работни дни на ЕП, които веднъж завинаги ще сложат край на “вечните длъжници” в България. Той открои и отпадането на необходимостта от легализация и поставяне на апостил за редица официални документи в ЕС.  “Моята цел е след две години, когато преразглеждаме законодателството, в обхвата на регламента да попаднат още и дипломите, удостоверенията за квалификационна степен, правния статут на предприятията и др.”, допълни още Радев по време на срещата, на която присъстваха и кметът на район „Красна поляна” Иван Чакъров, и общинските съветници Таня Георгиева и Ботьо Ботев.  Евродепутатът, който е дългогодишен посланик на библиотеките в ЕП, съдейства читалищата в района да получат за библиотеките си енциклопедията „България в Балканските войни”. Изданието включва систематични сведения за Балканските войни, както и исторически данни и факти за усилията на българската държава да отхвърли веригите на Берлинския договор от 1878 г.  ", "date": "2019.05.09", "title": "Емил Радев: В ЕП се противопоставих на насилствените осиновявания на българчета в чужбина"}
{"url": "http://epicenter.bg/article/Elena-Yoncheva--Oktopodat--zavladyal-Balgariya--za-10-godini-ne-pusna-35-mlrd--evrosredstva-do-horata-/182368/2/48", "text": "  „Земеделските кооперации са изключително важни, защото те поддържат живота и осигуряват работа в селата и малките населени места”. Това каза водачът на листата на „БСП за България” Елена Йончева, която заедно със секретаря на НС на БСП Вяра Емилова посети най-голямата земеделска кооперация в област Силистра, „Нива 93” в с. Професор Иширково.   Йончева добави, че за развитието на земеделието има необходимост и от целенасочена държавна политика за подпомагане на земеделските кооперации и промени в Закона за кооперациите. Тя посочи, че държавата не може само да разчита на европейско финансиране, а то трябва да бъде допълвано и от национални доплащания, особено за стимулиране на развитието на овощарството и зеленчукопроизводството.   Водачът на листата на левицата коментира, че над 35 млрд. евро, в последните 10 години, не са стигнали до хората, до техните градове и села. „Това е така, защото октоподът, завладял България, не дава тези средства на малките и средни предприемачи и земеделци. Не може 70% от дадените за земеделие 7,4 млрд. евро. да отиват в под 100 семейства. Те трябва да се дават и за земеделските кооперации, малките и средни земеделски стопани”, заяви Елена Йончева.  Председателят на кооперацията Велика Славова обясни, че кооперацията има 30 000 дка. земеделски земи и над 1300 кооператори. Тя добави, че земеделската кооперация в Професор Иширково осигурява 150 постоянни работни места, доставя хляб и различни тестени изделия на десетки населени места, включително и на областния град, развива активна търговска дейност, а през активния земеделски сезон работните места нарастват на 300.  След срещата с работещите в кооперацията Елена Йончева, заедно с жители на селото, положи цветя на паметника на загиналите във войните от Професор Иширково по повод 74-та годишнина от победата над фашизма.  ", "date": "2019.05.09", "title": "Елена Йончева: Октоподът, завладял България, за 10 години не пусна 35 млрд. евросредства до хората!"}
{"url": "http://epicenter.bg/article/GERB/182370/2/48", "text": "  Кандидатът за евродепутат от листата на ГЕРБ и СДС Андрей Ковачев участва в среща-разговор за храбростта и професионализма на българските воини и бъдещето им като част от НАТО и ЕС. В дискусията с представители на военно патриотични организации, офицери от резерва и граждани на район „Искър“ се включи и народният представител от ГЕРБ Валентин Радев, съобщиха от пресцентъра на партията.  Андрей Ковачев разясни европейските политики в областта на отбраната и сигурността.  „В следващия ЕП, независимо как ще изглежда той, ще има разумни хора и темите, свързани с отбраната и сигурността, ще продължат да са важни“, увери той.  Ковачев уточни, че европейските граждани искат физическа и социална сигурност, превенция на тероризма, защита на сигурността на гражданите и гарантиране на националния суверенитет на страните-членки на ЕС.  „Всичко, което правим в ЕС и НАТО, е да има силен стълб в Европа,“ допълни Ковачев. На импровизирана анкета с участниците в срещата той попита: „Готови ли сме да дадем повече правомощия на ЕП при решаване на въпросите, свързани със сигурността на страните-членки чрез външната политика на Съюза.  Преобладаващата част от присъстващите подкрепиха тезата, че в името на сигурността си е необходимо общата сигурност да бъде с приоритет.  „Държавата започва от отбраната“, посочи Валентин Радев. Той допълни, че работата на правителството е насочена както към решаването на въпросите, свързани с мобилизацията на българската армия, така и с грижата за хората в отбраната, които са поставени в центъра на управленската програма на ПП ГЕРБ.  „Европа е най-ценното нещо, което сме създали. Членството ни в НАТО е гаранцията за сигурността на България. Навсякъде, където съм бил и във всички формати, в които съм участвал на международно ниво - винаги получаваме много висока оценка за работата по отбраната на българската граница като външна на ЕС“, посочи Радев.  С благодарност за провеждането на разговора за храбростта и професионализма на българските воини, председателят на Съюза на военноинвалидите и военнопострадалите Петър Велчев подари на Андрей Ковачев и Валентин Радев икона на Свети Георги Победоносец, трибагреник и символи на Съюза.  ", "date": "2019.05.09", "title": "Андрей Ковачев: Европа е най-ценното нещо, което сме създали"}
{"url": "http://epicenter.bg/article/GERB/182371/2/48", "text": "  „За Пловдив област е чест да има в листата с кандидати за евродепутати от ГЕРБ и СДС свой представител в лицето на Младен Шишков. Това ни дава стимул и ни прави по - мобилизирани да извоюваме изборна победа на 26 май. Затова сме тук, да се срещнем с вас лице в лице и да ви призовем да бъдете активни“. С тези думи се обърна към присъстващите членове и симпатизанти на ГЕРБ в читалището в Куклен областният координатор Георги Мараджиев. На срещата присъстваха още кметът на Куклен Мария Белчева, областният ръководител на ЖГЕРБ Евелина Апостолова, общинският ръководител Тодор Лозанов, кандидатът за ЕП Младен Шишков, както и представителите на СДС Варадин Митков и Васил Панайотов, съобщиха от пресцентъра на ГЕРБ.  По думите на Мараджиев опонентите от БСП залагат на компромати и фалшиви новини, а ГЕРБ – на постигнатото в общините, благодарение на европейските средства и работата на правителството на Бойко Борисов.  „Всеки български гражданин е почувствал и се е докоснал до новите пътища и магистрали, до санираните блокове, до новите паркове и зелени площи, до подобрените условия на живот и труд и всичко това е благодарение на средствата от Европейските програми“, каза още Мараджиев.  Правителството отпусна за община Куклен близо 3 милиона лева, които бяха вложени за подобряване на инфраструктурата, коментира кметът на общината Мария Белчева. Тя допълни, че благодарение на парите не само ще се преасфалтират общински пътища, но аварийно ще бъдат оправени и свлачищата по общинския път Яврово – Добралък.  „За да продължим да подобряваме средата на живот трябва да бъдем активни на 26 май, трябва ни убедителна победа, за да продължим напред“, призова своите  съграждани Белчева.  „Привличането на повече средства към общините през следващия програмен период ще помогне за още повече ремонти на пътища, ВиК мрежи, училища и детски заведения, а това ще е възможно благодарение на рекордния бюджет за България за новия програмен период, който извоюва Андрей Новаков.  Общото увеличение се равнява на 3.4 млрд. лв., а това е най-високият бюджет за регионално развитие, инфраструктура, околна среда и заетост от присъединяването на България към Европейския съюз“, коментира Младен Шишков. По думите му това, което постигнаха през изминалия мандат евродепутатите от ГЕРБ/ЕНП, е изцяло в полза на българските граждани.  „Благодарение на Мария Габриел бяха премахнати таксите за роуминг, Ева Майдел намали десетократно таксите за парични преводи в евро, Емил Радев поведе борба срещу двойните стандарти на храните, а освен рекорден бюджет - Андрей Новаков инициира предприемането на мерки срещу превъртането на километража, както и още много предложения, практически полезни за България, които вече са одобрени. Затова трябва отново да гласуваме доверие на хората, които знаят как се работи в ЕП, хората, които могат да помогнат за привличането на средства за общините, за тези, които ги е грижа за България, защото Европа ни чува, благодарение на тяхната работа, завърши изказването си Младен Шишков.  ", "date": "2019.05.09", "title": "Младен Шишков се срещна с членове и симпатизанти на ГЕРБ в Куклен "}
{"url": "http://epicenter.bg/article/Balgarin-se-naredi-sred-nay-dobrite-avtomobilni-dizayneri-v-sveta/182372/2/0", "text": "Българин се нареди сред най-добрите автомобилни дизайнери в света. Името на 33-годишния Александър Алексиев вече стои зад някои от най- известните суперавтомобили.   „Никога не ми беше в главата, че автомобилен дизайнер е някаква си там професия. Като малък винаги съм харесвал да рисувам”, сподели Александър Алексиев пред Нова телевизия .   Страстта му към колите датира от ранна детска възраст. Едва няколкогодишен помага на баща си при ремонта на семейната „Лада” в София.   Когато Александър е на 10 семейството му заминава за Съединените щати. А няколко години по-късно влиза да учи в едно от най-престижните училища по дизайн. Запознава се с тогавашния дизайн директор на „Макларън” - Франк Стефънсън.   „Видях го в едно ревю, показване на кола в Калифорния. И докато бях там – директорът на дизайн училището, което завърших, каза на Франк: „Хайде, вземете го Александър при вас, той е отличен студент. Той ме пита за портфолио, винаги носех в себе си флашка в портфолио”, обяснява още Алексиев.   Наемат го няколко седмици по-късно. „Първият ми модел в компанията беше 720С. Кацнах от летището и след няколко дена имах ревю, така че трябваше да подготвя скици. Оттам досега със 180 мили в час – няма спиране”, разказа Александър.   След това продължава в отдела за специални операции – там, където се раждат най-скъпите и уникални суперавтомобили по поръчка на клиентите. Сред специалните проекти се нарежда и спийдтейл – най-бързият и най-скъп модел на „Макларън” досега, оценяван на два милиона паунда.   „Бях дизайнер на вътрешността на колата. Най-интересното е, че самият шофьор стои в средата, а другите са зад него, от двете му страни. Има много рисуване, стоим с химикал, с молив.   За мен всеки ден е много интересен, но в края на деня пак рисувам\", обясни още той.   Всяка година прекарва няколко седмици с роднините си в България. И вижда българи сред бъдещите надежди в автомобилния дизайн. „Вече съм се запознал с много добри момчета и момичета, които учат за дизайнери. Това е винаги нещо, което казвам на дали ще е студенти, дали ще е хора в различни сфери: трябва да се бориш, трябва да искаш, да опитваш. Никога не взимай не за отговор, ако нещо го искаш много ще има успех”, заключава Александър Алексиев. ", "date": "2019.05.09", "title": "Българин се нареди сред най-добрите автомобилни дизайнери в света"}
{"url": "http://epicenter.bg/article/ktgshtzho/182373/2/48", "text": "    „БСП е за повече интеграция, но ще защитаваме изконните български ценности“. Това заяви кандидатът за евродепутат от „БСП за България“ проф. Румен Гечев в телевизионен дебат по Нова тв.   Той е категоричен, че ЕС е бъдещето на България. „Ние сме допринасяли и можем да допринесем за развитие на тези ценности, но трябва да бъдем активни в този процес, а да не слушаме началниците от Брюксел, прави на телефона, какво нареждат на нашата страна да бъде направено“, допълни той.  Проф. Гечев е на мнение, че трябва да има пречистване във връзка с корупцията около управляващите през последните месеци. „Трябва се понесе и отговорност. Да се разбере, че Европа и европейските фондове не са средства за лично обогатяване. А целта на Европа и на членството на България в ЕС е да направим всичко възможно за изравняване на жизнения стандарт на българите с този на ЕС. Трябва да направим и българската икономика по-конкурентоспособна, а не да стават по-богати отделни управляващи“, категоричен е той. Кандидатът за евродепутат подчерта, че ЕС заема ключова роля в световната икономика и политика, но пред него има много сериозни предизвикателства – нисък икономически растеж, проблеми в Еврозоната, социална поляризация и необходима смяна на икономическия модел.   „Трябва да се промени инвестиционната политика на България и на ЕС, защото хората основателно поставят въпроса за жизнения стандарт. Няма как, когато чуждите инвестиции намаляха 10 пъти от 2009 г. досега, да очакваме висока динамика на растежа и на стандарта на живот. Не може да се повиши този стандарт, когато в последните 10 години бяха провалени крупни инвестиционни проекти, които можеха да донесат на България милиарди левове“, категоричен е проф. Гечев.   Той подчерта, че българското правителство е провалило проекта „Белене“, когато Чехия и Унгария разширяват ядрените централи с Росатом, а Турция строи нова атомна централа. „Правителството проваля „Южен поток“, а Германия удвоява доставките от Русия. За какви инвестиции говорят ГЕРБ?“, попита той. Гечев припомни, че ГЕРБ са си поставили три цели – влизане в Шенген, прекратяване на мониторинга и влизане в Еврозоната. „Защо след 10 години те не изпълниха нито една от трите цели?“, продължи с въпросите той.  „Не искаме да се изравнява минималната работна заплата и пенсия с тази в Европа по абсолютни величини, а настояваме за еднакъв стандарт при формирането им, въз основа на техния процентен дял в БВП“, уточни кандидатът за евродепутат. Според него в България заплатите и пенсиите изостават по този показател.  Във връзка с мигрантската криза проф. Гечев припомни, че хиляди мигрантите и техните съпровождащи представители на властта в България са преминавали свободно по магистрала „Тракия“. „При управление на БСП подадохме молба за членство в ЕС, с премиер от БСП влязохме в ЕС. БСП категорично подкрепя разширяването и задълбочаването на икономическата и социалната интеграция, но категорично искаме да защитаваме националните интереси“, заяви проф. Гечев. Според него миграционната вълна в ЕС е била породена от абсолютно неадекватното поведение на десните. „Меркел е представител на десницата и близка приятелка на Бойко Борисов. Тя покани мигрантите в ЕС, а сега не ги иска в Германия и се опитва да ги разпредели в Чехия, Полша, Унгария, България и Румъния. Те носят отговорност за миграцията, която ние сега трябва да плащаме“, коментира той.  По повод усвояването на евросредства, отпуснати на България, кандидатът за евродепутат посочи, че България усвоява 25% от тях. „Това е най-ниският процент в Европа. Защо България не е успяла да усвои тези средства и защо се усвояват по странен начин – отиват в инвестиционни проекти, където се краде, като за световно, вместо да отиват за задържане на младите в страната, образование, болници. Средствата отиват да се строят къщи за гости, където гостите са „мама, татко и аз“, както и министър, зам.-министър или шеф на агенция“, коментира още той.  По повод празника 9-ти май, проф. Румен Гечев заяви, че двата празника са свързани – ако нямаше победата над фашизма, нямаше да има и Деня на Европа. „Тези празници не бива да бъдат противопоставяни, те са взаимно подкрепящи се“, каза още той. ", "date": "2019.05.09", "title": "Проф. Румен Гечев: БСП е за повече интеграция, но ще защитаваме изконните български ценности!"}
{"url": "http://epicenter.bg/article/Premierat-pristigna-v-Sibiu-za-uchastie-v-Sreshtata-na-varha-na-stranite-chlenki-na-ES/182377/2/0", "text": "  Премиерът Бойко Борисов пристигна в румънския град Сибиу за участие в Срещата на върха на държавните и правителствени ръководители на страните-членки на ЕС. Това съобщиха от правителствената информационна служба. Срещата на лидерите в Румъния се провежда в Деня на Европа и е основна за ротационното председателство на Съвета на ЕС, което страната пое на 1 януари тази година. Мотото на Румънското председателство е \"Кохезия, обща европейска ценност\".   По време на срещата днес лидерите ще обсъдят аспекти на Стратегическия дневен ред 2019-2024 г.   Сред темите ще бъдат насърчаването на мира и стабилността, поддържането на европерспективата за другите европейски държави, сътрудничеството в областта на миграцията, следването на балансирана търговска политика, насърчаването на европейските инвестиции в отбраната и ролята на Европа като световен лидер в борбата срещу изменението на климата.   Срещата на лидерите ще завърши с приемането на Декларация от Сибиу за общото бъдеще на страните в ЕС, изпращаща послание за единство и доверие в съвместните действия на държавите-членки.  ", "date": "2019.05.09", "title": "Премиерът пристигна в Сибиу за участие в Срещата на върха на страните-членки на ЕС"}
{"url": "http://epicenter.bg/article/GERB/182369/2/48", "text": "  Само ако извоюваме убедителна победа на евроизборите и правителството на Бойко Борисов е стабилно - ще успеем да осигурим пари, с които да се дофинансира предвиденото намаление с 15% на бюджета на Програмата за развитие на селските райони през новия програмен период, коментира в Садово кандидатът за евродепутат от ГЕРБ Младен Шишков. В срещата се включи областният координатор Георги Мараджиев и общинският ръководител на ГЕРБ-Садово Георги Буков, съобщиха от пресцентъра на партията.  „Знам, че сте земеделски район и тук всеки жител, всяко семейство е свързано по някакъв начин със земята и производството на зеленчуци. За да има обаче възможност да бъде компенсирано намаляването на средствата по програмата с национално съфинансиране ще трябва да се включите активно в предстоящите евроизбори, за да извоюваме убедителна победа на ГЕРБ. Липcата нo кaдри в земеделието и недостигът на pаботна pъка в селските райони са голям проблем, затова трябва да привлечем младите хора. Само при победа на ГЕРБ и на ЕНП в Европейския парламент обаче българските евродепутати ще могат да работят за запазване на бюджета от Общата селскостопанска политика, както и за това в следващия период да има отделни плащания за младите фермери“, коментира Младен Шишков.  Той уточни, че с извоювания по-висок бюджет за страната ни през новия програмен период, ще се увеличат и средствата за земеделие за България, а малките населени места ще имат малко над 5 млрд. лв. за развитие на селските райони. Тези пари обаче ще стигнат до тях само при победа на евроизборите и управление на правителството на Бойко Борисов, бе категоричен Шишков.  „Предстоят изключително важни избори, от които зависи бъдещето на децата ни. Затова изберете номер 12 в бюлетината“, призова по време на срещата областният координатор Георги Мараджиев. Важно е да дадем своя глас, защото всички ние виждаме ползите от членството на България в ЕС и искаме пътят на страната ни да продължи в тази посока, а не назад.  Затова и хората, които ще ни представляват, трябва да бъдат тези, които ценят европейската интеграция, а не тези, които потъпкват ценностите ѝ“, подчерта Мараджиев.  ", "date": "2019.05.09", "title": "Младен Шишков: Само с победа и стабилно правителство ще успеем да осигурим финансиране от ЕС"}
{"url": "http://epicenter.bg/article/bsp/182376/2/48", "text": "  Кандидатът за евродепутат от \"БСП за България\" Момчил Неков поднесе цветя пред паметника на загиналите през войните от региона на град Тетевен. Събитието, което не беше уважено от кмета на града, събра представители на различни организации и съсловия, включително ветерани от войната. Момчил Неков поднесе цветя и на паметника на антифашистите в града.  “С края на войната започват първите стъпки за създаването на Обединена Европа. Благодарение на храбрите дейци антифашисти, днес има мир в Европа. Ние сме длъжни да отдадем почит на героизма на загиналите. Отношението към антифашизма е мерило за нашето отношение към мира.” Това заяви кандидатът за евродепутат от “БСП за България” пред паметника на Пенка Михайлова и Иван Туйков в града.„Обединена Европа днес нямаше да бъде такава, каквато я знаем и живеем. Тя е гарант за мира. Зависи от всяка една държава да осмисли усилията и саможертвата на загиналите, като осигури достоен живот и благоденствие на своите граждани\", каза още Момчил Неков пред събралите се граждани. „За ГЕРБ мерило за успех не е как живеят милионите български граждани, които едва оцеляват, а колко пари са отпуснали от Европейския съюз  - пари, които явно пак ще бъдат разпределяни сред техни кадри и приближени. Не за тази Европа са се борили антифашистите. Не е това Европа, която искат и българите. Социална Европа е възможна и тя ще върне самочувствието, че и ние българите сме европейци и можем да живеем достойно. И тя ще се случи с победа на БСП на предстоящите избори за Европейски парламент на 26-ти май“, каза Момчил Неков. ", "date": "2019.05.09", "title": "Момчил Неков отбеляза Деня на победата и Деня на Европа в Тетевен"}
{"url": "http://epicenter.bg/article/Karlovo-shte-bade-domakin-na-kampaniyata--Badi-voynik-/182411/2/0", "text": "Националната информационна кампания „Бъди войник“ ще гостува утре, 10 май, в град Карлово.   Събитията от кампанията започват от 16.00 ч. на площад „20-ти юли“, където гражданите и гостите на града ще имат възможност да разгледат образци въоръжение, техника и оборудване от състава на 61-ва Стрямска механизирана бригада. В програмата са предвидени демонстрации на способности на роботизирана система модел „510 Packbot“ при обезвреждане на кола-бомба. Това съобщиха от пресцентъра на Министерството на отбрата.   Участие ще вземе Военният духов оркестър към 61-ва Стрямска механизирана бригада.   По същото време ще бъде открита информационна борса за набиране на войници и матроси, на която всеки ще може да получи пълна и точна информация за обявените конкурси и условията за кандидатстване. Със свои информационни щандове ще се представят Сухопътните войски, Военновъздушните сили, Военноморските сили, Националната гвардейска част, Служба „Военна полиция“, 68-ма бригада „Специални сили“ и Централното военно окръжие.   На събитието в Карлово ще присъстват командирът на Сухопътните войски генерал-майор Михаил Попов и командирът на 61-ва Стрямска механизирана бригада бригаден генерал Пламен Йорданов, които ще отговарят на въпроси на медии от 16.00 ч.   Концертът на Представителния ансамбъл на Въоръжените сили ще започне от 17.00 ч. на откритата сцена на площада „20-ти юли“ в града.    ", "date": "2019.05.09", "title": "Карлово ще бъде домакин на кампанията „Бъди войник“"}
{"url": "http://epicenter.bg/article/Borisov-shte-uchastva-v-neformalna-sreshta-na-varha-na-Evropeyskiya-sayuz/182287/2/0", "text": "Министър-председателят Бойко Борисов ще участва в неформалното заседание на държавните и правителствените ръководители на държавите-членки на ЕС, което ще се проведе на 9 май в Сибиу, Румъния. Това съобщи пресцентърът на Министерския съвет. По време на срещата лидерите ще обсъдят аспекти на Стратегическия дневен ред 2019-2024 г. Сред темите ще бъдат насърчаването на мира и стабилността и поддържането на европерспективата за другите европейски държави, сътрудничеството в областта на миграцията, следването на балансирана търговска политика, насърчаването на европейските инвестиции в отбраната и ролята на Европа като световен лидер в борбата срещу изменението на климата.   Лидерите на страните от ЕС ще се срещнат в румънския град Сибиу, за да обсъдят \"стратегическия си дневен ред\" за следващите пет години и да открият надпреварата на претендентите за високи европейски постове.   Петнайсетина дни преди европейските избори държавните и правителствени ръководители ще се стремят да демонстрират единство на страните членки. Освен това те ще избягват да говорят за напускането на Великобритания, което беше водеща тема на много от последните им срещи на върха.   \"Има колективна воля да не се говори за Брекзит\", чийто краен срок беше отложен за 31 октомври, и да се \"върнем към европейския дневен ред\", обясни френското президентство.   Избраната дата - 9 май - е годишнината от декларацията, произнесена от французина Робер Шуман през 1950 г., с която той предлага създаването на Европейската общност за въглища и стомана (ЕОВС), предшественичката на ЕС.   В малкият планински трансилвански град този четвъртък 27-те страни ще се задоволят по-скромно с приемане на \"10 приоритета\" в кратка декларация. Те бяха иронично наречени от европейски дипломат \"десетте заповеди\".   Тези водещи принципи се очаква да включват обещанието да се защитава една обединена Европа \"от Изток до Запад и от Север до Юг\", чиито членки ще бъдат винаги \"солидарни помежду си в случай на нужда\".     Някои лидери ще наблегнат на конкретни теми, като Еманюел Макрон, който ще постави акцента върху околната среда. Франция, заедно с коалиция от седем други страни, ще пледира да се постави като цел до 2050 г. да бъде постигнато нулево нетно равнище на въглеродни емисии на европейско равнище.   Това няма да бъде \"среща на върха, на която се вземат изключителни решения\", а ще послужи за встъпление за подготвянето на \"нова стратегическа програма на ЕС до 2024 г.\", която трябва да бъде приключена през идните седмици, според високопоставен европейски представител.   \"Но е доста трудно да се дискутира бъдещата стратегическа програма без да се засегне въпросът за смяната на лидерите на институциите\", призна той.   Неформалната среща на високо равнище в Сибиу би трябвало да позволи и да се постави началото на надпреварата за ръководните постове, която ще стартира с тази за Европейския парламент на изборите, предвидени от 23 до 26 май.   Но въпросът, който занимава най-много духовете, е за заместника на Жан-Клод Юнкер начело на Европейската комисия. Тази тема вече доведе до конфронтации.   Изборът на новия ръководител на изпълнителната власт в Брюксел ще бъде направен чрез гласуване в Европейския парламент, който държи той на всяка цена да бъде избран отново измежду лидерите, посочени от различните политически семейства за европейските избори.     Това вече се случи през 2014 г. с Юнкер, който беше лидер (Шпиценкандидат, според често използвания немски термин) на консерваторите от ЕНП, спечелили европейските избори. Но изборът на кандидат, който ще бъде предложен за гласуване в Европарламента, принадлежи на Европейския съвет, институцията, обединяваща лидерите на страните членки, които отказват, с Еманюел Макрон начело, да обещаят, че ще го посочат сред един от съревноваващите се \"шпиценкандидати\".   Очаква се в Сибиу председателят на Европейския съвет Доналд Туск да \"информира лидерите за начина, по който смята да организира процеса на номиниране на бъдещите ръководители на институциите на ЕС\", обясни европейски източник.   Освен за шеф на Комисията, номинации ще има по-късно и за председател на Европейския съвет, на Европейската централна банка (ЕЦБ) и на ръководителя на европейската дипломация. През 2014 г. \"бяха нужни три срещи на високо равнище и три месеца, за да се реши\" кой ще заеме най-важните постове, припомня европейски представител.   Няколко източника посочиха, че принципното решение за провеждане на среща на върха на ЕС на 28 май вече е практически взето, за да може ръководните постове да бъдат обсъдени в светлината на резултатите от европейските избори.   Очаква се също на срещата на върха в Сибиу да се състоят няколко двустранни срещи, подобни на планираната между Доналд Туск и унгарския премиер Виктор Орбан.   Орбан, чиято партия е със замразено членство в ЕНП заради критиките й срещу Брюксел, обяви в понеделник, че оттегля подкрепата си за германеца Манфред Вебер, кандидата на консервативното си политическо семейство за председател на Комисията.  ", "date": "2019.05.09", "title": "Борисов ще участва в срещата на върха на ЕС. Лидерите приемат \"десетте заповеди\" на Общността"}
{"url": "http://epicenter.bg/article/Ivo-Hristov-v-Stara-Zagora--GERB-sazdade-kasta-ot-partiyni-evromilioneri/182335/2/0", "text": "   „Изборите на 26 май са ключови, тъй като ще предопределят политическата ситуация в България. Те съдържат два залога – национален и европейски. Националният е в това „БСП за България” да победи ГЕРБ. Без това условие всеки следващ избор в България ще бъде предварително компрометиран”, това каза в Стара Загора пред журналисти кандидатът за евродепутат от листата на \"БСП за България\" Иво Христов.  „ГЕРБ купуват изборите, премиерът Борисов е на промоционално турне из страната и обещава милиони навсякъде откъдето мине. Това не прилича на избори, това са ориенталски маниери в правенето на политика”, подчерта Христов. По думите му националният залог е да съхраним правото на българите да избират своите управници и да им търсят отговорност. Той изрази недоумение относно бавенето на „оставката на министър Порожанов, тъй като е обект на няколко скандала едновременно – не чувам никакъв коментар нито от него, нито от министър-председателя Борисов”.  Според Христов европейският залог на изборите се състои в съставянето на нов европарламент, който да изведе Съюза от кризата, в която се намира. „Криза, която започва от проблема с Брекзит, който блокира работата по всички останали теми и която се простира върху всички държави от Съюза във вид на загуба на доверие в европейския проект”, заяви Иво Христов пред препълнена зала с избиратели. Той и депутатите от „БСП за България” Драгомир Стойнев и Георги Гьоков се срещнаха с над 200 старозагорци.  „Има две нива на дискриминация, едното - финансиране по политически признак, а след това идва и финансирането на наши хора. Когато влязат пари в една община, те не отиват за благото на всички жители, мисля че това не се нуждае от документи и обяснения след гръмналите серийни скандали през последните месеци”, коментира кандидатът за евродепутат темата за качеството на живот. „Макар че управляващите и лично министър-председателят започват твърдо да заявяват, че не се интересуват от резултата на тези избори и ще стоят тук до дупка. До дупка ще рече, докато се избере нов главен прокурор, който да чадъросва всичките злоупотреби на сегашните властници, а те гърмят по една дневно, понякога и по повече, това е причината за тяхното упорство” – така коментира въпросите на гражданите, свързани с управляващите. Участниците в срещата дискутираха суверенитета, защитата на интересите на България, въпросите на отбраната, транспорта, външната политика.   „Силата на БСП е, че сме заедно и защитаваме винаги интересите на гражданите, тези избори ще ги спечелим”, заяви на финала на срещата Драгомир Стойнев.  ", "date": "2019.05.09", "title": "Иво Христов в Стара Загора: ГЕРБ създаде каста от партийни евромилионери"}
{"url": "http://epicenter.bg/article/Petar-Vitanov--Na-tezi-evropeyski-izbori-bitkata-ne-e-samo-za-Evropa--a-i-za-Balgariya/182338/2/0", "text": "  „На тези европейски избори битката не е само за Европа, а и за България“. Това заяви кандидатът за евродепутат от „БСП за България“ Петър Витанов в дебат по БНТ.   Според него Европа трябва да бъде по-социална, солидарна, да възстанови онзи социален облик, който е имала до 80-те години. „Битката е и за промяна на българското управление, защото то трябва да се основава на закона и да повишава благосъстоянието на хората. Промяната идва с бюлетина №18 „БСП за България“, категоричен е Витанов.  „Като начин на мислене войната се завърна в Европа. Много хора говорят доста войнствено и войната се възприема като легитимен инструмент за решаване на спорове. А ЕС е проект на мира, който е създаден като контрапункт на онези войни от първата половина на 20 век“, коментира Петър Витанов. Според него войната предизвиква бежанския поток, а бедността – миграцията. Той обясни и по какъв начин може да бъде решен този проблем.   „Чрез съдействие за установяване на траен мир в държавите, където има война. Трябва да се възстанови държавността в тези райони. Да има повече средства и по-широко обхват на Фронтекс. Солидарен, единен подход на всички държави“, посочи той. По повод квотите, Витанов подчерта, че трябва да се разглежда коя държава има възможност да приеме мигранти, защото България няма такава възможност. „Тя е най-бедната, а и самите ние се превърнахме в мигранти. Дори мигрантите не искат да останат тук. Проблемът е, че и собствените ни граждани не искат да останат“, каза още кандидатът за евродепутат. Той коментира, че ГЕРБ говорят какво били свършили, но посочи какво не са. „За 10 години в Шенген ли влязохме, мониторинговия механизъм ли свалиха, в Еврозоната ли ни допуснаха, осуетиха пакета „Макрон“? Това, което свършиха, е да ни лепнат етикет: „Най-бедната и най-корумпираната държава“. Отдалечихме се от Европа“, категоричен е Витанов. По неговите думи реалната причина да не сме в Шенген е, че сме най-корумпираната държава.  Витанов заяви, че пакетът „Макрон“ е пример за Европа на две скорости. „Той не решава проблемите на българските работници, а на пазара на френския работодател в транспортните фирми“, каза още той. „Упрекът ми не е толкова към българските евродепутати, а към неумението на българското правителство да се възползват от възможностите, когато председателствахме съвета на ЕС“, допълни кандидатът за евродепутат. Според него е трябвало да ползваме онзи инструментариум в Съвета по транспорт, където трябваше да се вземат тези решения, но дори не е влязло в дневния ред. „Проблемът беше добутан до австрийското председателство, които имат диаметрално противоположни интереси“, подчерта Витанов.  „Европа е изправена пред криза на идентичността. Тя се тресе пред неизвестността на своето бъдеще“, каза още кандидатът за евродепутатът. Според него големият проблем на днешна Европа е липсата на солидарност - социалният характер на Европа. „Ние имаме африкански неравенства в ЕС. Битката е за интегриране на бедните към богатите, за младите, за образованието – все повече са хората, които нямат достъп до образование, за доходите, социалните права, за минималната работна заплата и пенсия“, допълни той. Витанов заяви, че във „Визия за Европа“ приоритет номер 1 е възстановяване на социалния облик на Европа и преодоляване на неравенствата.  ", "date": "2019.05.09", "title": "Петър Витанов: На тези европейски избори битката не е само за Европа, а и за България"}
{"url": "http://epicenter.bg/article/Ot-dnes-zapochvat-malkite-maturi/182340/2/0", "text": "Днес започват така наречените „малки матури”. На изпити се явяват 60 000 четвъртокласници в цялата страна. В София те са 12 хиляди.  Днес е тестът по български език и литература. С него се слага началото на националното външно оценяване.  Учениците ще бъдат оценявани върху диктовка и текст за четене с разбиране, към който има 11 задачи. Изпитването е писмено и се провежда за един учебен час, а за учениците със специални образователни потребности – за два.  Тестът по математика е на 10 май, по предмета „Човек и общество” – на 14, а по „Човек и природа” – на 16. Целта на малките матури е да измерят индивидуалните постижения на учениците по различните предмети. ", "date": "2019.05.09", "title": "От днес започват малките матури"}
{"url": "http://epicenter.bg/article/Desislava-Ivancheva-obyasni-zashto-smeni-advokata-si-Marin-Markovski/182342/2/0", "text": "Не се смятам за невинна, защото съм невинна. Вече отпадна обвинението за подкуп от 500 000 евро, ще оборим, че сме поискали подкуп. Въпреки това очаквам на втора инстанция да ми дадат присъда от 10 години затвор. Това каза бившата кметица на столичния район \"Младост\" Десислава Иванчева от дома ви пред БТВ.  От вчера тя е с мярка за неотклонение \"домашен арест\".  Според нея процесът ѝ е опит за сплашване на гражданското общество и за убиване на енергията му.  Иванчева обясни и смяната на адвоката си Марин Марковски. Според нея той е свършил работата си на първа инстанция, за което му благодари. Новият ѝ защитник Николай Хаджигенов обаче бил приел процеса като лична кауза.  \"Кандидатирам се за европейски депутат от безсилие, защото мафията си прокарва закони, каквито са и нужни. В България мафията си има държава\", каза Иванчева.  По кампанията ѝ са събрани вече 2000 лева от граждански дарения. Тя не знае обаче в кое политическо семейство ще бъде, ако влезе в Европейския парламент.", "date": "2019.05.09", "title": "Десислава Иванчева обясни защо смени адвокат Марковски с адвокат Хаджигенов"}
{"url": "http://epicenter.bg/article/Andrey-Kovachev-i-Lilyana-Pavlova-posetiha-zavod-za-proizvodstvo-na-stakleni-butilki/182344/2/0", "text": "Кандидатите за евродепутати от листата на ГЕРБ и СДС Андрей Ковачев и Лиляна Павлова посетиха завод за производство на стъклени бутилки в столицата.  На срещата с ръководството и служителите на фирмата бяха обсъдени възможностите за финансиране през еврофондове, опазването на околната среда за този тип производство. Дискутирани бяха възможностите да се внедри система за обратно изкупуване на стъкления амбалаж. „Като кандидат за член на Европейския парламент от ГЕРБ ще подкрепя малкия и среден бизнес за създаване на по-добри условия за тяхното развитие“, заяви по време на срещата Лиляна Павлова. Тя добави, че до 2021 г. трябва да се преустанови производството и използването на прибори от пластмаса. По време на срещата бе обсъдена необходимостта за създаване на повече условия, както и нагласа в обществото за необходимостта от рециклиране на отпадъците, включително на тези от стъкло. Един от основните приоритети за кандидатите на ГЕРБ е създаването на стимули и условия младите българи да работят, да се развиват в България, а тези които са напуснали страната да се върнат обратно.  „Работата ни дава резултат като за миналата година отчитаме, че броят на напусналите страната е равен на тези, които са се върнали“, подчерта Павлова. Андрей Ковачев, коментира, че е изключително важно показването на добавената стойност на членството на България в ЕС,  а именно това, което се е постигнало с евросредствата и какво ще се постигне занапред. Той добави, че чрез сътрудничество между бизнеса и професионалното и висше образование можем да се направи много за европейския икономически растеж и това сътрудничество трябва да се развива. На срещата присъства и кметът на район Сердика инж. Тодор Кръстев, общински съветници и членове на районното ръководство.", "date": "2019.05.09", "title": "Андрей Ковачев и Лиляна Павлова посетиха завод за производство на стъклени бутилки"}
{"url": "http://epicenter.bg/article/Desislav-Taskov-ot-Shabla--Glasuvayki-za-BSP--mozhem-da-pokazhem--che-iskame-promyana-/182345/2/0", "text": "\"ГЕРБ ограбват всичко в тази държава. Шансът да ги спрем е точно сега. Гласувайки за БСП с бюлетина номер 18, можем да покажем, че искаме промяна\". Това заяви кандидатът за евродепутат от листата на \"БСП за България\" Десислав Тасков по време на среща с граждани в град Шабла. По думите му само БСП може да осъществи тази промяна.", "date": "2019.05.09", "title": "Десислав Тасков от Шабла: Гласувайки за БСП, можем да покажем, че искаме промяна "}
{"url": "http://epicenter.bg/article/Vazhnostta-na-Evropeyskite-izbori-za-energiyniya-kompleks--Maritsa-iztok--obsadiha-v-Stara-Zagora/182346/2/0", "text": "  Личната ми кауза е била и ще бъде – стабилност и гарантиране на работата на енергийния комплекс „Марица изток“. Рудниците са жив организъм. Винаги сме се водили от реализъм при управлението им. По този начин има ефективност, а не популизъм. Така започна срещата си кандидатът за представител на ГЕРБ в Европейския парламент Николай Диков с представители на КНСБ, работещи в източно-маришкия басейн.  Диков е част от дружеството, което осигурява около 40% от електроенергията в България, от 2014 година. „Когато станах част от екипа на „Мини Марица – изток“ имаше загуби, имаше големи задължения, тогава синдикатите алармираха, че имат нужда от чуваемост, от подкрепа за темите, които ги вълнуват. Към днешна дата няма забавяния към контрагентите, имаме диалог с всички. Няма ден, в който да не работя със сърце за каузата – устойчивост на енергийния комплекс. Благодарение на отношението, което има досегашният евродепутат и кандидат за нов мандат Андрей Новаков, много от нещата, които силно ни вълнуват тук, стигнаха до ЕП“, допълни Николай Диков. Той подчерта, че не бива да се гледа и да се правят заключения за работата на източно-маришкия комплекс само чрез доклади, без да се взема под внимание спецификата на нашата страна. „Догадки и заблуди, щом говорим за обект от национално значение, са недопустими“, заяви Диков пред синдикатите.  „Не казвам, че всичко е цветя и рози, защото не разчитам на максимата, че една лъжа повторена 100 пъти става истина, а напротив – повтарям и стоя зад една истина – работата на „Марица изток“ трябва да продължи. Това е кауза за мен, за моите съграждани, за всички, които са част от енергийното сърце на България“, каза още кандидатът за евродепутат. Той подчерта, че това е важно стратегическо решение, което води до енергийна независимост на страната, затова е важно секторът да има подкрепящи го хора на национално и европейско ниво. Диков благодари на Андрей Новаков за подкрепата, която е срещало дружеството до този момент, въпреки че темата е била далеч от хоризонта му на работа. „Факт е, че Николай Диков е причината да се ангажирам толкова с проблемите на мините, защото той и екипът на „Мини Марица-изток“ ме запознаха в детайли с темата. Занапред също ще бъда на разположение и в подкрепа на дружеството“, обобщи Андрей Новаков по време на срещата. Той сподели с присъстващите и личната си позиция, която определи като непопулярна, а именно – „мините трябва да работят докато има въглища, заедно с държава, местна власт, европейски институции, трябва да се обединим и да се намери най-правилното решение на казусите, които стоят пред нас“. „Следващият мандат на Европейския парламент е изключително важен. Все по-голям отпор среща тази наша кауза. В битката сме рамо до рамо с Чехия и Полша. Важно е хората да не останат без работа“, заяви Новаков. За социалната, трудовата и икономическата значимост на комплекса говориха още и Валентин Вълчев, председател на Федерацията на независимите синдикати на миньорите към КНСБ и Наско Митев от Енергийния съюз на КНСБ. „На 26 май ни предстоят не само избори за евродепутати, предстоят ни много важни избори за бъдещето ни“, категоричен бе Валентин Вълчев. „Набира скорост евроскептицизмът, което не води до добро за европейските народи. Бъдещето на централите, работещи с твърдо гориво трябва да бъде защитено. Затова е изключително важно кои ще бъдат нашите представители в Европейския парламент и Европейската комисия, защото там се вземат решенията за нас. Така ще знаем и от кого да търсим отговорност като граждани на регион с енергиен компекс“, допълни той. „Ние заедно: синдикати, бизнес, политици – трябва да се обединим, за да успеем и да върнем вярата на хората в сигурното бъдеще. Предстоят ни още много срещи и работа по темата, но каузата е една – стожерът на енергетиката ни – „Марица изток“. Пожелавам ви миньорско самочувствие и успех на 26 май“, обърна се към кандидатите за представители в ЕП и Наско Митев. По време на срещата стана дума още и за двойния стандарт при храните, цените и услугите. Засегнати бяха и темите как Европа подпомага българските региони.", "date": "2019.05.09", "title": "Важността на Европейските избори за енергийния комплекс „Марица изток“ обсъдиха в Стара Загора"}
{"url": "http://epicenter.bg/article/Ivelina-Vasileva-v-Obzor--Shte-rabotya-za-evropeyska-Chernomorska-strategiya--koyato-da-razviva-regiona/182347/2/0", "text": "Да бъде приета на европейско равнище Черноморска стратегия, така както вече има такива за Балтийско и Средиземно море. По тях активно се работи по регионални проекти, които развиват населените места по крайбрежието, подобряват свързаността и стимулират икономическите дейности, свързани с морето - туризъм, рибарство и аквакултури, морски транспорт. Това е една от каузите на кандидата за евродепутат от ГЕРБ Ивелина Василева, която се срещна с жители на Обзор.  \"Ние, представителите на ГЕРБ, участваме в тези избори с ясното съзнание, че през последните години бяха положени много усилия за това страната ни да върви напред. От гледна точка на финансово-икономическите показатели в България, през последните само 5 години, се отчита положителна промяна в няколко основни индикатора\", каза Василева и обърна внимание на следните факти:  - Увеличаване на Брутния вътрешен продукт с 39%; - Увеличаване на минималната работна заплата с близо 60%, - Увеличаване на средната работна заплата с близо 40%; - Най-ниското ниво на безработица през последните години, а именно 4.8%, което е на санитарния минимум; - Най-ниските нива на държавен дълг 20-22%. България е една от трите държави в ЕС с най-ниско ниво на дълга, което е добра перспектива и добра оценка за управлението и финансовото състояние на страната; \"Въпреки всичко обаче, продължава да има много отворени въпроси. Има необходимост от още много работа, защото съвсем закономерно, хората искат по-добри доходи и условия за живот, още по-добра среда. Хората искат да имат перспективи, достойна работа и разбира се, децата да получават добро образование и шансове за развитие в страната си. Затова нашата цел е да създадем условия икономиката да продължи да се развива, а хората да имат доходи, които са равни на средноевропейските и да са доволни от образованието, здравеопазването и социалните услуги\", каза Ивелина Василева. Тя обърна внимание, че ВиК - Бургас започва реализирането на голям проект, който ще бъде финансиран с европейски средства. Той обхваща цялата област Бургас. Въз основа на извършеното цялостно обследване на ВиК системата в населените места, ще бъдат изградени пречиствателни станции там, където още няма такива и ще бъде доизграждана или реконструирана ВиК мрежата. Очаква се разглеждане и одобрение на проекта. Предвижда се втора камера на резервоара над Обзор, който довежда водата от язовир Камчия. Освен това е предвидено да се реконструира пречиствателната станция, за да има достатъчно капацитет за в бъдеще.  \"Друг важен момент е справянето с последствията от бурята от преди две години, когато беше засегнат плажът на Обзор и канално-помпената станция в ниската част към него. Поет е ангажимент от ВиК още следващата година да бъде реализирана рехабилитацията на съоръжението\", каза Василева, която е председател на парламентарната Комисия по околната среда и водите.", "date": "2019.05.09", "title": "Ивелина Василева в Обзор: Ще работя за европейска Черноморска стратегия, която да развива региона"}
{"url": "http://epicenter.bg/article/GERB-i-BSP-se-sblaskaha-v-parvi-predizboren-disput/182348/2/0", "text": "За първи път тази сутрин в сутрешния блок на Нова телевизия представители на ГЕРБ и БСП сблъскаха мнения в предизборен дебат.  Всяко едно пречистване дава възможност да говорим и за европейските теми, а там където имаме проблеми, дава възможност да си признаем грешките, да направим необходимите промени и да вървим напред, каза кандидатът за евродепутат от ГЕРБ Лиляна Павлова по повод скандала с къщите за гости.  Трябва да има пречистване, но трябва да се понесе и отговорност и да се разбере, че европейските фондове не са средство за лично обогатяване. Трябва да направим българската икономика по-конкурентоспособна, а не да се обогатяват отделните управляващи, заяви кандидатът за евродепутат от \"БСП за България\" Румен Гечев.  Искам да стана евродепутат, защото с моя 20-годишен опит смятам, че имам с какво да допринеса да работим за България, да направим по-добър стандарт в България и да променим Европа, посочи Лиляна Пвалова.  Пред Европейския съюз има много сериозни предизвикателства, основно икономически, има социална поляризация и е необходима смяна на икономическия модел. Опитът ми дава възможност да допринеса и за българското представяне, и за необходимата промяна в Европа, каза Румен Гечев.  Жизненият стандарт е най-наболелият въпрос. С инструментаруиума на Европейския съюз да повишим стандарта на живот е възможна кауза, посочи Павлова.  Трябва да се промени инвестиционната политика в България. Нямам как, когато чуждите инвестиции намаляха 10 пъти от 2009 година досега и бяха провалени крупни инвестиции, да се очаква повишаване на стандарта на живот, отбеляза Гечев.  Всички се стремим доходите да достигнат средноевропейското ниво, въпросът е как. Популистко е да кажем - изравняваме минималната заплата в Европа. Трябва да направим това реално с ръста на икономиката. Ако утре кажем на работодателите - правете заплатите 1500 евро, те ще уволнят работници, ще се вдигнат данъци и ще настъпи крах в икономиката. Повишаването на доходите може да стане с привличане на високотехнологична индустрия. Това е секторът, който вече дава заплати, близки до европейските и заради който млади хора вече се връщат в България, заяви Лиляна Павлова.  В Европейския съюз болшинството от страните имат минимална работна заплата. Не знам кой в България е развивал тезата за изравняване на минималната заплата в Европа като абсолютна стойност. Ние настояваме за еднакъв процентен стандарт при минимална заплата и пенсия спрямо динамиката на Брутния вътрешен продукт. Не ниските работни заплати, а страните с най-високите заплати имат най-висока конкурентоспособност, подчерта Румен Гечев. Защитата на българския национален интерес не става с тропане по банките, трябва да предлагаме решения, добави социалистът.  Трябва да говорим за обединена Европа и в същото време Европа на силните нации, които пазят своя национален интерес и култура. За Европа е рано да говорим като федерални европейски щати. Единни, заедно трябва да отстояваме своя интерес. Нашата позиция е да имаме силен граничен контрол, недопускане на нелегални мигранти, да инвестираме в тези, които се нуждаят от подкрепа и убежище, посочи кандидатът за евродепутат от ГЕРБ Лиляна Павлова.  За голямо съжаление, истината е различна, тъй като по магистрала \"Тракия\" свободно преминаваха хиляди мигранти. С премиер от БСП България влезе в Европейския съюз. БСП категорично подкрепя задълбочаване на икономическата и на социалната интеграция, но сме твърдо за защитаване на националния интерес. Тези, които създадоха проблемите в Близкия Изток и Северна Африка и които прибират печалбите, те да приемат мигрантите. Откъде накъде ние ще плащаме? Мигрантската вълна беше редизвикана от недеакватното поведение на дясната политика в Европа, коментира кандидатът за евродепутат от \"БСП за България\" Румен Гечев.  В България е най-нисък процентът на усвоените евросредства – около 25%. Тези средства се усвояват по странен начин – чрез инвестиционни проекти, строят се къщички за гости от типа \"мама, татко и аз\", добави Гечев.  За периода 2007-2013 година България усвои 98% от парите. Механизмите за контрол са функциониращи и България е с най-ниско ниво на грешки при усвояване. България няма спрени еврофондове с изключение на времето на управление на БСП. Вие окрадохте банковата система, обърна се Лиляна Павлова към Румен Гечев. Българската държава управлява в името на българските граждани всички европейски срдества. Там, където има опити за злоупутреби, се налагат санкции и се правят корекции, добави Павлова.  Сега българският народ ще ви плати 11 милиона заради къщите за гости. Българският народ ще ви осъди на 26 май, подчерта Гечев.   Вие докарахте българския народ до три долара пенсия и източихте банковата система.  Всеки, който е злоупотребил и с едно евро еворпейски пари, ще ги върне и ще онесе най-строги санкции, но не може заради едни къщи за гости да хвърляме петно върху всичко постигнато с европейски средства, каза Павлова.  Гечев попита опонентката си защо заявените преди 10 години три основни цели на ГЕРБ - прекратяване на мониторинга на съдебната система, влизане в Шенген и влизане в еврозоната, все още не са изпълнени.  Тези цели са дългосрочен приоритет на България аз съм оптимист, че в следващите месеци ще има добри новини за България. Това хулене на България не е достойно, заяви Павлова.  Хуленето идва от вашите корупционни схеми, каза в отговор Гечев.  Ние сме показвали в европарламента досега, че можем. Представителите на БСП ще защитават националния интерес в Европейския парламент. За мен Европейският съюз е бъдещето на България. Ние трябва да бъдем активни, а да не слушаме началниците от Брюксел какво да правим. Ние трябва да правим само това, което е в интерес на нашата страна, подчерта Румен Гечев.  За мен Европейският съюз е гарант за сигурност, гарант за развитие на България. За мен Европейският съюз е домът на България, това е нашето семейство. Трябва да пазим нашите ценности, да ги преадваме, да продължим да надграждаме постигнатото, да привлечем всички млади хора, които са извън Бългрия. Вярвам, че със силния глас, който имаме, можем да продължим да работим за една обединена Европа, заяви още Лиляна Павлова.", "date": "2019.05.09", "title": "Гечев към Павлова: За вашата корупция ще плаща народът! Тя: Вие окрадохте банковата система!"}
{"url": "http://epicenter.bg/article/Mariya-Gabriel-v-Sliven--Balgariya-ima-potentsial-da-bade-inovatsionen-hab-v-tozi-region-na-Evropa/182349/2/0", "text": "България има потенциал да бъде иновационен хъб в този регион на Европа. За последните няколко години, секторът на информационните технологии е отбелязал ръст от над 300% в България, а над 18 000 работни места са създадени. 75% от тези работни места са за хора под 35 години. Това заяви българският еврокомисар и водач на листата на ГЕРБ/ЕНП на предстоящите избори за ЕП Мария Габриел по време на среща с представители на IT сектора от Сливен и региона.   „Към момента в Европа липсват около 350 000 IT специалисти, а през 2020 година те ще са 500 000. За това тази тема за мен е изключително важна. Цифровизацията не е бъдещето, тя е нашето настояще. Чрез нея се променя ученето, пътуването и чисто човешките взаимоотношения“, каза Мария Габриел. Тя припомни, че има възможност за платени от ЕК стажове, които могат да помогнат на стартиращите, малките и средните компании да наемат стажанти. „Стажантската програма „Цифрова възможност“ е пилотен проект, който предлага на студенти от всички дисциплини да доразвият дигиталните си умения работейки за участващите компании. Инициативата е финансирана от \"Хоризонт 2020\" и изпълнявана чрез \"Еразмус +\". За първите девет  месеца са сключени 2800 стажа, като целта е да се обхванат 6000 студенти или наскоро завършили до 2020 г. От януари тази година програмата е насочена и към Западните Балкани“, обясни Мария Габриел. По отношение на киберсигурността вече има действащо законодателство. За първи път има и европейска рамка за сертифициране на продукти и услуги. Мария Габриел каза, че изключително важна е и темата за стартъпите.   „Стартъпите са амбициозни и целта на едно стартиращо предприятие е да се разраства и по възможност с бързи темпове да се изкачва нагоре с крайната цел да стане глобално и да заеме централно място в своята среда. По моя инициатива създадохме две мрежи, чрез които те могат да  работят в по-тясна връзка помежду си, да имат достъп до други мрежи и достъп до финансиране -мрежа за стартъпи в Централна и източна Европа, и в Западните Балкани. Мрежата е отворена към всеки, решил да се включи“, каза още Мария Габриел. Приоритет за нея са и дигиталните иновационни хъбове. В рамките на мандата 2016 – 2020 година има финансиране от 500 млн.евро. Целта е да има дигитален иновационен хъб във всяка област на Европа до края на 2020 година. \"Този хъб ще е полезен на младите и новостартиращи фирми, за да разберат как и в коя ниша да стартират бизнеса си, за има възможности за обучение. В момента има 3 хъба и се готвят още 4. За мен беше важно да  има повече средства за осемте държави, в които има най-малко хъбове, сред които е и България, така че се възползвайте“, уточни Мария Габриел. За следващите пет години тя е  предложила бюджет от 1,5 млрд евро за дигитални хъбове, като идеята е те да бъдат специализирани – за изкуствен интелект, за киберсигурност, за обучения. В следващите 5  години водеща ще бъде и темата за изкуствения интелект.   „Аз съм много горда, че по време на българското европредседателство беше свършена много работа и много важни теми бяха поставени в дневния ред. От това, че за първи път имаме цифрова програма за Западните балкани и стигнем до суперкомпютъра. Сектори като информационните технологии, автомобилостроенето, микрочиповете, микро и нано технологиите, роботиката продължават да са секторите, в които Европа е шампион. За година и половина, приключените успешно теми вече са 28 от 30.  Встъпвайки в длъжност през юли 2017 година, само 6 законодателни инициативи на ЕК бяха завършени. Част от тези инициативи ги виждаме като полза в ежедневието си - роуминга, премахването на географското блокиране, инициативата за безплатен интернет. От 15 май ще има  намаление на международните разговори. 19 евроцента ще бъде цената на разговор на минута и 6 цента на sms.   Срещата в Сливен, на която присъстваха IT специалисти от региона, представители на бизнеса и ученици, се проведе по инициатива на кандидата за евродепутат от ГЕРБ/ЕНП Камен Костов. ", "date": "2019.05.09", "title": "Мария Габриел в Сливен: България има потенциал да бъде иновационен хъб в този регион на Европа"}
{"url": "http://epicenter.bg/article/Lilyana-Pavlova--Stabilnostta-na-Evropa-shte-dade-sigurnost-na-ikonomikata-i-pazarite/182351/2/0", "text": "Кандидатът за евродепутат от листата на ГЕРБ и СДС Лиляна Павлова посети пазара в квартал Младост. Тя обсъди с работещите там възможностите за по-добри условия на труд.  Пред тях тя подчерта защо е важно да се гласува на 26 май, тъй като тези избори ще начертаят посоката за развитие на страната ни.   Лиляна Павлова добави, че кандидатите на ГЕРБ ще продължат своята подкрепа към малкия и среден бизнес.  Според нея стабилността на Европа ще даде сигурност на икономиката и пазарите.  Тя бе категорична, че ползите от членството на страната ни са много големи и видими и се усещат във всяко населено място чрез инвестиции в инфраструктурата, благоустрояване на районите и повече европейски средства за страната ни.   Лиляна Павлова добави, че трябва да се говори за положителните примери от работата на ГЕРБ, за да може да се противодейства на фалшивите новини и дезинформацията, която трудно може да бъде овладяна с развитието на технологиите. ", "date": "2019.05.09", "title": "Лиляна Павлова: Стабилността на Европа ще даде сигурност на икономиката и пазарите"}
{"url": "http://epicenter.bg/article/Mariya-Gabriel-vav-Vratsa-Evropa-ne-pravi-razlika-mezhdu-golyamo-i-malko-naseleno-myasto---tya-e-navsyakade/182355/2/0", "text": "Европа не прави разлика между голямо и малко населено място – тя е навсякъде. Ще работя за Европа на малките проекти, за Европа, която гради, а не руши. За Европа, която взема предвид всяка позиция – преди окончателното решение. За Европа, която носи полза в ежедневието и гарантира нашата сигурност и развитие. Това заяви водачът на листата на ГЕРБ и СДС за европейските избори Мария Габриел във Враца. Там тя участва в събитие, на което бяха представени кандидатите на ГЕРБ и СДС за членове на следващия Европейски парламент. „На тези европейски избора Враца има особено значение, защото тя има свой кандидат за депутат в ЕП. Развитието на Враца е видимо под ръководството на кмета Калин Каменов и за това голяма роля има и европейската солидарност. Нищо от ЕС обаче не е даденост. Европа е на кръстопът и ние трябва да й посочим правилната посока – а тя е подкрепа за ГЕРБ, СДС и ЕНП“, подчерта Мария Габриел. Тя сподели, че за нея е огромна чест да води най-добрият и подготвен отбор от кандидати за евродепутати. „Някои партии около нас представят Европа по лош начин. За нас европейските ценности са важни, но искаме да покажем, че те не са обикновени думи – а реалност“, отбеляза водачът на листата. По думите й младите хора имат нужда образованието да стои все така високо в дневния ред на Европа. „За това ще остане приоритет и занапред. Инвестиция в образованието е най-добрата инвестиция в нашето бъдеще“, каза още Мария Габриел. „Враца е европейски град. Отборът на ГЕРБ и СДС е най-силният. Вижте само какви успехи постигна ГЕРБ и неговите представители в ЕП. Много проекти бяха реализирани и ключово за това бе европейското финансиране. Аз имам кауза – Северозападна България. Искам след 5 години ние вече да не сме най-бедният регион“, заяви на свой ред кандидатът за евродепутат от ГЕРБ д-р Иво Ралчовски. „Аз съм горд български учител, защото образованието е приоритет за правителството. 35%  увеличение на учителските заплати за последните две години, увеличение на средствата в образованието с над 900 млн. лв., над 500 ремонтирани училища. Подкрепете ни, за да продължи всичко това“, бяха думите на Асим Адемов – кандидат за евродепутат от ГЕРБ. Виждам Враца преобразена и това е моята мечта за целия Северозапад – да бъде привлекателно място за туризъм и инвестиции. Усилията на правителството и на местнава власт вече дават резултат. Да, има още какво да се желае – но за тази цел имаме нужда от подкрепа. Номер 12 в бюлетината на 26 май“, заяви Лиляна Павлова. „Ние от ГЕРБ и СДС сме един отбор, който иска България да успее в Европа. И ще успеем ако не допуснем грешката да върнем властта на онези, които съсипаха държавата. На тези избори трябва да има един победител - ГЕРБ и СДС“, посочи Александър Йорданов. „Трябва ни вашата подкрепа за да успеем на 26 май, защото това е важно за България и Европа. Колкото повече евродепутати изпратим – толкова по-добре за нашето европейско бъдеще“, обърна се към присъстващите председателят на СДС Румен Христов.", "date": "2019.05.09", "title": "Мария Габриел във Враца:Европа не прави разлика между голямо и малко населено място – тя е навсякъде"}
{"url": "http://epicenter.bg/article/87654/182375/2/48", "text": "  „9 - ти май е символ на свободата на Европа и символ на Съветския съюз, който успя с цената на огромни военни, икономически, политически жертви да победи хитлерофашистка Германия.\" Това каза в Пловдив Валери Жаблянов – народен представител и кандидат за депутат в ЕП, на честванията по повод 74 години от победата над хитлерофашизма.   Той бе категоричен, че днес Русия отново е символ на възможността светът да живее свободно, да диша свободно и да се надява на мирно и свободно бъдеще. „Гръбнакът на тази свобода, както и преди 74 години, е руската армия, руската воля, руският народ и неговото чувство за справедливост“, каза Валери Жаблянов. В заключение той благодари на руския посланик Н.Пр. Анатоли Макаров и чрез него на руските хора за подвига и за делото, което ще остане вечно.  „Днес празнуваме победата и изразяваме благодарност към братския руски народ, който всички знаем, какво е направил за нас, българите“, каза в отговор на журналистически въпрос и почетният консул на Русия у нас Георги Гергов. По думите му без 9 май 1945 година, нямаше да има 9 май 1949 година.  „Днес нямаше да водим дебат за ЕС, какъв курс да поеме или кое политическо семейство да управлява, ако руският народ не беше победил чумата на XX век. Честит празник!“, каза и кандидатът за евродепутат от листата №18 Тодор Стоилов.  Стотици пловдивчани в работния ден успяха да се включат в деветомайските тържествата, организирани от БСП в Пловдив и областта, Български антифашистки съюз и Дружество „Русофили“. Над 150 наследници на фронтоваци от Пловдив участваха в „Безсмъртния полк“ и изкачиха Бунарджика със снимките на своите предци. Дипломати, посланици и военни аташета от Армения, Беларус, Казахстан положиха венци на паметника „Альоша“. Цветя в знак на признателност поставиха и народните представители от „БСП за България“ в Пловдив и областта – Теодора Халачева, проф. Иво Христов, доц. Георги Йорданов, Манол Генов, кметовете на Асеновград и Садово – д-р Емил Караиванов и Димитър Здравков.", "date": "2019.05.09", "title": "Валери Жаблянов от Пловдив: И днес Русия е символ на възможността светът да живее свободно"}
{"url": "http://epicenter.bg/article/0987/182374/2/48", "text": "  „С парите на целия български народ Бойко Борисов прави щедри предизборни подаръци. Чрез тях те искат да си осигурят победа. Вчера те отпуснаха 27 млн.лв. за нова болница в Ямбол. Да, тя е нужна, но трябва да си отговорим на въпроса – защо цената ѝ стана двойна и така ли ГЕРБ смятат да печелят изборите.” Това заяви народният представител Весела Лечева пред жителите на Златарица, където беше официален гост по случай празника на града.  Лечева подчерта, че изграждането на нова болнична сграда е обещание на ГЕРБ от 2012 г., което те ежегодно повтарят. Народният представител уточни, че в края на 2018 г., при гласуване за приемането на бюджета за тази година, ГЕРБ са отхвърлили предложението на „БСП за България” да се осигурят 12 милиона за болницата в Ямбол чрез държавната хазна. „Как така нужните средства нараснаха двойно? И се питаме - къде ли ще отиде разликата?“, допълни депутатът.  Много жители поздравиха Весела Лечева и използваха срещата с нея, за да пожелаят успех в кампанията на „БСП за България“.  „За борческа, родолюбива, патриотична Златарица десетки граждани са дали труда си. Днес е възможност да покажем успехите и възможностите на местните хора. Днес отговорните политици казваме, че Златарица има право на справедливи доходи и бъдеще за таланта на България“, обърна се към жителите Лечева. Тя поднесе цветя пред паметника „Майка България“ в центъра на града.", "date": "2019.05.09", "title": "Весела Лечева: Борисов прави щедри предизборни подаръци с парите на целия български народ!"}
{"url": "http://epicenter.bg/article/Prezidentat-Yohanis-posreshtna-Borisov-v-Sibiu/182403/2/0", "text": "Министър-председателят Бойко Борисов бе посрещнат в Сибиу от президента на Румъния Клаус Йоханис за Неформалното заседание на държавните и правителствените ръководители на страните членки на ЕС. В Деня на Европа те се събраха в румънския град, за да обсъдят стратегическите планове за ЕС през следващите години. Това съобщиха от пресцентъра на Министерския съвет. Програмата на евролидерите започна с традиционния обмен на мнения с председателя на Европейския парламент Антонио Таяни и семейна снимка на площад Пиаца Маре.  Програмата продължава с работен обяд, посветен на мястото на Европа в света.", "date": "2019.05.09", "title": "Президентът Йоханис посрещна Борисов в Сибиу"}
{"url": "http://epicenter.bg/article/Predsedatelyat-na-KZLD-Ventsislav-Karadzhov-e-yurist-na-godinata-/182410/2/0", "text": "Над 200 представители на юридическата общност бяха гости на тържествената церемония по връчването на 11-те годишни награди на \"Правен свят\" и Международен правен център – \"Юрист на годината\". Отличия бяха връчени в шест категории, като имаше и две специални награди,    Гласуването определи за \"Юрист на годината\" председателя на Комисията за защита на личните данни Венцислав Караджов, който бе номиниран за усилията по въвеждането у нас на новия регламент за защита на личните данни на Европейския съюз (GDPR). \"За нас беше предизвикателство да се справим с бизнеса, с колегите практикуващи юристи и най-вече с журналистите, на които допълнително да им разясним и да ги уверим, че новите правила ще са в полза на работата, която те извършват\", заяви при получаването на наградата Венцислав Караджов, който подчерта, че тя е признание за екипа на Комисията, в който влизат 35 служители с юридическо образование. Наградата \"Юрист на годината\" бе връчена от министъра на правосъдието Данаил Кирилов, който благодари на \"Правен свят\", че \"осветява работата на всички юристи\".  Главният секретар на Министерството на финансите Таня Георгиева получи от името на институцията наградата за \"Дело на годината\". Финансовото ведомство бе отличено за защита на националния интерес по международното арбитражно дело на Султанат Оман срещу България. Неотдавна стана ясно, че Държавният резервен фонд на Оман се е отказал от иска срещу страната ни. Георгиева посочи, че до момента МФ е спечелило седем арбитражни дела със значим обществен и материален интерес и подчерта, че усилията на ведомството в тази посока ще продължат. Председателят на Комисията по правни въпроси на парламента Анна Александрова, която връчи наградата в категорията, подчерта, че тазгодишният конкурс \"Юрист на годината\" е съвпаднал с честванията на 140 години от приемането на Търновската конституция. \"Вярата и стремежът ни към независимост откриха пътя към свободата, а първата гаранция за тази свобода е въплътена в Конституцията\", каза Александрова.  Специална награда за развитието на правото у нас получи Антон Станков, бивш наказателен съдия и бивш министър на правосъдието, в чийто мандат бяха направени ключови промени в Конституцията, без които членството на България в Европейския съюз би било невъзможно, а понастоящем и адвокат. \"Имах щастието в моя професионален опит да видя правото от много различни страни. Бил съм съдия, бил съм министър на правосъдието четири години, което, както се опитвам да се шегувам, са две казарми, но всъщност много неща от правото за мен станаха ясни, когато станах адвокат\", заяви Станков при получаването на специалната награда.  Изключително емоционално премина награждаването в категория \"Млада кантора на година\", в която бе отличено адвокатско дружество \"Димитрова и Хаджиева\". \"Приветстваме всички наши колеги да избягат от страховете, които гонят всички нас. Тези страхове ни внедряват чувството, че младият адвокат е неопитен и неконкурентоспособен. Не, напротив. Тъкмо в конкуренцията се раждат високият професионализъм и добрите качества\", каза адвокат Димитрова. \"Тази награда в ръцете ни доказва не само, че младши адвокати могат да учредяват адвокатски дружества, но и са правоспособни да получават награди за своята дейност. Научихме много\", каза адвокат Хаджиева. Двете благодариха и на проф. Сашо Пенов, доскорошен декан на Юридическия факултет на Софийския университет \"Св. Климент Охридски\", който бе гост на церемонията и в качеството му на номиниран за наградата \"Юрист на годината\".  В категорията \"Кантора на годината\" победител стана адвокатско дружество \"Станков, Тодоров, Хинков и Спасов\".  Наградата \"Частен съдебен изпълнител на годината\" получи Иван Хаджииванов от Русе, а за \"Нотариус на годината\" бе отличена Валентина Механджийска, която по-късно спечели и награда от томболата, организирана от един от спонсорите на церемонията – бижутерия GoTo.  Бившият председател на Парижката адвокатска колегия Бернар Ватие бе отличен със специалната международна награда.  Гости на церемонията \"Юрист на годината\", с водещ Мира Добрева, бяха множество съдии, прокурори, следователи, членове на Висшия съдебен съвет, служители от администрацията на съдебната власт. Най-голямо представителство на юридическите професии имаше от адвокатурата, начело с ръководствата на Висшия адвокатски съвет и Софийската адвокатска колегия.  ", "date": "2019.05.09", "title": "Председателят на КЗЛД Венцислав Караджов е юрист на годината "}
{"url": "http://epicenter.bg/article/Amerikantsite-vzeha-na-podbiv-imeto-na-kralskoto-bebe--svarzvat-go-s-komiksov-geroy--kucheta-i-kotki/182396/10/100", "text": "Американците свързват името Арчи, с което британският принц Хари и съпругата му, херцогинята на Съсекс Меган, нарекоха първородния си син, с две от най-популярните имена в поп културата си, както и с домашните си питомци. \r\n \r\n Скоро след като херцозите на Съсекс оповестиха, че момченцето им ще се нарича Арчи Харисън Маунтбатън-Уиндзор, името на кралското отроче бързо се превърна във водеща тема в социалните медии, предаде Ройтерс, цитирана от БТА.   Макар Арчи да е сред 20-те най-популярни имена за момче във Великобритания, то не е разпространено сред американските деца. В САЩ, където е родена и израснала Меган Маркъл, хората масово свързват името Арчи с популярния комиксов герой - червенокосия тийнейджър Арчи Андрюс, дебютирал през 1941 г., както и с не толкова обичания персонаж Арчи Бънкър от телевизионния сериал \"Всичко в семейството\" от 70-те години на миналия век.   Коментирайки избора на име, потребител от САЩ написа в Туитър, че кралското бебе сега е вторият най-известен Арчи в света. Освен с популярните персонажи Арчи Андрюс и Арчи Бънкър, американците свързват името и със своите кучета и котки, сред които наименованието е доста разпространено.   Включвайки се по темата, потребител на Туитър публикува видео на своя лабрадор като кутре, придружено от надписа:   Американските медии разтълкуваха и името като посочиха, че Арчи е съкратено от Арчибалд, което означава искрен, дързък и смел, а Харисън означава \"син на Хари\".   Анализирайки исторически и съвременни данни, експертите по генеалогия прогнозират, че в идните години популярността на името ще нарасне, особено във Великобритания.   Понастоящем Арчи е на 18-о място сред най-разпространените бебешки имена във Великобритания. Анализаторите очакват до 2022 г., когато синът на Хари и Меган навърши предучилищна възраст, името му вече да е в Топ 10, а до 2025 г. да стане най-популярното за момче във Великобритания.   Експертите напомнят, че след раждането на принц Уилям популярността на името му \"скача\" с 88 процента, а на принц Хари - с внушителните 592 процента.   След като на бял свят през 2013 г. се появи принц Джордж - първородният син на принц Уилям и херцогинята на Кембридж Катрин, името му се изкачи със седем места в списъка с най-популярните имена. През двете години, последвали раждането през 2015 г. на сестра му, принцеса Шарлот, името й отбеляза \"скок\" с 13 позиции.   Увеличаването на популярността на дадено име под влияние на кралското семейство не е нова тенденция. Историците отбелязват, че след раждането на всяко от децата на кралица Виктория (1837-1901) популярността на името му е \"скачала\" средно със 100 процента.", "date": "2019.05.09", "title": "Американците взеха на подбив името на кралското бебе, свързват го с комиксов герой, кучета и котки"}
{"url": "http://epicenter.bg/article/Sestrata-na-Megan-za-razhdaneto-na-plemennika-si--Tova-e-neveroyaten-istoricheski-moment-/182414/10/0", "text": "Саманта Маркъл, известна още като Саманта Грант - полусестрата на бившата американска актриса и настояща херцогиня на Съсекс Меган, шокира света с неочакваната си реакция от новината за новородения ѝ племенник.  „Семейството си е семейство. Мисля, че това е невероятен исторически момент и въпреки че помежду ни има проблеми, искам да бъдем обединени, да протегнем ръка един към друг. Аз вече го направих, сега е ред на Меган. Цялото семейство се радваме за бебето. Всички ние сме роднини на това малко момче и сме допринесли за това, което ще бъде един ден. Вярвам, че ще се превърне в изключителен мъж, а ние винаги ще бъдем част от неговото голямо семейство. Би било чудесно да се срещнем един ден и той да се отнася с нас така, както сам прецени за добре, а не на база това, което научава от медиите. Искам детето да знае, че има голямо семейство, че е част от едно невероятно историческо събитие и че ние сме изключително развълнувани заради него. Радвам се за Мег и Хари. Обичам малката си сестричка и няма никакво значение какво сме казали тук и там във времето. Сега тя трябва да постъпи правилно. Мег, имаш цял собствен свят и семейство тук, в САЩ, което се вълнува за теб“, сподели Саманта Маркъл.  54-годишната жена неведнъж е нападала публично херцогинята, обвинявала я е в грубо отношение към семейството, дори няколко пъти я сравни с Круела де Вил.   Източник: Новини.бг", "date": "2019.05.09", "title": "Сестрата на Меган за раждането на племенника си: Това е невероятен исторически момент!"}
{"url": "http://epicenter.bg/article/Praznuvame-zhivota-s-maratona-Race-for-the-Cure-v-Yuzhen-park/182422/10/0", "text": "    “Race for the Cure – Бягам за теб!“ обединява жените с най-често срещания за тях вид рак- този на гърдата, с техните семейства, приятели и съмишленици във волята им за живот. По време на събитието жени, преборили заболяването, които наричаме победители, ще покажат позитивния пример и ще вдъхнат кураж на всички, които тепърва ще се сблъскват с тежките въпросителни за болестта.     Участницитеще изразят съпричастност и подкрепа към близките си, които са с диагноза рак на гърдата. С този празник за цялото семейство ще си спомним и за изгубилите битката с рака, а със събраните средства от таксата за участие в маратона ще сформираме групи за психологическа помощ в София, Пловдив, Варна и Бургас.“, споделя д-р Полина Лъжанска, председател на CancerCare.bg. Записването за „Race for the Cure- Бягам за теб!“ ще стартира онлайн в началото на юни, като таксата за самостоятелен играч е 12 лв, а за отбор е 10 лв. С регистрацията си за участие всеки кандидат маратонец получава уникален код, който екип на CancerCare.bgщезавери няколко дни преди състезанието паралелно с раздаването на стартовите номера и традиционните розовите тениски за бягащите.   Решилите да се включат в „Race for the Cure – Бягам за теб!“в последния момент могат да се регистрират на място в деня на събитието. Победителите ще си тръгнат с почетни грамоти и артикули от мърчандайз серията на CancerCare.bg, а за гостите на маратона фондацията осигурява забавление за цялото семейство – голяма сцена, на която ще се подвизават обичани артисти от бг попа и рока, кът с детски аниматори и зона с храни и напитки.     Race for the Cure се провежда за пръв път в Далас през 1983 г с 800 участника. Към днешна дата маратонът обединява над 1 милион души в 140 града по света.    ", "date": "2019.05.09", "title": "Празнуваме живота с маратона Race for the Cure в Южен парк"}
{"url": "http://epicenter.bg/article/Deyvid-Bekam-ostava-bez-shofyorska-knizhka--izpolzval-telefona-si--dokato-shofira/182433/10/100", "text": "Бившата звезда на Манчестър Юнайтед и Реал Мадрид Дейвид Бекъм загуби шофьорската си книжка за период от шест месеца, след като бе уловен, че използва телефона си докато шофира. 44-годишният Бекъм е бил забелязан от пешеходец, докато кара Бентлито си в Лондон през ноември, като днес призна вината си пред съда в Лондон и бе санкциониран.   Заради нарушението Бекъм получи шест наказателни точки и по този начин събра общо 12, като предишните са за превишаване на скоростта. Прокурорът по делото Матю Спрат заяви, че бившият футболист е бил заснет от пешеходец, докато кара с бавна скорост и използва телефона си. \"Вместо да гледа пътя пред себе си и да внимава, той е гледал в скута си\", каза Спрат в съда днес. Бекъм трябваше да се яви лично в съда в Бромли, за да заяви името си, датата си на раждане и лондонския си адрес, след което се призна за виновен.    Източник: Канал 3", "date": "2019.05.09", "title": "Дейвид Бекъм остава без шофьорска книжка, използвал телефона си, докато шофира"}
{"url": "http://epicenter.bg/article/Tramp-obvini-Kitay--che-e-provalil-sklyuchvaneto-na-targovsko-sporazumenie/182336/7/0", "text": "Президентът на САЩ Доналд Тръмп обвини Китай, че е провалил сключването на търговско споразумение между двете най-големи икономики в света. Пекин междувременно заплаши с ответни мерки, ако Вашингтон повиши митата за негови стоки, предаде Асошиейтед прес.  Тръмп призова хиляди свои привърженици на митинг в щата Флорида да не се тревожат за предстоящите тази седмица нови търговски преговори между САЩ и Китай, включително за заканата му да увеличи митата върху почти целия китайски внос в края на седмицата. \"(Китайците) провалиха сделката\", увери той, визирайки преговорите за деескалиране на продължаващия една година търговски конфликт.  Тръмп даде да се разбере, че Съединените щати няма да отстъпят от позициите си, докато Китай не спре със своите нарушения. \"Епохата на икономическа капитулация свърши\", обяви той.  Китай предупреди, че ще предприеме ответни мерки, ако президентът на САЩ изпълни заканата си да повиши митата върху китайски стоки. Това засили напрежението преди започващия днес пореден кръг от преговорите между двете най-големи икономики в света с цел постигане на търговско споразумение, отбелязва АП.  Китай ще бъде принуден да предприеме \"необходимите контрамерки\", заяви днес китайското министерство на търговията, без да даде подробности.  Тръмп планира да повиши от 10 на 25 процента митата върху китайски внос за 200 милиарда долара, считано от утре, припомня АП. ", "date": "2019.05.09", "title": "Тръмп обвини Китай, че е провалил сключването на търговско споразумение"}
{"url": "http://epicenter.bg/article/Gledayte-na-zhivo--Grandiozen-parad-v-Moskva-v-chest-na-Denya-na-pobedata/182343/7/0", "text": "Заради лошо време и очаквани гръмотевични бури Парадът на победата в Москва мина без авиация. Безсънна нощ са прекарали военните метеоролози, за да вземат това решение. Парадът на техниката бе открит от танка-герой Т-34.   \r\n Русия отбелязва 74-ата годишнина от победата във Великата отечествена война. В редица руски градове през деня се провеждат военни паради, а вечерта ще има празнични салюти. \r\n   \r\n По традиция върховният главнокомандващ на въоръжените сили на Руската федерация, президентът Владимир Путин наблюдава главния парад на Червения площад в столицата Москва, заедно с редица други представители на държавното ръководство. В парада участваха повече от 13 000 военни, над 130 единици бойна техника. \r\n   \r\n Около 1 милион души се включиха в \"Безсмъртния полк\" в Москва. Те носеха снимки на свои роднини, сражавали се по фронтовете по време на Втората световна война. \r\n   \r\n Колоната от военна техника откри Т-34-85 - легендарната супер машина, считана за най-успешния танк на Втората световна война. След него танковата колона по Червения площад поведе Т-14 \"Армата\", Т-72 и Т-90, БМП Т-15, заедно с бойните машини създадени на базата на универсалната платформа \"Курганец\". От леката бронирана техника зрителите видяха БМП-3, БТР-82А, БТР-МДМ, както и най-новите военни машини, разработени върху основата на универсалната платформа \"Бумеранг\". \r\n   \r\n Сухопътната артилерия бе представена от САУ \"Коалиция-СВ\" и \"Мста С\", и от мощните средствата за противовъздушна отбрана - комплексите \"Панцирь-С\", \"Бук-М2\", С-400. Зрителите имаха възможността да видят и оперативно-тактическите комплекси \"Искандер-М\" и най-новият стратегически ракетен комплекс \"Ярс\". Тази година на парада за пръв път дебютираха пред публика руските военни разработки \"Уран-6\" и \"Уран-9\". Първият е предназначен за разминиране, а вторият представлява боен ударен комплекс, снабден с противотанкови ракети и 30-мм автоматична пушка. По време на боеви действия \"Уран-9\" е способен да поддържа пехотата или антитерористичните подразделения на армията. \r\n Руският министър на отбраната Сергей Шойгу поздрави по случай Деня на победата военнослужещите и ветераните от страната. В Русия към днешна дата живеят близо 75 хиляди ветерани, участвали във войната с хитлеристка Германия. \r\n   Освен парада на 9 май в Москва ще се проведе и традиционното шествие на \"Безсмъртния полк\". По централните улици на града по определен маршрут ще минат колони от стотици хиляди хора с портретите на техните близки, загинали по време на Втората световна Война. Тази година, съдейки по предварителните заявки, се очаква броят на хората да надвиши един милион.  По целия маршрут на \"Бессмъртния полк\" ще звучат песните от Великата Отечествена Война.   Идеята за \"Безсмъртния полк\" хрумва през 2012 на група журналисти в сибирския град Томск, работещи за независимия телевизионен канал TV2. Те приканват хората да излязат на Деня на победата, носейки снимки на починали свои роднини, които са участвали във войната - независимо дали са загинали в нея. През следващата година идеята е възприета в цяла Русия и е иззета от Единния граждански фронт, организация, основана от Путин. През 2015 \"Безсмъртният полк\" стана част от официалния парад в Москва.   Подобни шествия ще има и в България. Подготвени са табла с имената на 13 000 жертви на войната. С акцията ще се отбележи 74 години от края на Втората световна война - Денят на победата. Най-масовата проява ще бъде в София. България е призната за една от най-активните страни, от тези в които се провеждат мероприятията.   Шествието в София ще е кулминация на честванията.То ще започне от Паметника на незнайния войник и ще премине през центъра на София до Паметника на Съветската армия. Там от 10.00 ч. ще бъде организирана церемония по полагане на цветя, след която ще започне концерт.   Дипломати на посолството, генералните консулства в Русе и Варна, сътрудници на Търговското представителство на Русия и Руския културно-информационен център участват в т.нар. Маратон на победата, в рамките на който венци и цветя ще бъдат положени на всички паметници на съветските войници на територията на България.   Представители на БСП ще се включат в шествието. Традиционно в него участват и депутати от \"Атака\".  ", "date": "2019.05.09", "title": "Грандиозен парад в Москва в чест на Деня на победата (ВИДЕО)"}
{"url": "http://epicenter.bg/article/Vladimir-Putin-smeni-glavnokomandvashtiya-VMF-i-oshte-dvama-visshi-komandiri-/182358/7/97", "text": "Едновременно трима ръководители на руския Военноморски флот (ВМФ) напуснаха постовете си, а на техните места бяха назначени нови военачалници. Това стана известно в сряда на селекторно съвещание в Министерството на отбраната на Русия. Министърът Сергей Шойгу в началото на съвещанието прочете указ на президента Владимир Путин, според който за Главнокомандващ ВМФ на Русия е назначен адмирал Николай Евменов, пише вестник „Российская газета“, цитирана от Агенция \"Фокус\".  Със същия указ на държавния глава са назначени за командващ на Северния флот – вицеадмирал Александър Мойсеев и за командващ Черноморския флот – вицеадмирал Игор Осипов.  Новият главнокомандващ на Военноморските сили, Николай Евменов, на предишния си пост е ръководил Северния флот. Бившият главнокомандващ Владимир Королев завършва военната си служба, на която е отдал години. През годините адмирал Королев, според Сергей Шойгу, е направил много за укрепване на отбраната на страната.  Вече се знае, че бившият главнокомандващ на Военноморските сили Владимир Королев се премества да работи в Обединената корабостроителна корпорация.  Що се отнася до новия командир на Северния флот, вицеадмирал Александър Моисеев, той преди това командваше Черноморския флот (юни 2018 г.).  Вицеадмирал Мойсеев е роден на 16 април 1962 г. в Калининградска област, завършил Висшето военно училище по радиоелектроника Попов. Той е служил на ядрените подводници на Северния флот.  През 1998 г. като командващ ядрената подводница \"Новомосковск\", Мойсеев влезе в историята на космонавтиката. Оказа се, че това е първият командир на подводница, който успешно е пуснал космически спътник в околоземна орбита.  През ноември 2017 г. Мойсеев е назначен за заместник-началник на Генералния щаб.  Новият командир на Черноморския флот, вицеадмирал Игор Осипов, също преди това е бил заместник-началник на Генералния щаб на въоръжените сили на Руската федерация.  Той е роден на 6 март 1973 година. През 1995 г. завършва Висшето военноморско училище по подводно плаване със специалност навигатор.  Започва служба в Тихоокеанския флот, откъдето тръгва от командир на навигационна бойна част на малък противоподводен кораб и стига до командир на подводна дивизия. През 2004 г. Осипов завършва Военноморската академия \"Адмирал Кузнецов\", след което продължава военната си служба в Тихоокеанския флот като началник на щаба, а след това като командир на бригада от надводни кораби.  След завършване на Военната академия на Генералния щаб (през август 2012 г.) е назначен за началник на щаба - първи заместник на Балтийската военноморска база на Балтийския флот. През декември 2012 г. той оглавява тази база, а през май 2015 г. става командир на Каспийската флотилия. През 2016 г. той е изпълнявал длъжността началник на щаба на Тихоокеанския флот.  ", "date": "2019.05.09", "title": "Владимир Путин смени главнокомандващия ВМФ и още двама висши командири "}
{"url": "http://epicenter.bg/article/Gledayte-na-zhivo--Putin-povezhda--quot-Bezsmartniya-polk-quot--po-ulitsite-na-Moskva/182382/7/97", "text": "Освен грандиозния парад за 9 май, който завърши, в Москва се провежда традиционното шествие на \"Безсмъртния полк\".   Президентът Владимир Путин за пети път участва в шествието. Той премина в челото на многохилядното шествие през Червения площад, като носеше портрета на баща си Владимир, който е участник във Великата Отечествена война.   По централните улици на града по определен маршрут вървят колони от стотици хиляди хора с портретите на техните близки, загинали по време на Великата Отечествена война. Тази година, съдейки по предварителните заявки, се очаква броят на хората да надвиши един милион.    По целия маршрут на \"Бессмъртния полк\" звучат песните от Великата Отечествена Война.   Идеята за \"Безсмъртния полк\" хрумва през 2012 на група журналисти в сибирския град Томск, работещи за независимия телевизионен канал TV2. Те приканват хората да излязат на Деня на победата, носейки снимки на починали свои роднини, които са участвали във войната - независимо дали са загинали в нея. През следващата година идеята е възприета в цяла Русия и е иззета от Единния граждански фронт, организация, основана от Путин.   През 2015 \"Безсмъртният полк\" стана част от официалния парад в Москва.   Подобни шествия се провеждат и в България. Подготвени са табла с имената на 13 000 жертви на войната.   С акцията се отбелязват 74 години от края на Втората световна война - Денят на победата. Най-масовата проява е в София. България е призната за една от най-активните страни, от тези, в които се провеждат мероприятията.   Шествието в София е кулминация на честванията. То започна от Паметника на незнайния воин и премина през центъра на София до Паметника на Съветската армия. Там от 10.00 ч. бе организирана церемония по полагане на цветя, след която имаше концерт.   Дипломати на посолството, генералните консулства в Русе и Варна, сътрудници на Търговското представителство на Русия и Руския културно-информационен център участваха в т.нар. Маратон на победата, в рамките на който венци и цветя бяха положени на всички паметници на съветските войници на територията на България.  ", "date": "2019.05.09", "title": "Путин поведе \"Безсмъртния полк\" по Червения площад  в Москва (ВИДЕО)"}
{"url": "http://epicenter.bg/article/Vladimir-Putin-/182387/7/97", "text": "В някои страни се опитват да изопачат истината за Великата Отечествена война и безсрамно лъжат своите деца. Това заяви президентът на Русия Владимир Путин в eмоционално слово пред участниците в парадa на Червения площад в Москва по случай Деня на Победата. Уроците на войната са актуални както никога, изтъкна държавният глава на Русия по повод 74 г. от Победата. Русия ще продължи да развива своя отбранителен потенциал, но остава отворена за сътрудничество с други страни в борбата с тероризма, екстремизма и неонацизма, каза още президентът Путин в словото си.  Поуките от Великата отечествена война все още са актуални и колективният отпор срещу носителите на смъртоносни идеи отново има определящо значение, отбеляза Путин. И продължи: Призоваваме всички страни да осъзнаят общата ни отговорност за създаване на ефективна, равна за всички система за сигурност! Наш свят дълг е да защитим истинските герои от войната. В някои страни безсрамно лъжат своите деца за войната, превръщат в кумири хора, които, забравили за честта и човешкото достойнство, слугуваха на нацистите, заяви още президентът на Русия.  Прекланяме се пред всички ветерани от поколенията на победителите - днес те живеят в различни страни, но подвигът им не може да бъде разделен. Винаги ще тачим всички вас, обеща лидерът на Русия.   Уважаеми граждани на Русия, скъпи ветерани!  Другари войници и матроси, сержанти и старшини, мичмани и подофицери! Другари офицери, генерали и адмирали!  Поздравявам ви с Деня на Победата - деня на нашата гордост и скръб, на нашата безгранична благодарност към защитниците на Отечеството, които разгромиха нацизма.  Днес всички те са на пиедестала на градиозната Победа. За нея те воюваха и се трудиха, преминаха по жертвения път на нечовешките изпитания, с непоколебима твърдост устояха в пъкъла на сраженията. Всички издържаха, отдадоха всичко, което можеха и извоюваха, изстрадаха Победата!  С всяка изминала година ние все повече, все по-остро чувстваме нравствената сила на този безпримерен подвиг, осъзнаваме непреходната ценност на този боен триумф на нашия народ.  Именно той защити и спаси Родината, стана надежда и опора за цялото човечество, основен освободител на народите на Европа.  В историята на нашата страна има немалко героични страници, но на особено място е победата над фашизма, възмездието към нацистите за всички техни безчинства, за това, че те се обявиха за висша раса и разпалиха страшната война.  На тази нагла сила се покориха много държави, а безнаказаността заслепи нацистите. Те мислеха, че по същия начин могат да подчинят и Съветския съюз - хилядолетната историческа Русия. Не стана!  Да, след вероломното нахлуване на врага на нашата територия имаше и поражения, и отстъпления, и тежки загуби, но това не сломи Русия.  Още в началото на юли 1941 г в бойния строй застанала над пет милиона бойци, десетки хиляди доброволци встъпиха в редовете на народното опълчение.  Под огъня на врага на изток бяха изнесени стотици големи заводи и в невиждано кратки срокове проиводството беше възстановено на Урал, в Поволжието, в Сибир.  \"Всичко за победата\" стана девиз на тила. Именно тук бе открит нашият \"втори фронт\" – трудов и героичен. Неговият могъщ арсенал действаше безотказно.  Победата бе изкована от целия народ. Един от първите подлия и внезапен удар на нашествениците пое гарнизонът на Брестската крепост. Биха се до последния човек, оставипа на потомците надписи по стените на крепостта, от които и днес спира дъхът. За нас те звучат като клетва и като завет: \"Умирам, но не се предавам\".  Подвизите на руските воини в наши дни говорят за това, че този завет не е забравен. Тази клетва е приета на въоръжение от днешното поколение защитници на Отечеството и е основен залог за абсолютната надеждност и непобедимост на руското оръжие.  Точно така мислеха и действаха в годините на Великата Отечествена война милионите хора, които се сражаваха за Родината в битките под Москва и в Сталинград, на Курската дъга и на Днепър.  Победата бе постигната с храбростта на участниците в отбраната на древните руски столици - Киев и Велики Новгород, смелостта на защитниците на Смоленск, Одеса, Севастопол, безпределната твърдост на жителите на блокирания Ленинград.  На всеки плацдарм, на всеки рубеж се извършваха подвизи с огромна духовна сила, често от съвсем млади хора: половината от удостоените със званието Герой на Съветския съюз са бойци под 25 години.  Мнозина отиваха на фронта направо от ученическата скамейка и останаха завинаги там, на предната линия, без да познаят щастието на любовта, семейството, раждането на деца.  Войниците на своята страна не пожалиха живота си за нейната свобода, за мирното бъдеще, за всеки от нас. Ние никога няма да заправим тяхното мъжество и саможертва, тази безмерна цена, с която бе платена Победата.  Прекланяме глава пред паметта на синовете, дъщерите, бащите, майките, дедите, съпругите, братята, сестрите, роднините, приятелите. Скърбим за ветераните, които вече не са сред нас.  Обявява се минута мълчание.  Скъпи приятели!  Паметта за Великата Отечествена война, за истината за нея - това са нашата съвест и отговорност.  Днес ние виждаме как в някои държави съзнателно изопачават събитията от войната, издигат като кумири онези, които, забравили за честта и човешкото достойнство, слугуваха на нацистите, безсрамно лъжат своите деца, предават предците си.  Наш свят дълг е да защитим истинските герои. Ние се прекланяме пред всички ветерани от поколенията победители. Вие живеете в различни държави, но подвигът, който извършихте заедно, не може и няма как да бъде разделен. Ние винаги ще ви почитаме, ще прославяме победата, която беше и остава една за всички.  Уважаеми другари!  Уроците на изминалата война и днес са актуални, както и преди. Ние правехме и ще правим всичко необходимо, за да осигурим високата боеспоспобност на нашите Въоръжени сили, отбранителния потенциал, на най-високо съвременно ниво, и занапред ще укрепваме престижа на воинската служба, авторитета на войниците и офицерите, на защитниците на Отечеството.  Същевременно Русия е открита за сътрудничество с всички, които на дело са готови да противостоят на тероризма, неонацизма и екстремизма. Колективнният отпор на носителите на смъртоносни идеи отново има решаващо значение.  Ние призоваваме всички държави да осъзнаят нашата обща отговорност за създаването на ефективна, равна за всички система за сигурност.  Нашият народ знае, какво е война. Тя донесе мъка за всяко семейство, неизчислими страдания. Ние нищо не сме забравили, помним всичко и свято тачим доблестта на воините на Победата. Именно в тяхна чест са военните ни парами, гърма на салютите и колоните на \"Безсмъртния полк\".  Денят на Победата винаги сближава, сродява всички поколения, открива сърцата едно към друг. Днес ние не скриваме своите чувства и тези искрени чувства обединяват цяла Русия.  Ние се гордеем с нашата сплотеност, радваме се, че заедно с нас са нашите деца и внуци, че можем да им предадем святата памет за героичните дела на нашите бащи и деди и да сме сигурни, че техният подвиг, техните победи, ще живеят вечно.  Слава на народа -победител!  Честит празник!  Честит Ден на Победата!  Ура!     ", "date": "2019.05.09", "title": "Путин: В някои страни безсрамно лъжат за войната, превръщат в кумири хора, слугували на нацистите!"}
{"url": "http://epicenter.bg/article/Svaleniyat-kmet-na-Istanbul-prizovava-za--revolyutsiya-za-demokratsiya--/182400/7/51", "text": "Сваленият кмет на Истанбул Екрем Имамоглу, който бе лишен от изборната си победа тази седмица, заяви в интервю пред AFP, че ще поведе \"революция за демокрация“ преди гласуването през следващия месец, предава Агенция \"Фокус\".  \"Това, което правим сега, е борба за демокрация и мобилизация за демокрация. Разбира се, че ще бъде революция, след като я доведем до нейното приключване\", каза той пред AFP.  Най-висшият избирателен орган на Турция анулира резултатите от гласуването от 31 март в понеделник, след като управляващата партия на президента Реджеп Тайип Ердоган твърди, че е имало \"сериозна корупция\", припомни агенцията.  \"Седемте членове (на избирателния орган) ще заемат своето място в историята като черно петно, но наша отговорност е да го коригираме. Ние продължаваме да се борим\", каза Имамоглу, който представлява основната опозиционна Републиканска народна партия.  Припомняме, че вчера Републиканската народна партия (РНП) на Кемал Кълъчдароглу поиска анулиране на резултатите от президентските и парламентарните избори през 2018 година, когато Реджеп Тайип Ердоган бе преизбран на президентския пост.  Реакцията на РНП е във връзка с решението на Висшия избирателен съвет да касира кметските избори в Истанбул. Управляващата \"Партия на справедливостта и развитието\" внесе съответното искане след поражението във вота от 31 май. Решението на избирателната комисия беше критикувано в международен план.  Новите избори за кмет са насрочени за 23 юни.  ", "date": "2019.05.09", "title": "Сваленият кмет на Истанбул призовава за „революция за демокрация“ "}
{"url": "http://epicenter.bg/article/Ivitsa-Dachich--Dokato-Sarbiya-govori-za-kompromis--Prishtina-i-Tirana-se-sporazumyavat-za-Velika-Albaniya/182407/7/0", "text": "Сръбският външен министър Ивица Дачич заяви, че \"Сърбия е малка, но не и глупава страна\", съобщиха сръбските медии, цитиран от македонското електронно издание “МКД“ и \"Фокус\". Той отбеляза, че докато Сърбия говори за компромис и диалог, Прищина и Тирана се споразумяват за създаването на \"Велика Албания\" под масата. Дачич, който говори пред сръбската обществена телевизия РТС, каза, че разговорът между президента на Косово Хашим Тачи и албанския премиер Еди Рама за \"националното обединение\" заслужава остър отговор. \"Сърбия не говори за това (за\" Велика Албания \"), а Тачи и Рама го правят. Те се изплюха в лицето на целия ЕС, на всички, от които убеждава Сърбия, че трябва да бъдем конструктивни и мирни. Ние седим на масата, а те преговарят за създаването на „Велика Албания“ под същата маса, заяви ръководителят на сръбската дипломация. Според него, преговорите на Рама и Тачи са голям позор за албанските политици, защото на среща на върха, която говори за регионално сътрудничество, те говорят за \"поправяне на исторически несправедливости\". Дачи добави, че \"Сърбия е малка, но не и глупава\". Външният министър смята, че сега въпросът е дали Сърбия трябва да участва в срещи като сегашната в Тирана, защото, както той каза, идеята за \"Велика Албания\" е „пробутана зад гърба ни“. \"Принципите на неизменността на границите изглеждат позволени само когато човек трябва да атакува Сърбия,\" каза Дачич и попита какво ще стане, ако (сръбски президент Александър) Вучич и (сръбски член на председателството на Босна и Херцеговина Милорад) Додик се срещнеха, за да обсъдят обединението на сърбите. Дачич подчерта, че не става въпрос за отваряне на кутията на Пандора, тъй като според него тя е отворена с признаването на Косово и нарушаването на принципа за неизменност на границите. \"Това е представянето на \"Велика Албания\", на което никой не реагира. Къде са тези, които критикуват Сърбия за някаква престъпна идея? Казаха, че няма да има промяна в границите, къде са били вчера?“ - попита той. Сърбия, както каза той, няма никакъв таен, а само публичен план - не признава едностранно обявената независимост на Косово.  ", "date": "2019.05.09", "title": "Ивица Дачич: Докато Сърбия говори за компромис, Прищина и Тирана се споразумяват за Велика Албания"}
{"url": "http://epicenter.bg/article/Makron--ES-tryabva-da-se-zaeme-s-klimata--granichnata-sigurnost-i-ikonomikata/182413/7/0", "text": "Френският президент Еманюел Макрон заяви, че ЕС трябва да се заеме с три ключови приоритета - климат, гранична сигурност и икономика с поглед към бъдещето, докато гражданите се готвят да отидат до урните този месец, за да гласуват за или против европейския проект. Той каза това преди днешната среща на върха на ЕС в румънския град Сибиу, предаде ДПА.  \"Над 400 милиона европейски граждани ще трябва да избират при много ясна алтернатива: искаме ли да продължим да градим заедно, евентуално по различен начин, правейки нещата по-добре, или искаме да разрушаваме, да разрушим Европа и да се върнем към национализма?\", заяви Макрон.  \"Според мен това е решаващ избор за следващите години\", допълни той.  Макрон изрази задоволство, че осем от държавите членки на ЕС подкрепят инициативата за климата, която той предложи за днешната среща на върха и изрази надежда и Германия да се присъедини към нея.   Френският президент призова за спокойствие по отношение на иранската криза, след като Техеран заяви, че ще спре да спазва отчасти ядрената сделка от 2015 г.   \"Не трябва да се поддаваме на действия, водещи до ескалация\", каза Макрон, пристигайки на срещата на върха на ЕС в Румъния.      ", "date": "2019.05.09", "title": "Макрон: ЕС трябва да се заеме с климата, граничната сигурност и икономиката"}
{"url": "http://epicenter.bg/article/Pognaha-Zoran-Zaev-zaradi-balgarski-firmi/182430/7/0", "text": "Македонският премиер Зоран Заев попадна в полезрението на местния орган за борба срещу корупцията, предаде скопската редакция на Свободна Европа. Антикорупционната комисия в Северна Македония заведе нови дела срещу Заев и още двама членове на правителството по сигнали на опозиционната партия ВМРО-ДПМНЕ. Става дума за това, че Заев е регистрирал фирми у нас, докато е заемал поста кмет на родния си град Струмица (2015 -2016 г.). Общо срещу него са били заведени четири дела.  Освен за евентуални оформени в България компании, Заев е заподозрян и за продажбата на бивша казарма по занижени цени, изграждане на търговски център в защитена зона и вземане на подкупи от бизнесмен срещу осигуряване на обществени поръчки.   Дела са заведени и срещу кмета на Струга Рамиз Мерко, председателя на Върховния съд Йово Вангеловски и директорката на Института по хематология Ирина Пановска.  Дело е заведено и срещу вицепремиера Кочо Ангушев по подозрение за конфликт на интереси при предоставяне на терен за ВЕЦ Тополки.  Друго дело се отнася за гръцките фирми на министъра на информационното общество Дамян Манчевски.  Свободна Европа припомня, че преди един месец Апелативният съд потвърди оправдателната присъда на Заев по случая \"Подкуп\", в който беше обвинен, че е поискал 160 000 евро подкуп от бизнесмен за продажба на държавен терен.  През 2008 г. пък Заев бе помилван от тогавашния президент Бранко Цървенковски за случая \"Глобал\", в който той бе обвинен за злоупотреба със служебно положение като кмет на Струмица.    ", "date": "2019.05.09", "title": "Погнаха Зоран Заев заради български фирми"}
{"url": "http://epicenter.bg/article/SASht-obyaviha-Arktika-za-svoya-otbranitelna-liniya-/182432/7/96", "text": "САЩ обявиха Арктика за своя отбранителна линия, пише руският вестник “Независимая газета“, цитирана от Агенция \"Фокус\".  Арктика скоро ще се превърне в ново място за противопоставяне на глобалните играчи. Такива заключения могат да бъдат направени от последното заседание на Арктическия съвет във финландския град Рованиеми. Краят на международния форум, в който бяха разгледани не само климата, но и въпросите на сигурността, съвпадна с изслушванията в един от подкомитетите на комисията по въоръжените сили на Камарата на представителите на САЩ, на която говори говорителят на Северното командване генерал Терънс О'Шонеси. Командирът открито заяви, че Вашингтон трябва да увеличи военното си присъствие на север. Това, според него, е предната линия на отбраната на САЩ и Канада.  О'Шонеси, на чиито рамене лежи защитата на континенталната част на САЩ и администрацията на американско-канадската аерокосмическа отбрана на Северна Америка (NORAD), трябваше да се яви по искане на конгресмени. Законодателите поискаха от командира да изясни забележките от писменото си становище от февруари до членовете на подкомисията за стратегически сили. В писмото се казва, че \"Арктика е водеща в защитата на Съединените щати и Канада\".  \"Ние мислим така в светлината на заплахите, които съществуват днес\", потвърди на 8 май ръководителят на Северното командване. Видеозапис на речта му е публикуван на официалния сайт на комисията по въоръжените сили на САЩ в Камарата на представителите.  Според О'Шонеси тези заплахи са свързани с възможността за използване на крилати ракети, самолети и хиперзвукови оръжия срещу американски военни. \"Ревизионистките сили - Русия и Китай - са променили световния стратегически импулс, като са разгърнали напреднали оръжейни системи на далечни разстояния и участват във все по-агресивни операции за разширяване на глобалното си присъствие и влияние\", каза генералът. \"Ако не предприемем действия сега, ще има ситуация, когато имаме неравни възможности\", каза О'Шонеси.  \"Например, ако погледнете от позицията на Русия, тогава, ако ще атакувате Северна Америка, вероятно ще изберете тази посока\", предложи О'Шонеси, имайки предвид арктическия регион. Командирът се изказа в подкрепа на \"разширяването на възможностите за провеждане на операции\" на север, както и за САЩ да бъдат \"проактивни\" пред потенциалните заплахи.  Изявлението на шефа на Северното командване предшестваше срещата на Арктическия съвет във Финландия. Участниците в международния форум не се опитваха да скрият, че Северът постепенно се превръща в ново поле на борба за международни играчи.  „Регионът вече се превърна в арена на световни сили и тяхната конкуренция“, заяви държавният секретар на САЩ Майкъл Помпео. Според експерти на ООН до 2050 г. температурата в Арктическия регион ще се повиши с 3-5 градуса. В действителност, това означава, че ще бъде по-лесно и по-удобно да се стигне до находищата на въглеводороди, намиращи се там. Това отваря нова страница на енергийната конфронтация на световните сили.  Ръководителят на Държавния департамент потвърди това в речта си, като отбеляза, че топенето на ледниците отваря нови морски пътища. Невъзможно е да не се забележи, че „загряването” на Арктика се дължи и на растежа на парниковите газове, които подписалите Парижкото споразумение за климата са се опитали да ограничат. Администрацията на президента Доналд Тръмп бойкотира тези споразумения, публично оспорвайки всички аргументи на защитниците на климата.  По-интересното е изказването на Помпео във Финландия, което, опитвайки се да критикува американските стратегически съперници, призова за необходимостта от опазване на климата. \"Действията на Китай са довели до екологични бедствия в други региони, така че ние сме загрижени за поведението му в Арктика\", заяви шефът на американската дипломация. Арктика винаги е била голяма екосистема, нейната защита е нашата обща отговорност.\"  Парадоксално, както отбелязва The New York Times, членовете на американската делегация, макар и да се съгласяват с окончателната декларация във Финландия, категорично се противопоставиха на документа, който споменава по някакъв начин Парижките споразумения или миналогодишния доклад на експертната група на ООН, който се отнася до необходимостта от намаляване на вредните емисии газове в атмосферата. Очевидно е, че темата за екологията все още не е така добре представена от американската администрация. Нейните представители изглеждат много по-убедителни, когато говорят за геополитическото съперничество.  Говорейки на заседание на Арктическия съвет, Помпео не може да не обърне внимание на интересите на Руската федерация и Китай в региона, което, разбира се, противоречи на интересите на САЩ.  \"Ние сме загрижени за претенциите на Русия към международните води на Северния морски път, включително нови планове за неговата връзка с Китайския морски път на коприната\", каза Помпео, говорейки във Финландия. Според него, \"по Северния морски път Москва вече е поискала от други страни да искат разрешение за преминаване, пускайки чужди кораби само с руски пилоти под заплаха от използване на военна сила и потопяване на тези, които не изпълняват това изискване.\"  Когато дойде ред на руския външен министър Сергей Лавров, той очерта целите на Москва в Арктика по следния начин: „Стратегическата цел на Русия остава да осигури устойчиво развитие на региона в три измерения - икономически, екологичен и социален. Ние последователно вярваме, че икономическото развитие на Арктика трябва да се извършва в съответствие с високите екологични стандарти, като същевременно се зачитат интересите на хората, които живеят там, включително начинът на живот на коренното население.“  ", "date": "2019.05.09", "title": "САЩ обявиха Арктика за своя отбранителна линия "}
{"url": "http://epicenter.bg/article/Biografiyata-na-Ronald-Reygan-shte-bade-predstavena-v-Stolichna-biblioteka/182354/6/0", "text": "Роденият в щата Илинойс през 1911 г. Роналд Рейгън безспорно е едно от най-бележитите имена, оглавявали някога Белия дом. Последователен в политическата си кариера – първо губернатор на Калифорния (1967–1975), а впоследствие и президент на Съединените американски щати в рамките на два последователни мандата (1981–1989), Рейгън съумява да вдъхне кураж и увереност на своя народ и възражда икономиката на страната си още в първите години от президентския си мандат. Успоредно с това 40-тият американски президент оставя още по-ярък отпечатък в световната история, като изиграва водещата роля в прекратяването на Студената война и обединението на разделена Европа.   Отявлен капиталист и антикомунист, Рейгън е убеден, че комбинацията от натиск с военни, икономически и морални средства може да разруши съветската империя. Именно тези му решителност и неотстъпчивост, разглеждани от мнозина като нагнетяване на напрежението със СССР по време на Студената война, се оказват най-важни в битката му за свобода и обединение. Още в последните години на управлението си Рейгън е смятан за стожер на свободата, а неслучайно, въпреки ярките имена в световната политика през 80-те години на XX век (Михаил Горбачов, Маргарет Тачър, Хелмут Кол, Франсоа Митеран и др.), редица анализатори и политолози определят този период като „Рейгъновите осемдесет“.   Уайсбърг разглежда действията на 40-тия президент на САЩ през по-различна призма, изваждайки го от клишетата и стереотипите. Книгата е част от официална поредица от биографии на американските президенти, която цели да представи живота и политическата им кариера кратко и ясно, на достъпен за по-широка аудитория език.   Заповядайте на     (понеделник) от   часа в   (пл. „Славейков” 4). Книгата ще представят създателят на поредицата Свилен Спасов, директорът на българския офис на Европейския съвет за външна политика Весела Чернева и конституционният съдия и министър-председател на България в периода 1991–1992 г. Филип Димитров.", "date": "2019.05.09", "title": "Биографията на Роналд Рейгън ще бъде представена в Столична библиотека"}
{"url": "http://epicenter.bg/article/Lili-Ivanova--Todor-Kolev--poklon---SNIMKI--VIDEO--/182405/6/0", "text": "Тодор Колев, поклон! Това написа във Фейсбук примата на българската естрада Лили Иванова, която поднесе цветя пред паметника на Адама след невероятния си концерт в Шумен снощи.  Концертът бе в новата многофункционална зала \"Арена Шумен\", която бе препълнена от нейните почитатели от церлия регион.  Любимата на поколения българи певица сподели снимки и видео от концерта си в социалната мрежа.   ", "date": "2019.05.09", "title": "Лили Иванова: Тодор Колев, поклон! (СНИМКИ, ВИДЕО) "}
{"url": "http://epicenter.bg/article/Georgi-Borisov-e-poet-na-mesets-may-v-Stolichna-biblioteka/182423/6/0", "text": "Известният поет, публицист, преводач, издател и редактор Георги Борисов ще гостува в Литературния клуб на Столична библиотека на 14.05.2019 г. (вторник) от 18:30 ч. Той ще бъде представен от младия си събрат по перо Васил Балев, ще чете стихове и ще отговаря на въпросите на своите читатели и почитатели. Входът е свободен, а книгите на Георги Борисов ще бъдат изложени във витрина на втория етаж в Направление „Обслужване на читатели“ през целия месец май. Заповядайте! Георги Борисов е роден на 17 юли 1950 г. в София. Завършва Френската езикова гимназия в родния си град и Литературния институт „М. Горки“ в Москва (1974). През 1974 – 1976 г. отбива редовната си военна служба, от която се уволнява като младши лейтенант от запаса. Работил е  като редактор във вестник „Литературен фронт“ (1976 – 1981), завeждащ отдел „Документална и художествена литература“ в „Профиздат“ (1986 – 1989), продуцент на направление  „Литература и публицистика“ в БНТ (1994). От създаването на сп. „Факел“ (1981) е негов заместник-главен редактор, а от 1990 г. – главен редактор. Основател и директор на издателствата „Факел“ (1991 – 1995) и „Факел експрес“ (1995). Под неговото съставителство и редакция от 2005 г. започва да излиза библиотечната поредица на изд. „Факел експрес“ и „Жанет 45“ – „Нова проза“, в която са включени българските преводи на съвременни руски автори, сред които Василий Гросман, Василий Аксьонов, Сергей Довлатов, Владимир Войнович,  Юз Алешковски, Юрий Мамлеев, Виктор Ерофеев, Евгений Попов, Анатолий Корольов, Саша Соколов, Едуард Лимонов, Людмила Улицкая, Михаил Шишкин.От 2003 г. до до 2007 г. е председател на журито за наградата „Хеликон“ за нова българска художествена проза. От 2009  до 2016 г. е главен драматург на Народния театър „Иван Вазов“. От 2010 до 2015 г. е член на журито за общонационалната литературна награда „Милош Зяпков“. ​Автор е на поетичните книги:​ „По пладне някъде в началото“ (1977)​, „Оставете човека“ (1981)​, „Врати“ (1986)​, „Пришълец“ (1992)​, „Живият бог“ (1997)​, „Картаген“ (2000)​, ​„Точно в три“ (2008)​, „Какво ми каза свободата / Что мне сказала свобода“, стихотворения и преводи на  български и руски език (2012, Москва, „Центр книги Рудомино“)​, „Нищо“ (2015)​.​ Има множество публикации документална и художествена проза, сред които „Хиатус“ (2007) в съавторство с Анатолий Корольов (сп„Иностранная литература“, кн. 8, 2008), публицистични и критически статии, есета, литературни анкети и разговори (Б. Окуджава, Ю.Нагибин, Д. Пригов, А. Кучаев, М. Розанова, Вл. Буковски, Е. Евтушенко, ЮзАлешковски, Вл. Шаров, Виктор Ерофеев, Е. Попов, А. Корольов, М. Шишкин, С. Гандлевски, Ал. Кабаков, А. Цветков, Св. Василева, П.Ореховски, З. Прилепин, Ю. Андрухович и др.). Превежда руски, френски и английски поети (Ал. Пушкин, Ал. Блок, В. Хлебников, Д.Хармс, К. Симонов, М. Светлов, А. Вознесенски, Е. Евтушенко, Ю.Кузнецов, Й. Бродски, Ю. Алешковски, Г. Аполинер, Р. Флинт, Дж.Балабан). Негови стихове са включвани в почти всички представителни антологии на българската поезия в САЩ, Великобритания, Франция, Германия, Русия и др., превеждан е на почти всички европейски езици. Участник в редица международни литературни срещи и фестивали, сред които „Интерлит ’82“ (Кьолн, Германия), общоевропейската писателска среща „Литературен експрес 2000“, Международната среща на европейските писатели в Ереван (2001), Международните поетични  празници в Струга (Македония, 2003), Дунавската конференция за изкуство и култура в Белград (2003), Международните поетични празници „Златен ключ“ в Смедерево, Сърбия (2004), Международната писателска среща в Белград (2004), Четвъртата международна среща за  превод, издаване и поставяне на пиеси (Вилньов Ле-з-Авиньон, Франция, 2006), Дните на българската култура „Балканска пролет“ в Нормандия (2006), Първия международен фестивал на книгата на открито в Москва (2006), Третият международен руско-грузински поетически фестивал „В търсене на Златното руно“ (2009), Дни на духовната култура на България в Москва и Санкт Петербург (2102) и др. През 2009 г. е сред почетните гости на Московския панаир на  книгата, а през 2019 г. – на Салона на книгата в Париж.  Носител е на множество награди, сред които наградата „Владимир Башев“ за най-добра първа стихосбирка (1977), голямата награда за поезия на в. „Труд“ „Златният ланец“ (1999), Националната награда „Иван Николов“ за най-добра поетична книга (2001), Славейковата  награда за лирично стихотворение (2007) и др. През 2009 г. става първият носител на националната награда „Милош Зяпков“ за най-добра книга. През 2008 г. Федералната агенция по печата и масовите комуникации на Русия го удостоява с юбилейния медал „Петър I“, а през 2013 г. получава наградата на Министерството на културата „Златен век“. Лауреат е на международната награда „Русская премия“ за „принос в съхраняването и развитието на традициите на руската култура извън пределите на Руската федерация“ (2015).", "date": "2019.05.09", "title": "Георги Борисов е поет на месец май в Столична библиотека"}
{"url": "http://epicenter.bg/article/Vasil-Prodanov--Amerikanskata-oligarhiya-uplasheno-zagovori-za--klasova-voyna--i--revolyutsiya--/182366/11/33", "text": "„Класова война“ и „революция“ са думи, забранени за системните леви партии и лидери в Европа и в България. Ако ги питаш за това, ще се направят, че не са чули и не знаят какво означава. В същото време се оказва, че съдържанието на тези думи и опасностите, които носят, тресат от страх американските капиталистически върхушки. Така пише тези дни „Файненшъл таймс“ – един от най-старите вестници на едрия капитал в света, в статия под заглавие „Събирането на елитите показва тревога от „класова война“ и „революция“.  В статията се разказва за годишната конференция на неправителствения институт „Милкен“, базиран в Санта Моника, Калифорния, който събира ежегодно финансови, инвестиционни и бизнес елити за обсъждане на актуалното състояние на икономиката. На тези конференции присъстват известни имена, като се почне от министъра на финансите на САЩ и се стигне до главния изпълнителен директор на „Голдман Сакс“. Общо тази година там е имало около 4000 души.  По време на срещата, въпреки публично изразявания оптимизъм за американската икономика и финансовите пазари, редица от най-големите фигури на „Уолстрийт“ и корпоративна Америка са показали тревога за състоянието на икономическия модел, който ги е направил милионери и милиардери.  Основателят и председател на института, милиардерът Майкъл Милкен, чието нетно богатство през 2018 г. е било 3,7 млд. долара, е дал началото на дискусия, която като че ли изглеждаше ненужна след рухването на Берлинската стена и източноевропейския социализъм. Говорил е за това дали превъзходството на капитализма не е заплашено от настъпващия социализъм.  В навечерието на конференцията Рей Далио – милиардер, собственик на богатството на известен хедж фонд, е изразил страха си от класова война, заявявайки, че е възможна „революция, която би отхвърлила капитализма и би отишла в една или друга крайност“. Друг милиардер – Джейми Димън, главен изпълнителен директор на „Джей Пи Морган“, е показал тревога за състоянието на капитализма и необходимостта от промени в него.  Като цяло милиардерската олигархия следи внимателно движението наляво на Демократическата партия в САЩ и възхода на кандидати като Бърни Сандърс, Елизабет Уорън и Александриа Окасио-Кортез. Бившият председател на компанията „Алфабет“ Ерик Шмит е призовал да се дискутира темата за стимулиране на споделено от всички благополучие.  Нарастващ брой млади американци не харесват капитализма с неговия свободен пазар, показва изследване, според което 44% от поколението на т. нар. милениалс, родени след 1980 г., предпочитат да живеят в социалистическа, а не в капиталистическа страна.  Друг милиардер – Алън Шварц, е говорил с тревога за увеличаващото се неравенство и за това, че все по-голяма част от новосъздадения продукт отива не за увеличаване на доходите на работещите, а за корпоративна печалба на най-богатите. „Ако погледнем надясно и наляво, това, което реално идва, е класова война“, предупредил той. „Това, което виждаме през вековете, когато масите са смятали, че елитите имат твърде много, са две неща: законодателство за преразпределение на богатството…или революция.“ Американските милиардери са уплашени от алтернативата: или преразпределение на богатството, или революция.  Един от финансовите босове, финансирали кампанията на Хилари Клинтън за президент през 2016 г., е заявил: „Аз бих плащал 5% повече данъци, за да направя света по-малко опасен“. Надали обаче нещата ще се решат просто с 5% повече данъци от олигархическата върхушка.  У нас системните партии в парламента не изглеждат загрижени за друго, освен за това как да задържат (или вземат) властта, апартаментите и богатствата, натрупвани чрез нея. Те не виждат опасност от „класова война“ и „революция“. Нищо, че за 30 години направиха от България страната с най-голям дял бедни в Европейския съюз и с най-голямото неравенство, което при това расте по-бързо, отколкото в Америка. И на ум даже не им идват страховете, които тресат американските милиардери.  Но ако в Америка се говорят такива неща и ако тъкмо „Файненшъл таймс“ ги споделя, кой знае какво може да стане и у нас? Нали нашите политици ни водят към светло капиталистическо бъдеще по пътя на Америка. Към все по-голямо неравенство и все по-голяма експлоатация.  Какво ще се получи накрая, не се знае. Току виж, сме ги стигнали американците, както пееше Тодор Колев.   ", "date": "2019.05.09", "title": "Васил Проданов: Американската олигархия уплашено заговори за „класова война“ и „революция“ "}
{"url": "http://epicenter.bg/article/Prof--Kiril-Topalov--Grizhata-na-papata-e-za-tsyaloto-chovechestvo/182393/11/0", "text": " - Ако изберем само едно от събитията в неговото посещение за върхово, рискуваме изборът ни да бъде оспорен. Сигурно ще бъдем по-близо до истината, ако кажем, че всяко от събитията, които папа Франциск проведе в България, бе по свой начин кулминация на някои от основните приоритети във вече шестгодишния му понтификат. Ако обединим срещите му с премиера, президента и патриарх Неофит като първо събитие, ще видим в тях умението му да контактува сърдечно, делово и резултатно с политическите, държавните и духовните ръководители и да извлича максимално възможните позитиви от тези срещи, дори и тогава, когато в някои изключително редки случаи е бивал посрещан очаквано сдържано. Молитвата пред престола на Светите братя Кирил и Методий в катедралния храм „Св. Ал. Невски” и „Царице небесна” пред храма бяха кулминация не само на неговото лично отношение към делото на българските и славянските първоучители, но и на една традиция, развита с любов и вдъхновение и от папите Ронкали и Войтила. В литургията на пл. „Александър ­І Батенберг” същия ден според мен кулминира правотата на многократно заявяваната и неотстъпно защитаваната с логични аргументи икуменическа идея на папата за сближаване и обединяване на всички християни около общи духовни, културни и човешки ценности. А „кулминацията на тази кулминация” бе в моментите, когато на произнесеното от папата на български „Христос воскресе” над площада се понасяше от гърдите и сърцата и на православни, и на католици едно дружно и вдъхновено „Воистина воскресе”, което бе най-автентичният израз и доказателство за правотата на икуменическата идея.   Сигурен съм, че в тези моменти папата е бил много щастлив, защото едва ли другаде му се е случвало да види „на живо” толкова убедително доказателство на нееднократно повтаряната от него истина, че разделеното преди повече от хилядолетие по геополитически причини християнство е запазило пътищата и за своето сближение.   Срещите на Светия отец с мигрантите в бежанския център и с католиците в Раковски е друга специфична кулминация, защото е тържество на евангелизаторската мисия на църквата. Онази неподправена радост в детските очи, която видяхме, когато получаваха от самия него първото си причастие, гарантира за много поколения напред искрена вяра и жизненост на християнската духовна традиция.   Съвсем очаквана и като тематика, и като нова кулминация на усилията на папа Франциск за постигане на междурелигиозен диалог и мир на земята бе срещата в края на втория ден от апостолическата му визита у нас с представителите на различни религии на пл. „Независимост” на така знаковото място между многострадалния храм „Св. Неделя”, католическата катедрала „Св. Йосиф”, синагогата и джамията - и ето как стигнахме естествено и до мотото на апостолическото посещение на папата в България „Пачем ин терис” – „Мир на земята”, което „българският папа” Ронкали завеща на планетата, папа Войтила й помогна да го разбере, а папа Франциск реализира като свръхзадача на своя понтификат. Отсъствието на БПЦ от тази среща бе забелязано от всички, особено от чуждестранните представители, с тревога и неразбиране.     - Политическото послание носи именно това, за което току-що говорихме - идеята за необходимостта да бъде осъзната от всички политици и граждани съдбовната за човечеството необходимост пожарите на тази „Трета световна война на парчета”, по сполучливото определение на папа Берголио от преди няколко години, която се води почти в целия свят, да бъдат гасени на време, защото после ще бъде късно.   Някога българският папа Ронкали успя да балансира между тогавашните две велики сили и предотврати една взаимоунищожителна термоядрена война, която всеки миг можеше реално да избухне заради съветските ракети, които бяха инсталирани в Куба да плашат американците. Сега обаче световните „велики” военни сили не са само две и непрекъснатите „локални” войни са по-опасни от някогашното само „двустранно” съперничество, при това тези войни, както неведнъж е изтъквано от политолозите, се водят на места, които по права линия са по-близо до нас, отколкото са Париж или Брюксел. Затова сегашният папа има много по-трудна задача.    - То е функция на политическото. И израз на един, бих казал, нов вид „икуменизъм”, породен от мигрантско-бежанската криза, за сближаване не само на християните, но и на хората от всички раси, етноси и вероизповедания около идеята, че всички сме чада Божи и всички имаме право на живот, закрила и реализация. И в това отношение задачата на папа Франциск е много по-трудна.     - Отначало той бе за безусловно приемане на всички нуждаещи се от закрила. Но когато в лоното на тази криза връхлетяха и мрачните сили на тероризма на „Ислямска държава”, в тона на папата настъпиха и някои промени. Той например в един момент заяви, че варварската сила трябва да бъде спряна със сила, и забележете – направи това изявление от Албания, първата държава, която посети след интронизацията си и която има голямо мюсюлманско население - така подчерта обективността на становището си. По-късно добави и че грижата за нуждаещите се в беда предполага и уважаване от страна на „приеманите” към законите и порядките в страните на „приемащите” ги. Но грижата му за бягащите от войни и социални катаклизми не е намаляла, тя за него е част от ежедневието му е ето - съвсем наскоро даде половин милион долара за бедстващите мексиканци по границата със САЩ.  - В балканския контекст - бих казал най-общо към преодоляване на натрупаната представа, че Балканите са най-взривоопасният район на Европа. Светият престол, като една от най-информираните институции в света, оцени много правилно нашата външна политика, особено по времето на нашето европредседателство и особено по отношение на Западните Балкани. Отлично осведомен за сложния исторически бекграунд на нашите отношения с Република Северна Македония, папа Франциск оцени нашата толерантност, добросъседство и решението ни да поставим на първо място политически перспективната и градивна цел за осигуряване на евроатлантическо бъдеще на един народ, с който не само до неотдавна сме били едно и сме имали общо историческо минало, но и с който е свързан произходът на огромна част от нашия народ.     - Да, баба ми е от Охрид, а дядо ми – от Дебър, сиреч и аз съм един от ония „всеки трети българин у нас”, чиито деди са гинали я в Илинденското, я в Кресненско-Разложкото, я в Охридско-Дебърското и други въстания, в Балканските и в Първата световна войни за освобождението на Македония… В очите на много висши ватикански функционери, с които съм разговарял многократно по тези въпроси, съм виждал нескрито възхищение от мъдрата българска политика по този въпрос. А Светият престол не само знае всичко, но и въз основа на политическото си знание взима и най-правилните решения. Така че за мен решението за поколонническо пътуване на папата именно в комплекта България – Македония не само не беше случайно, то е и урок, да не кажа дискретно подсказан модел, и за много други държави, които имат подобни проблеми, а на нашите Балкани, както е известно, май всички си ги имат.    - Вижте, това е един въпрос, който не може да бъде изчерпан с няколко думи. Зависи и какво разбираме под „сдобряване”. След почти хилядолетно разделение за пълно единение в обозримо бъдеще едва ли би могло да се говори, а и се боя, че едната от двете страни, досетете се сама коя е тя, няма да го приеме, струва ми се, никога. Въпреки че според много историци мотивите на някогашното религиозно разделение между двата големи центъра на Римската империя – Римския и Константинополския – са по-скоро геополитически – кой да владее по-големи територии и блага, да събира повече данъци, да рекрутира повече армия и т.н., а т.н. „филиокве”, т.е. от кого произлиза Светият дух – от Отца или от Отца и Сина е намерено като удобно догматично основание, което обаче неведнъж е предизвиквало възражения, подкрепени от аргумента, че щом приемаме, че Отец и Син са единосъщ образ, то тогава къде е противоречието?... Папата е реалист, затова за него икуменизмът има смисъл на сближаване, на обединяване на всички християни по земята около, пак ще кажа, общи християнски, духовни, социални, човешки ценности.  - Научи, надявам се, че това, за което папата говори, е постижимо и осъществимо, стига да имаме добрата воля да разберем, че всички сме братя и че не трябва да позволяваме да ни разделят религии или политики.  - Неговите естествени доброта, сърдечност и добронамереност, умението му да предразполага към доверие всички, искрената му любов към ближния, с която заразява всеки, докоснал се до присъствието и словото му. Казвал съм го и друг път – той носи обаянието на добрия дядо от нашите народни приказки или от омайния Йовков и Елинпелинов свят, загрижен за своя голям род. Само дето неговият „голям род” е неизброим, я помислете, че само католиците в света са милиард и двеста-триста милиона, а грижата му, както виждаме, е за цялото човечество. Той умее да говори ясно, просто и разбираемо. Съвременно и чуваемо. Така предразполага към доверие и големи, и малки. Всяка сряда и неделя излиза и говори пред десетки хиляди, които го аплодират възторжено, а по време на канонизации и беатизации, на „Урби ет Орби” на Рождество и Възкресение на площада и улиците пред базиликата „Св. Петър” се събират и над сто хиляди души.  - Той реформира Ватикана основно и е естествено да има съпротива. Но той не е от плашливите и съм сигурен, че ще доведе реформите си докрай, премахвайки, или поне драстично ограничавайки, условията за корупция, водейки безпощадна война с посегателствата над деца, динамизирайки духовните, политическите и социалните рефлекси на могъщата институция, която ръководи.  - Навлязоха, защото при папа Франциск дори ежегодните поклоннически визити на български високопоставени делегации са не само знак на отдаване на почит към делото на Светите Братя Кирил и Методий, но и възможност за размяна на становища по най-актуалните политически събития в света, за уреждане на културни, политически, имуществени и други важни взаимоотношения между двете държави, за изграждане на доверие към политиката на нашата държава, което и естествено доведе до това „чудо”, което всички желаят, но само избрани получават – да дойде самият папа Франциск и да ни каже, че сме добър народ, с велика културна история, да признае пред целия свят, че чрез Кирилометодиевото дело сме дали божествената светлина на духа на всички славяни и че и днес сме достойна за уважение европейска държава.     - Задълженията ми не свършват, но най-важното от тях е организирането на последното в моя мандат посещение на високопоставена наша делегация (тази година ще бъде парламентарна) при папата и за поклонение пред гроба на Св. Кирил в базиликата „Сан Клементе”, както и в базиликата „Санта Мария Маджоре”, където папа Адриан ІІ е благословил делото на Светите Братя и така е осигурил възможността чрез българското слово всички останали свавянски народи да получат светлината на Христовото учение и да изградят своя култура. Прибирайки се, ще се посветя на работата на нашата българо-македонска комисия, както й казваме за по-кратно, а и на книгите, събраха се много непрочетени и някоя и друга ненаписана.  - Ще видим, може би от всичко по малко. Сърбят ме ръцете, а и ме подканят годинките, да напиша и аз малко мемоари, с които да поразваля спокойния сън на доста хора, които забравят, че всички сме временни гости на тоя свят, а на оня ще им обяснявам защо съм бил толкова лош, та още там, долу, не съм им казвал за тяхно добро какво мисля за тях. ", "date": "2019.05.09", "title": "Проф. Кирил Топалов: Грижата на папата е за цялото човечество"}
{"url": "http://epicenter.bg/article/Evrostat--Okolo-1-5-mln--balgari-zhiveyat-v-materialni-lisheniya/182341/4/0", "text": "Близо 21 процента от сънародниците ни или приблизително 1, 5 млн. българи са живяли през 2018 г. в материални лишения, показват данни от анализ на Евростат за стандарта на живот в ЕС и за възможностите на европейците да плащат безпроблемно сметките си.  Средният показател за гражданите на ЕС, които са били в материални лишения през миналата година е бил 6,2 процента, отчита европейската статистика или приблизително 3 пъти по-нисък показател в сравнение с данните у нас.  Все пак страната ни е номер 1 сред 28-те членки, като е регистрирала най-голям процент намаление на жители, които са живяли в материални лишения в рамките на две календарни години - от 30 процента през 2017 г. - до 21 на сто през миналата година, тоест само за една година около 10 на сто от българите са повишили стандарта си на живот.  За сравнение само преди 8 години около 45 на сто от сънародниците ни са били в състояние на тежки материални лишения - през 2010 г. процентът на сънародниците ни в материални лишения е бил 45,7 на сто, като през всяка от следващите години е намалявал, за да се стигне до почти два пъти по-нисък дял на българи, които не могат да си позволят да плащат неотложни сметки. Най-висок дял на хора, които са били изложени на материални лишения у нас е регистриран сред възрастното население над 65 години - близо 50 процента, както и сред децата до 16-годишна възраст - 38 процента, отчита още Евростат.  Според данни на НСИ за миналата година най-голямо перо в разходите на българина са били плащанията за храна - близо 30 процента. Втори по големина разход са били плащанията за жилищни нужди - 18 процента, трети - за социални осигуровки и данъци - 13 процента и т.н. Най-малко разходи българинът е отделял за свободно време и отдих, както и за облекла и обувки - средно по 4 на сто, сочат данните на НСИ.  От друга гледна точка най-висок дял от доходите на българите се формират от заплати - близо 55 на сто. На второ място българинът разчита на доходи от пенсия - близо 28 на сто и на трето - от самостоятелна заетост - около 7 на сто.  През 2018 г. 6,2 процента от населението или около 31 милиона души в ЕС са били в ситуация на тежки материални лишения, тоест да не могат да си позволят да плащат безпроблемно сметките си за необходими или желани неща от живота си.  Най-ниски нива на тежки материални лишения през миналата година са били регистрирани в Швеция - 1 процент, Люксембург - 1,2 процента и Холандия - 2,4 процента.  За разлика от тях, както вече бе споменато по-горе, България е страната с най-висок дял на жители с тежки материални лишения - 21 процента, следвана от Румъния и Гърция - по 17 процента.  Данните за живеещите в материални лишения за съседните ни страни са както следва: в Турция - 45 на сто, в Република Северна Македония - 41 на сто и в Сърбия - 36 на сто от жителите на тези страни са изпитвали затруднения при плащане на желани или необходими неща от бита си.  Според европейската статистика показателят \"тежки материални лишения\" се отнася до жители на ЕС, които не могат да си позволят поне 4 от следните 9 елемента, които повечето хора смятат за желани или необходими, за да водят адекватен живот: да плащат сметките си навреме; да поддържат дома си нормално топъл; да посрещат без проблеми неочаквани разходи; да ядат месо /или риба/ редовно; да вземат една седмица почивка далеч от дома; да притежават и ползват телевизор; пералня; кола; телефон.  Един от основните показатели на стратегията \"Европа 2020\" е снижаване прага на бедност и материални лишения в ЕС от 31 милиона през м.г. - до 20 милиона души през следващата година, показват данните на Евростат.", "date": "2019.05.09", "title": "Евростат: Около 1,5 млн. българи живеят в материални лишения"}
{"url": "http://epicenter.bg/article/Malkite-proizvoditeli-na-tok-izlizat-na-svobodniya-pazar-ot-1-yuli/182378/4/0", "text": "Парламентът при окончателни промени в Закона за енергетиката, предаде Агенция „Фокус“. С новите изменения производителите на електроенергия с инсталирана мощност между 1МВ и 4МВ от 1 юли 2019 г. имат възможност за излизане на свободния пазар, което ще осигури допълнителни количества електроенергия на борсата и подобряване на конкуренцията.   От 1 юли 2019 г. тези производители ще преминат от преференциални цени към пазарна цена и договор за компенсиране с премия. До 31 август 2019 г. те трябва да подпишат договор за компенсиране с премия с Фонд „Сигурност на електроенергийната система“ (ФСЕС), като договорите влизат в сила не по-късно от 1 октомври 2019 г. Досега енергията от тези малки производители се изкупуваше на 100% от обществения доставчик (НЕК) и те на 100% бяха компенсирани от ФСЕС.   Промените ще засегнат 12 централи с високоефективно комбинарано производство и 360 централи с възобновяеми енергийни източници. Годишно тези централи общо произвеждат около 1 500 000 МВтч електроенергия.   Клиентите ще могат да следят онлайн потреблението си на ток чрез „умни“ електромери   Парламентът при окончателни промени в Закона за енергетиката, с които потребителите на електроенергия ще могат да проверяват потреблението си на ток онлайн чрез монтиране на „умен“ електромер.   С промените се предоставя възможност за поставяне на интелигентни измервателни системи и безплатен достъп до данни в реално време, което би спомогнало за по-добър енергиен мениджмънт от страна на крайните клиенти и търговците на електроенергия.   Ползата би била за постигане на по-ниски разходи за балансиране. С тази промяна се прави опит за интегриране на пазара на клиентите с такива средства за търговско измерване.   Разходите по монтирането на системата ще са за сметка на крайния клиент, а самото средство за търговско мерене остава собственост на съответния оператор.   „Тези уреди могат да бъдат доброволно поискани от потребителите и трябва да бъдат монтирани до 30-тия ден след тяхното поискване. Така крайният клиент ще може да контролира своето потребление онлайн и съответно – да контролира своята цена. Това дава възможност за реално плащане на това, което е потребил“, обясни председателят на парламентарната енергийна комисия Валентин Николов. Той обясни, че на всеки 15 минути тези „умни“ електромери ще дават ясна и точна информация какво е потреблението на електрическа енергия от потребителя, затова показанията им могат да послужат за обжалване на неточни фактури.   С приетите промени в Закона за енергетиката отпада такса за пренос при износ на ток от България. България беше единствената страна в Европейския съюз, която налагаше такова мито върху електроенергията, произведена на нейна територия. Размерът на таксата беше малко над 5 евро за МВтч. Отпадането на митата е вследствие на решение на Съда на ЕС в Люксембург от 6 декември 2018 г., с което се забранява държавите членки да налагат такса, облагаща износът на електроенергия, произведена на тяхна територия.", "date": "2019.05.09", "title": "Малките производители на ток излизат на свободния пазар от 1 юли"}
{"url": "http://epicenter.bg/article/Dopusnaha-vsichkite-petima-kandidati-za-kontsesiyata-na-letishte--quot-Sofiya-quot--/182397/4/0", "text": "Всички пет кандидати са допуснати до търга за придобиване на концесията на летище \"София\". Toва стана ясно при отварянето на офертите за концесията на летище \"София\" в Министерство на транспорта, информационните технологии и съобщенията (МТСП), предаде Канал 3.  Сред тях са Консорицум \"Витоша\", Консорциум \"Софткънект\", \"ЦЦБ София Еърпорт\", Консорциум между \"Еърпорт Де Пари\" ЕС и ЕЙ и ТАВ Хавалинманларъ Холдинг\" А. Ш. и \"Фрапорт България\".  Транспортният министър Росен Желязков откри заседанието за концесията в качеството си на модератор и заяви, че процедурата на летище \"София\" е по реда на Закона за концесиите.  По думите му концесията на летището е една сравнително нова процедура, в нея участниците подават заявления и оферти, които са разгледани в първата фаза от комисията.  Комисията се състои от членове, наблюдатели и консултанти, а председател е заместник-министърът на транспорта Велик Занчев. Оценяването на кандидатите е дълъг и сложен процес, защото характеристиките на участниците налагат сериозна експертна оценка. Цялата документация е в защитени сейфове под 24-часово видеонаблюдение, както и сървърите, върху които се записва видеонаблюдението.  Само обвързващите оферти са на хартия.  Желязков пожела успех на всички участници и вярва, че състезанието за концесията на летище \"София\" ще бъде много силно и ще се избере най-добрият концесионер, с оглед всички интереси.  Победителят ще получи летище \"София\" за срок от 35 години. Очаква се от концесията държавата да спечели над 2 милиарда лева. Кандидатите трябва да построят нов трети терминал до края на десетата година на концесията. Другите инвестиции в разширяването на инфраструктурата ще зависят от ръста на трафика.  От бъдещия стопанин се иска да разшири Терминал 2, да направи проучване и при необходимост да построи втора писта.  ", "date": "2019.05.09", "title": "Допуснаха всичките петима кандидати за концесията на летище \"София\" "}
{"url": "http://epicenter.bg/article/KNSB-nastoyava--Srednata-rabotna-zaplata-v-Balgariya-do-kraya-na-2022-g--da-stigne-1000-evro/182398/4/0", "text": "КНСБ настоява в края на 2022 г. средната работна заплата в България да стане 1000 евро, а минималната - 450 евро. Това каза президентът на КНСБ Пламен Димитров, който представи основните изводи от Четвъртия годишен доклад на КНСБ за резултатите от колективното договаряне на работните заплати през 2018 година, предаде БТА.   Докладът сочи, че средното договорено повишаване на доходите е около 10 процента.   Масово, договореното повишение на заплащането е с от 5 до 10 на сто, като в предприятия от частния сектор се наблюдава ръст на заплатите над 10 на сто. Поставената от КНСБ цел от 12 на сто често е надвишавана. Съществено са надградени и разширени целите за ръст на доходите в бюджетната сфера. Общото покритие на наетите с колективно трудово договаряне е около 30 на сто, или 687 хил. души, като от КНСБ настояват да стане 60 процента до пет години, както на национално, така и на европейско ниво, тъй като заплатите на хората в предприятия, в които има колективни трудови договори, са с 12 процента по-високи.   Най-високи са заплатите в IT сектора, въздушния транспорт, производството на кокс, застраховането, централните офиси, добива на метални руди, рекламите и проучването на пазари, финансовите услуги, далекосъобщенията. Сред най-нископлатените дейности са медико-социалните грижи, социалната работа без настаняване, производството на дървен материал, ветеринарномедицинската дейност, производството на облекло, охраната, ресторантьорството и др.   Средната работна заплата по предварителни данни за 2018 г. достигна 1135 лв., което е номинален ръст от 9.4 на сто и реално покачване с 6.4 на сто. В промишлеността от общо 29 отрасъла 17 имат равнище на заплащане над средната работна заплата за страната, а 13 са с номинален ръст над средния за страната.   Обхватът на броя на наетите на минимална заплата продължава да нараства. В края на декември 2018 г. достига 442 392 души и представлява 19.3 на сто от всички наети, при 16.6 процента през 2017 г., пише в доклада. Драстично увеличение на наетите на минимална заплата в сравнение с декември 2017 г. се отчита в \"Транспорт, складиране и пощи\" - почти 2,2 пъти, със 72.3 на сто - във \"Финансови и застрахователни дейности\", със 62.7 на сто - в \"Създаване и разпространение на информация\".   Работната заплата продължава да бъде основният източник на доход в домакинските бюджети. През 2018 г. доходът от работна заплата на едно лице от домакинство достигна 3336 лв., което представлява ръст спрямо предходната година от 9.8 на сто. Това е най-високият номинален ръст от последните пет години. Относителният дял на дохода от този източник в общия доход на домакинствата също нараства и през 2018 г. достига 55.5 на сто, което е с 1.1 процентни пункта повече от 2017 г., пише в доклада.   Проблемът със силната регионална диференциация в заетостта и заплащането на труда остава нерешен, констатират от КНСБ. Проблемът се обуславя от липсата на инвестиции, ниския размер на трудовите възнаграждения и големия обхват на нископлатени работници в някои от областите. През 2018 г. такива се очертават: Видин (746 лв.), Благоевград (750 лв.), Кюстендил (785 лв.), Силистра (790 лв.). Разликата в брутните заплати е около 2.1 пъти между София (1536 лв.) и Видин (746 лв.).   Темповете на нарастване на средната работна заплата по области варират от 4.9 на сто за Добрич до 14.4 на сто - за Ловеч и Ямбол. Прави впечатление, че в столицата ръстът е под средния за страната (7.2 на сто), а в останалите области с размер на СРЗ над 1000 лв. ръстът е около и над средния за страната - Враца (10.9 на сто), Варна (9.6 на сто), Стара Загора (9.1 на сто), София област (10.6 на сто).   Разликите в стандарта на живот по региони у нас остават непреодолимо големи, констатират от КНСБ. Покупателната способност на работната заплата се повишава плавно, но равнището й остава твърде ниско, за да изразява някакви значителни и трайни промени в жизнения стандарт на населението, пише в доклада. Според последните данни на Евростат пет от шестте български региона са сред най-бедните 20 в ЕС, с БВП на глава от населението (в СПС) под 50 на сто от средното за Европа равнище.   Средната работна заплата в България изостава номинално между 4 и 7 пъти спрямо старите държави членки и около 1.6-2.5 пъти спрямо новите държави членки. Отклоненията при нетния размер са следствие от разликите в данъчното облагане и дела на социалноосигурителните вноски. В стандарта на покупателна способност средната нетна работна заплата в България е 2.0-2.5 пъти по-ниска от тази в старите държави членки (Италия, Ирландия, Великобритания и Германия) и 1.2-1.7 пъти - спрямо новите държави членки (Латвия, Литва, Естония, Словакия, Чешката република, Унгария и Полша).   На практика този показател е най-точният измерител на покупателната способност на заплатите, защото отразява както разполагаемия размер, така и ценовите разлики между отделните страни, допълват от КНСБ.   България продължава да е на последно място по размер на минималната работна заплата, но като процентно нарастване за година има сходна динамика с тази на Чехия, Хърватия, Естония, Румъния, Словакия и Гърция. Най-висок ръст регистрират в Литва (38.75 на сто) и в Испания (22.3 на сто). Единствено Латвия не отбелязва нарастване на МРЗ през посочения период, а като правило новите държави членки регистрират значително по-високи ръстове от старите държави членки, което е отражение на протичащия процес на конвергенция в заплащането на труда, се отбелязва в доклада.   България попада сред осемте страни с най-висока данъчно-осигурителна тежест на годишния доход от минимална заплата. Това мотивира искането на КНСБ за ускорена конвергенция на заплатите, от една страна, и за въвеждане на необлагаем минимум до размера на МРЗ, от друга.", "date": "2019.05.09", "title": "КНСБ настоява: Средната работна заплата в България до края на 2022 г. да стигне 1000 евро"}
{"url": "http://epicenter.bg/article/Rabotodateli-s-otvoreno-pismo-do-Borisov-zaradi-tsenite-na-toka/182404/4/0", "text": "От Асоциация на организациите на българските работодатели изпратиха отворено писмо до министър-председателя на Република България Бойко Борисов, заместник министър-председателя Томислав Дончев и министъра на енергетиката Теменужка Петкова, относно цените на електроенергията.   Ето текстът на писмото:                                ", "date": "2019.05.09", "title": "Работодатели с отворено писмо до Борисов заради цените на тока"}
{"url": "http://epicenter.bg/article/Nikolay-Nankov--S-novi-investitsii-vav-ViK-shte-podobrim-zhivota-na-nad-2-miliona-balgari/182406/4/0", "text": "На финалната права сме в подготовката на инвестиция от близо 2 млрд. лв. в отрасъл ВиК, която не само ще подобри качеството на живот на над 2 милиона българи, но ще създаде заетост, нови възможности за бизнес, развитие, растеж. Ще помогне и за създаване на устойчив във финансово и технико-експлоатационно отношение бранш.   Това каза зам.-министърът на регионалното развитие и благоустройството Николай Нанков на дискусионен форум за новите инвестиции в отрасъла, съобщиха от пресцентъра на МРРБ. Той поясни, че част от средствата са от Оперативна програма „Околна среда 2014-2020“, други са от националния бюджет. Значителен е и размерът на финансирането, осигурено от ВиК операторите.   До момента всички ВиК оператори, които ще бъдат бенефициенти по ОПОС 2014-2020, са подали проектните си предложения преди крайния срок – 23 април 2019 г. Сега проектите са в процес на оценка, а пилотният на ВиК Смолян за модернизация на мрежата в областта на стойност 91 млн. лв. е в изпълнение с обявени обществени поръчки. С обществените поръчки са готови и в Русе, Шумен, Стара Загора. Процедурите ще се обявяват под условие, защото все още няма сключени договори. Очакваме колегите от ОПОС да разгледат бързо проектите, за да може до края на годината да се пристъпи към реалното им изпълнение, каза Нанков.   През последните 10 години МРРБ води постоянна и дългосрочна политика в подкрепа на ВиК отрасъла. През първия програмен период по линия на европейската солидарност бяха изградени 51 пречиствателни станции за отпадъчни води и над 2600 км водопроводна и канализационна мрежа. Отделно Министерството на регионалното развитие и благоустройството е инвестирало близо 80 млн. лв. във ВиК инфраструктура, а със заем в размер на 130 млн. лв. от Световната банка за пръв път от 30 години се изграждат язовири за питейни нужди. Над 330 млн. лв. са реинвестирани и от самите ВиК оператори през последните три години и половина.   Сега постигнатото ще бъде надградено на база извършените регионални прединвестиционни проучвания в 15 области на страната, а проектите ще се изпълняват от консолидираните ВиК оператори. Това са и двете съществени разлики с предишния програмен период, когато бенефициент на средствата бяха общините.   Зам.-министър Нанков подчерта, че дружествата са доказали своя капацитет за справяне с подобни проекти. Сега предизвикателствата пред тях ще бъдат още по-големи, тъй като ще се изграждат над 400 обекта в 50 населени места. Ще се строят над 800 км водопроводна мрежа, пречиствателни и помпени станции, съоръжения за третиране на утайки и други.   Голямо предизвикателство ще бъде не само обемът на инвестициите и сложността на строително-ремонтните работи, но и съчетаването на различни източници на финансиране. Освен БФП и националното съфинансиране по проектите, дружествата ще ползват финансови инструменти от Фонда на фондовете. Те трябва да държат сметка и за фактора време - проектите са със строго фиксиран времеви диапазон и трябва да завършат до края на програмния период.   В дискусията взе участие и председателят на парламентарната Комисия по околната среда и водите Ивелина Василева, която оцени високо свършената работа и пожела успех при изпълнението на проектите.   „Имаше много спекулации, че Регионалните прединвестиционни проучвания няма да бъдат подготвени в срок, както и че ВиК операторите няма да подадат навреме проектните си предложения. Твърдеше се даже, че ще бъде загубено европейското финансиране. Но фактът е факт. Дотук работата е свършена успешно. Сега се надяваме колегите от Управляващия орган на ОПОС да приключат бързо с оценката на проектите и да започне тяхното изпълнение“, каза Ивелина Василева. Тя подчерта, че постигнатото е резултат от труда на десетки хора, които всеотдайно работиха през изминалите години.   „Най-ценният капитал във ВиК отрасъла са хората. Затова нека обединим усилията си инженерните професии да бъдат отново атрактивни за младите хора. Добрата новина е, че професия хидроинженер е вече защитена“, отбеляза председателят на Комисията по околната среда и водите в парламента.  ", "date": "2019.05.09", "title": "Николай Нанков: С нови инвестиции във ВиК ще подобрим живота на над 2 милиона българи"}
{"url": "http://epicenter.bg/article/Otvoriha-ofertite-za-kontsesiyata-na-letishte-Sofiya--Bitkata-shte-e-zhestoka-/182436/4/0", "text": "Битката за концесията на Летище София се очертава като изключително любопитна след отварянето на офертите на петимата кандидати в процедурата. Концепциите на консорциумите, участващи в състезанието за 35-годишния договор, са твърде различни, което прави съпоставката им доста сложна.  Журито се състои от експерти на транспортно министерство, летището, РВД, които публично изчетоха предложенията за развитие на софийския аеропорт по време на заседание на комисията в Министерство на транспорта.  Преди началото на отварянето на офертите министърът на транспорта Росен Желязков обяви, че това е процедура за публично-частно партньорство, която е сравнително нова. Той подчерта, че цялата документация по процедурата се съхранява в защитени сейфове под 24 часово наблюдение и изтъкна, че това е първата изцяло електронна процедура.   Единствено обвързващите предложения на участниците се подават на хартия. Те бяха прочетени от членове на комисията в момента на тяхното отваряне.  Предложенията на кандидатите за годишно концесионно възнаграждение варират в широки граници от 19.9 милиона евро с офертата на Манчестър Еърпорт Груп до 32.8 млн. евро при Аеропортс де Пари.   който притежава и управлява три летища във Великобритания и британското дружество на китайската \"Бейджин Кънстракшън Ейнджиниринг Груп\"), е с най-внушителен размер на предлаганите инвестиции на аерогарата - над 1 милиард евро.  МАГ предлагат 460 милиона евро вложения още през първите 10 години в модернизацията на летищната инфраструктура, с които да превърнат София в регионален хъб.  “Планът ни за летище София е впечатляващ и уникален. Искаме да създадем единствен по рода си нов терминал, който да бъде гордостта на България. Архитектурният дизайн е вдъхновен от пейзажа и историческото наследство на България и отразява най-доброто от страната”, сподели Андрю Харисън, Главен изпълнителен директор на MAG Летищни услуги.  Британската оферта е в партньорство с китайската BCEG, която в момента изгражда най-голямото летище в света – Международното летище Пекин Даксинг. Офертата на компанията включва използването на български доставчици и работници за трансформацията на столичната аерогара.   за концесия на летище \"София\" е финансово най-изгодното за държавата. Обединението, което управлява трите парижки летища и десетки гари, заедно с турския оператор, предлагат годишна концесионна такса от 32,8 млн. евро. Предложението за инвестиции е 903 млн. евро.  След френско-турската оферта по този критерии се нарежда предложението на консорциума   (управлява летището в Копенхаген в Малмьо, Швеция). То е за 26,5 млн. евро. Липсват данни за заложения инвестиционен план, който също има горяма тежест при оценката.  Следва офертата на  в партньорство с оператора \"Флугхафен Мюнхен\") - тя е за 24,5 млн. евро и инвестиции за 608 млн. евро.   ЕАД, която оперира летищата във Варна и Бургас. То е за годишна концесионна такса от 21 млн. евро и вложения от 615 млн. евро.    1. Консорциум \"Витоша\" - MAG/BCEG - 19.948 млн. евро годишно концесионно възнаграждение и инвестиции в размер на 1.003 млрд. евро.  2. Фрапорт - 21 млн. евро годишно възнаграждение и инвестиции от 615 млн. евро.  3. Консормциум SofConnect (Мюнхен) - 24.542 млн. евро годишно възнаграждение и инвестиции от 608 млн. евро.  4. Летище Копенхаген - 26.05 млн. евро на година, липсва посочен размер на инвестициите.  5. Airport de Рaris - 32.824 млн. евро, 903 млн. евро инвестиции.  Във всичките оферти е предвидено изграждането на трети терминал, но в две от предложенията има идея сегашният Т1, който повече прилича на селска автогара, да бъде бутнат. Другите инвестиции в разширяването на инфраструктурата ще зависят от ръста на трафика.    Победителят ще получи летище \"София\" за срок от 35 години. Очаква се от концесията държавата да спечели над 2 милиарда лева.    ", "date": "2019.05.09", "title": "Отвориха 5-те оферти за концесията на летище София. Битката ще е жестока! "}
{"url": "http://epicenter.bg/article/Rumen-Porozhanov-e-na-razpit-dnes-po-deloto-na-Minyu-Staykov/182339/3/0", "text": "Земеделският министър Румен Порожанов на разпит. Причината е разследването за източването на европрограмата \"Млад фермер\". Порожанов ще дава показания в Специализирания съд като бивш началник на Фонд \"Земеделие\".  Основен обвиняем за злоупотребите е алкохолният бос Миню Стайков. Според разследващите той е използвал деца на свои служители за подставени лица, които взели субсидии за милиони.  Реален собственик на фирмите им обаче бил именно той.", "date": "2019.05.09", "title": "Румен Порожанов е на разпит днес по делото на Миню Стайков"}
{"url": "http://epicenter.bg/article/Severin-nyama-da-obzhalva-prisadata-ot-30-g--zatvor-za-ubiystvoto-na-Viktoriya/182360/3/0", "text": "Северин Красимиров, който на 6 октомври миналата година зверски изнасили и уби телевизионната водеща Виктория Маринова приема наложеното му от Окръжния съд в Русе наказание и няма да обжалва присъдата, съобщи русенската телевизия TVN, в която работеше убитата млада жена.   До изтичането на законоустановения срок защитата на 21-годишния ром не е внесла в Апелативния съд във Велико Търново жалба по постановената присъда.   На 22 април състав на Окръжния съд в Русе призна Красимиров за виновен в извършването на три престъпления - умишлено убийство, изнасилване и блудство и го осъди на 30 години затвор при първоначален строг режим. Подсъдимият поиска съкратен процес и така на практика се спаси от най-тежкото наказание - доживотен затвор без право на замяна. Служебният му защитник дори поиска по-лека присъда. Според него имало превес на смекчаващите вината обстоятелства и заради това наказанието трябвало да бъде в по-нисък размер.", "date": "2019.05.09", "title": "Северин няма да обжалва присъдата от 30 г. затвор за убийството на Виктория"}
{"url": "http://epicenter.bg/article/Apelativniyat-spetsializiran-nakazatelen-sad-otstrani-ot-dlazhnost-kmeta-na-selo-Chuprene-Vanyo-Kostin/182415/3/0", "text": "Апелативният специализиран наказателен съд уважи протеста на Специализираната прокуратура срещу отказа на първата инстанция да отстрани от длъжност кмета на село Чупрене Ваньо Костин. Това съобщиха от пресцентъра на Апелативна специализирана прокуратура.   Съдът мотивира отстраняването с това, че престъплението, за което Костин е обвинен, е в качеството му на длъжностно лице. Освен това, служебното му положение може да създаде пречки за разкриването на обективната истина. Костин бе задържан на 9 април 2019 г. при операция на Специализираната прокуратура, подпомогната от КПКОНПИ и Дирекция „Жандармерия“. Ден по-късно бе привлечен към наказателна отговорност за длъжностно и за документно престъпление (по чл. 282 и чл. 313 от НК) - за продажбата на общински земи на фирми на родственици, в т.ч. и на негово недекларирано дружество. Всичките тези общински земи попадат в територията на бъдещия ски комплекс „Миджур“, за който вече има изготвен и одобрен от Върховния административен съд общински проект.   По време на извършените действия по разследването на 9 април 2019 г. в общинската сграда и на адреси в Чупрене, с. Долни лом и Белоградчик бяха намерени и иззети 20 договора за продажби, повечето от които извършени без законна тръжна процедура.   Решението на съда, с което Костин се отстранява от длъжност, е окончателно и не подлежи на обжалване.  ", "date": "2019.05.09", "title": "Апелативният спецсъд отстрани от длъжност кмета на село Чупрене Ваньо Костин"}
{"url": "http://epicenter.bg/article/Zadarzhaha-organizirana-prestapna-grupa-za-trafik-na-hora-chrez-fiktivni-brakove/182425/3/0", "text": "Служители от Главна дирекция „Гранична полиция“ разкриха и задържаха организирана престъпна група за трафик на хора чрез фиктивни бракове. Това съобщиха от пресцентъра на МВР.   Четирима членове на организираната престъпна група – две жени и мъж български граждани, както и един индиец, са задържани вчера в хода на предприети действия, осъществени от оперативни служители и разследващи полицаи на ГД „Гранична полиция“ и полицаи от СДВР. Операцията е проведена под ръководството на Специализираната прокуратура. Извършени са претърсвания на адреси в столицата, откъдето са иззети веществени доказателства.   Работата по случая започнала в отдел „Противодействие на контрабандата и престъпността през държавната граница“ в ГДГП през 2017 г. и до момента информацията за организираната престъпна група за трафик на хора продължава да се придобива, разширява и документира.   По първоначални данни четиримата участници в групата набирали жени на територията на София, с които мъже от Индия и Пакистан да сключат фиктивни бракове. Жените били примамвани с обещания за финансова изгода. Целта на пакистанците и индийците е била нелегална миграция чрез законови разрешителни режими въз основа на сключени бракове с гражданки от Европейския съюз. Сключването на браковете се е извършвало на територията на България, в страни от Западна Европа и в Република Кипър. Впоследствие чуждите граждани се регистрирали на адреси в съответните държави и кандидатствали за продължително пребиваване на територията на страни от Западна Европа, възползвайки се от сключените фиктивни бракове с българските гражданки. Жените, въвлечени в незаконната дейност, били принуждавани да съдействат на индийците и пакистанците пред съответните миграционни власти в различни страни – Австрия, Белгия, Дания и др.   Четиримата участници в организираната престъпна група са привлечени в качеството на обвиняеми и задържани за 72 часа с прокурорско разпореждане. Процесуално-следствените действия продължават под ръководство на наблюдаващ прокурор от Специализираната прокуратура.", "date": "2019.05.09", "title": "Задържаха организирана престъпна група за трафик на хора чрез фиктивни бракове"}
{"url": "http://epicenter.bg/article/Emil-Radev-se-vklyuchi-v-initsiativa-na-MGERB--posvetena-na-Denya-na-Evropa-/182419/2/48", "text": "  Евродепутатът Емил Радев и кандидат за член на ЕП от листата на ГЕРБ се включи в инициативата, с която Младежи ГЕРБ-Варна отбелязаха Деня на Европа. Младите хора провокираха минувачите в центъра на морската столица да запишат своите мечти и идеи за ЕС, като продължат изречението „Моята Европа е...”. Посланията бяха изписвани на специално подготвена за целта стена, където много граждани също споделиха вижданията си за бъдещето на ЕС – за силна, просперираща и обединена Европа, съобщиха от пресцентъра на ГЕРБ.  „Моята Европа е сигурна и без двойни стандарти”, написа лично Емил Радев, който през изминалия мандат поведе битка срещу двойните стандарти при храните и напитките, срещу неприемането на България в Шенген, срещу дискриминационния мониторингов механизъм за страната ни.  „Моята Европа е Варна”, написа кметът на морската столица Иван Портних, който също се включи в инициативата на младежите.  От МГЕРБ пожелаха успех на Емил Радев в предизборната кампания и изразиха подкрепата си за европейските перспективи, които гарантират на България, евродепутатите и правителството на ГЕРБ.  По-рано днес Емил Радев присъства на тържествата, организирани от община Варна и Военноморските сили по повод 9 май – Ден на победата над хитлерофашизма и Ден на Европа. Венци и цветя бяха поднесени с военен ритуал на паметника на Осми Приморски полк, след което тръгна шествие до сградата на общината. Там по традиция бяха издигнати флаговете на България и на Европейския съюз по случай Деня на Европа.  ", "date": "2019.05.09", "title": "Eмил Радев се включи в инициатива на МГЕРБ, посветена на Деня на Европа "}
{"url": "http://epicenter.bg/article/Na-9-may-Stanishev-i-levite-premieri-se-obyaviha-za-sotsialna-i-spravedliva-Evropa/182420/2/0", "text": "„Европа трябва да бъде единна, социална и солидарна и ние ще положим всички усилия тя да стане такава след сериозния резултат на социалистите на Европейските избори.\"  Това заяви президентът на ПЕС Сергей Станишев в Сибиу, Румъния. Той е там днес, в деня на Европа, за поредица от срещи с премиерите от левицата.  „С лидерите от нашето политическо семейство дебатирахме Декларацията от Сибиу, която ще бъде обсъдена на предстоящия Европейски съвет. Категорични сме, че Европа трябва да бъде отново единна, социална, солидарна и справедлива. Единна - без разделения, без скорости, без огради, без различно третиране на държавите-членки. Социална - по-добър живот за всеки европейски гражданин, никой не бива да бъде оставен зад борда. Справедлива - с достойни доходи, равно заплащане за еднакъв труд, достъпни здравеопазване и образование. Солидарна - основният принцип на ЕС - всяка страна в момент на нужда да получи подкрепа; помощ за региони и държави от Съюза, за да приближаваме стандарта на живот на хората от България до Португалия и от Италия до Швеция.\"  „Идеята за ЕС е неразривно свързана с победата над нацистка Германия във Втората световна война, за да забравим войните и да живеем в мир и сътрудничество. Затова в Манифеста на ПЕС ясно поискахме 9 май да бъде честван като официален празник в целия ЕС като символ на мира и демокрацията, загърбвайки тежките страници от миналото.\", каза в обръщението си Станишев.  Президентът на ПЕС разговаря с испанския премиер-социалист Педро Санчес, който спечели убедително парламентарните избори в Испания преди седмица. Двамата са единодушни, че само обединени социалистите и социалдемократите могат да донесат желаната промяна към справедливост и солидарност в Европа. Същото потвърди пред Станишев и португалският премиер Антонио Коща, който заложи на социална политика и увеличаване на доходите в страната си.  Премиерът на Швеция Стефан Льовен, гръцкият министър-председател Алексис Ципрас, премиерът на Малта Джозеф Мускат също разговаряха със Станишев за предстоящите избори.  Социалистите виждат възможност да преобразят Европа към по-добро и разчитат на успех, особено след убедителния резултат на изборите в Испания, победата на социалистите във Финландия и очаквания добър резултат в Дания през юни.  „Така нашето политическо семейство ще има най-много - 9 министър-председателя - в Европейския съвет. При добро представяне на изборите ще търсим възможности за широк прогресивен алианс в Европейския парламент, който да излъчи Франс Тимерманс за следващ председател на ЕК. Левицата ще има шанс за 11 комисари в следващия състав на Комисията. По този начин можем да се преборим за промяната в Европа - новото мнозинство в ЕП, председател на ЕК и най-голям брой леви премиери в Европейския съвет значително ще променят картината на Стария континент.\", коментира лидерът на европейската левица.  ", "date": "2019.05.09", "title": "На 9 май Станишев и левите премиери се обявиха за социална и справедлива Европа (ВИДЕО)"}
{"url": "http://epicenter.bg/article/Borisov-v-Sibiu--ES-se-dokaza-kato-unikalen-instrument-za-sotsialno-i-ikonomichesko-sblizhavane-/182421/2/0", "text": "„Европейският съюз се доказа като уникален инструмент за социално и икономическо сближаване. Затова трябва да продължим с политиките, допринасящи максимално за растеж и заетост, за да няма Европа на много скорости“.  Това заяви министър-председателят Бойко Борисов в изказването си по време на работната сесия на Неформалното заседание на държавните и правителствените ръководители на страните членки на ЕС в румънския град Сибиу.  Във фокуса на работната сесия бяха поставени споразумението по новата Многогодишна финансова рамка на ЕС за периода 2021-2027 г. и продължаването на работата по темите, залегнали в Стратегическия дневен ред от 2014 т. „За да можем да постигнем нашите амбиции през следващия институционален цикъл е необходим адекватен и ефективен бюджет“, отбеляза министър-председателят Бойко Борисов. Той подчерта, че от особено значение е да се запази ролята на бюджета на ЕС като инструмент за инвестиции и в него да се съхранят традиционните политики като Кохезионната и Общата селскостопанска политика, които са доказали своята добавена стойност за ЕС. „Тези политики продължават да имат ключова роля за преодоляване на различията между регионите, за укрепване на конкурентоспособността на Европа, както и за справяне с негативните екологични, демографски и социални предизвикателства“, добави премиерът Борисов на работната сесия в Сибиу.  Българският министър-председател посочи, че от стратегическо значение за бъдещето на ЕС е завършването и пълноценното функциониране на Единния пазар. „За България основен акцент следва да бъде индустриалната политика, съобразена, както с националните специфики, така и с предизвикателствата на дигиталната икономика и целите, свързани с опазването на околната среда и климатичните промени“, каза още премиерът Борисов. Акцент в изказването си министър-председателят постави и върху изграждането на Цифровия пазар, развитието на иновациите и високите технологии, които са от голямо значение за конкурентоспособността на ЕС. Премиерът Бойко Борисов се спря също на важността от изграждането на напълно интегриран Енергиен съюз с оглед на гарантирането на достъпна, сигурна и устойчива енергия.  „За България ключов приоритет за възвръщането на доверието в банковия сектор и цялостната икономическа стабилност в Европа е задълбочаването на Икономическия и паричен съюз“, каза още министър-председателят Бойко Борисов по време на изказването си в Сибиу. „България се подготвя за членство в еврозоната и очаква положително решение. Ключов приоритет за страната ни продължава да е и пълноправното членство в Шенгенското пространство“, добави премиерът Борисов.  В заключение той призова всички в общността да продължат да работят за повишаването на еврооптимизма, на положителните примери и на добавената стойност от нашето обединение – Европейски съюз.  ", "date": "2019.05.09", "title": "Борисов в Сибиу: ЕС се доказа като уникален инструмент за социално и икономическо сближаване!"}
{"url": "http://epicenter.bg/article/Borisov--Kolkoto-Plevneliev-beshe-ednakvo-otdalechen-ot-BSP-i-GERB--tolkova-e-i-Radev/182424/2/0", "text": "През целия ден не стихват престрелките между президента Радев и премиера Борисов. Темата на острите реплики между двамата първи мъже в държавата е - кой ползва държавни средства за предизборна кампания и доколко президентът е равноотдалечен от всички партии.   Това каза пред журналисти в Сибиу министър-председателят Бойко Борисов, предаде Агенция „Фокус“.   На въпрос прави ли се кампания с държавни пари, Борисов заяви: „  – защото не може да се водиш на работа в парламента и да не ходиш на робата. Аз си показах цялата програма де по ден. Ако е против да се дадат 20 млн. лв. за училищни автобуси - да каже! Дадохме още 9 млн. лв.  за машини за гласуване“.   Припомняме, че  „ . Както виждате обвиненията към мен са абсолютно несъстоятелни... цитираният Иво Христов, първо напусна президентството и тогава започна да води предизборна кампания, така че нека се поучат и другите\". Изказването на президента бе от центъра на София след полагане на венци в памет на загиналите във Втората световна война.   От румънския град Сибиу    „Освен това, защо трябва да му напомням на кой пленум ходи като президент?   Изцяло ние свършихме работата за военното училище в Долна Митрополия. Той 10 години се е борил и не е успял. Защо не е успял при двете години на Орешарски, когато мандатът бе на БСП?\", коментира Борисов.   И продължи с атаките:„  Всяко негово изказване е в полза на опозицията\".   Борисов посочи пред журналистите, че завчера са си говорили с президента за училището в Долна Митрополия, той му споделил, \"колко се радва и си мислех, че днес ще ме питате за това“.   \"  Ами да го поканим да дойде и на ГЕРБ. Всички виждате, че не е еднакво отдалечен. И ме питате дали е еднакво отдалечен. Ами, не е! Видно е, че не е\", ядоса се Борисов.  \"А европейските въпроси ще ги оставим да се занимават другите, защото ние се занимаваме с това дали сме еднакво отдалечени\", натърти премиерът.   \"Ами не сме еднакво отдалечени! . Защо трябва да проявяваме лицемерие, от негова страна, всъщност“, не спираше да се ядосва Борисов.   Скандалът започна от интервю на премиера в предаването \"Лице в лице\" снощи по БТВ, когато той заяви, че президентът не е равноотдалечен от партиите: , попита риторично Бойко Борисов в отговор на искането на БСП да се оттегли от премиерския пост по време на предизборната кампания и във връзка със сигнала им до ЦИК, че използва държавен ресурс за предизборни цели.    ", "date": "2019.05.09", "title": "Радев и Борисов в остър сблъсък - кой ползва държавни пари за предизборна кампания"}
{"url": "http://epicenter.bg/article/Andrey-Novakov--Za-parvi-pat-ot-30-g-horata--vrashtashti-se-u-nas--sa-poveche-ot-tezi--koito-napuskat/182426/2/48", "text": "  Kандидатът за евродепутат от листата на ГЕРБ и СДС Андрей Новаков взе участие в среща-дискусия на тема: „Превозвачи и бюджет\", която се проведе в парк-хотел „Кюстендил\" в областния център. На дискусията присъстваха областният координатор на ГЕРБ - Кюстендил Виктор Янев и общинският председател на политическата сила Михаела Крумова, съобщиха от пресцентъра на партията.  „Финансирането за трансграничните региони засяга конкретно Кюстендил. Поставихме си за цел пакет „Мобилност“ да не влиза в сила и се получи. Пакет „Мобилност“ не бе одобрен, преговори не започнаха, в момента българските превозвачи возят така, както са возели винаги. Целта е да продължим тази битка и в следващия мандат\", каза Андрей Новаков.  По време на дискусията той посочи, че в доклада на Европейския парламент е заложено увеличаване на парите за трансграничните райони.  „Не би било достатъчно само да увеличим средствата, а за мен е важно в трансграничните райони да може да се прокарват или да се разширяват гранични пунктове. Да може Европейският съюз да финансира реално свързаност, като се прокарват пътища на места, на които ги няма или там, където граничният пункт е с недостатъчен капацитет, той да бъде разширен\", каза Андрей Новаков.  Той обясни, че в момента по трансгранични програми се финансират много важни проекти, свързани с опазване на околната среда, с повишаване на информираността, с насърчаване на туризма, с подкрепа към малкия и среден бизнес.  „Така че, ако Кюстендил реши да разшири граничните си пунктове, дали към Сърбия, дали към Северна Македония, това да може да се случи. Изключително важно е това за тези региони. Само така ще може да преодолеем различията от двете страни на границата и мисля, че това ще бъде в полза за всички\", подчерта Андрей Новаков.  По време на срещата-дискусия в Кюстендил евродепутатът постави акцент и върху програмата „Свързана Европа\", която финансира проекти за изграждане на трансевропейска мрежа. Тя е насочена към изграждането на магистрали, железопътни линии, мостове и друга инфраструктура на места, където е изключително важно да се завърши самата мрежа.  „Такива средства ще има. Преборихме се и затова парите, заделени само за кохезионните държави, да не бъдат намалявани и по тази програма ще се финансира изграждането на магистрала от София до Калотина. Важно е, че тази програма ще продължи да работи и ще има финансиране по нея\", каза Андрей Новаков.  Той коментира и предизборната кампания, в която основният опонент на ПП ГЕРБ намесва много вътрешнополитически теми. „Не бива да се подвеждаме по тона на нашите опоненти, защото по това, което чувам от тях – няма нищо градивно. Ние търсим доверието на хората, да отидем в Европейския парламент и да продължим всичко, което и до момента е правено за България\", каза Андрей Новаков.  „За първи път от 30 години насам хората, които се връщат в България, са повече от тези които я напускат. За първи път имаме такава положителна тенденция. Това е оценката на хората. Тя е важната за нас, а не тази на нашите политически опоненти\", каза Андрей Новаков. По думите поради тази причина е важно да се продължи, да се осигури достатъчно финансиране чак до 2027 година, за общини като Кюстендил, Бобов дол, Бобошево и те да могат да се възползват.  „Ясно е, че на тези места трудно иначе ще може да наваксаме с изоставането, ако разчитаме само на собствените си сили или на местните приходи. Затова европейското финансиране е приоритет. Единствените сме, които знаем как да печелим доверието на Европейската комисия\", бе категоричен българският евродепутат.   ", "date": "2019.05.09", "title": "Aндрей Новаков: За първи път от 30 г хората, връщащи се у нас, са повече от тези, които напускат"}
{"url": "http://epicenter.bg/article/Nikolay-Dikov--GERB--Evropa-investira-v-kulturniya-zhivot-na-Stara-Zagora-/182427/2/48", "text": "  Европа е в Стара Загора с редица проекти, които осигуряват финансиране за належащи въпроси, стоящи пред местната власт. Благодарение на солидарността на ЕС, общината подпомага всички културни институции, за да е Стара Загора жив културен център. Това каза днес кандидатът за евродепутат от листата на ГЕРБ Николай Диков, съобщиха от пресцентъра на партията.  Той се срещна с работещите в Кукления театър, като бе придружаван от общински съветници.  „Не е случайно, че в нашия град имаме Куклен театър на световно ниво. Това е доказано във времето с редица заслужени ИКАР-и и международни награди. Старозагорци се гордеем с него“, подчерта Диков.  „Чрез проектите, които реализират кметът на града Живко Тодоров и екипът му през последните осем години, е видимо, че нашият град се променя, обновява. Културните ни средища имат подкрепа, когато се нуждаят. Пример мога да дам с Кукления театър, въпреки че е държавна собственост, но никой не се замисли и веднага бяха осигурени общински средства за спешния ремонт на покрива му преди няколко години“, припомни Николай Диков.  Той спомена още, че тази година в своя нов дом ще се настани и Музей „Литературна Стара Загора“, който до преди обособяване на ново помещение се намираше в неугледен апартамент.  „Роден съм и съм живял в миналото време. В онези времена, за които никой не иска да си спомня. Днес по-младите не осъзнават, че само с една лична карта и една банкова могат да обикалят света“, каза Дарин Петков, директор на Държавен куклен театър.  „Отварянето на Европа, общуването, което имаме, тези обмяна на опит и идеи – те са ценност, която трябва да пазим. Преди 10 години никой от нас, артистите, не можеше да си помисли да има представление тук и да отиде след 3 часа на друг спектакъл в София. Днес тази възможност е факт, защото имаме подходяща инфраструктура“, допълни директорът на театъра.  По време на срещата Диков припомни, че още две от любимите места за старозагорци – Летният театър и Зоопаркът, предстои да бъдат обновени. „През есента очакваме да отвори врати и Центърът за даровити деца, в дарената от Мария Жекова сграда в центъра на града ни. Без европейска помощ, от общинския бюджет само – всички тези подобрения са немислими“, допълни той.  Николай Диков бе категоричен, че важните теми за региона трябва да имат своя европейски глас, за да има полза за всички ни. Той подчерта важността от стабилност на енергийния комплекс „Марица изток“, както и в продължаване на инвестирането на свежи европейски пари в региона.  ", "date": "2019.05.09", "title": "Николай Диков, ГЕРБ: Европа инвестира в културния живот на Стара Загора "}
{"url": "http://epicenter.bg/article/Rumen-Gechev--Ima-nadezhda--che-situatsiyata-v-Balgariya-shte-se-opravi/182428/2/48", "text": "  В Разлог, по случай 9-ти май - Денят на Победата и Денят на Европа, се проведе ежегодно шествие в града. В него участие взе и кандидатът за евродепутат от листата на \"БСП за България\" проф. Румен Гечев. Всички заедно преклониха глави пред паметника на загиналите във войните в Разлог. По - късно проф. Гечев се срещна с кмета на село Баня Мария Юрганчева.  “Разбира се, че имам надежда, че ситуацията в България ще се оправи. Хората, които се занимават с политика трябва да бъдат умерени реалисти и оптимисти. Няма как гражданите да следват човек песимист. Политиците трябва да бъдат оптимисти, но не да гледат само през розови очила. Трябва да имат конкретни политики, както имаме ние, представителите на БСП. Призовавам всички да гласуват доверие на нас не само защото по този начин ГЕРБ ще падне от власт, а защото БСП е сред българския народ\", каза професорът. По думите му месеци наред социалистите обикалят цялата страна и коментират заедно с българския народ истинските проблеми. \"В резултат на тези обиколки се създаде \"Визия за България\" и \"Визия за Европа\". Взели сме онова, което е най- важно за българския народ“, категоричен бе проф. Румен Гечев.  След това той се срещна с кмета на община Белица Радослав Ревански. Той сподели, че Общинският съвет на Белица работи с помощта на БСП. Г-н Ревански похвали депутатите от I- ви МИР Благоевград - Николай Бошкилов и Богдан Боцев, че благодарение на тях, от трибуната на НС е поставен най- болезненият въпрос за общината, а именно- липсата на спешен център.  След срещата с кмета, проф. Румен Гечев и Общинският съвет на БСП-Белица положиха цветя пред Паметника на загиналите през 1923-1944 г. и Отечествената война /1944-1945г./.  “Изключително съм щастлив, че съм във вашия край. Сега, когато сме членове на ЕС трябва да си спомним за всички тези жертви, които са дали живота си за нашето по-добро бъдеще\", каза Гечев.  Беличани попитаха Румен Гечев защо трябва да гласуват на 26-ти май за БСП. Професорът обясни, че БСП иска по-достойно място на България в ЕС. \"Искаме на 26-ти май да спечелим, защото България е член на ЕС от 12 години, а правителството на ГЕРБ управлява вече 10 години. България е страната с на -ниски пенсии, с най-ниската средна работна заплата, нашите фирми са с най- ниска конкурентна способност, ние сме страната с най- висока детска смъртност. Картината е изключително неблагоприятна. Затова искаме социална Европа - с лесно достъпно образование и здравеопазване. Искаме Европа да се върне към своите корени и ценности\", добави Гечев.  По-късно професорът се срещна с обществеността на Якоруда и подчерта, че българските социалисти ще защитават българските интереси в ЕП.", "date": "2019.05.09", "title": "Румен Гечев: Има надежда, че ситуацията в България ще се оправи"}
{"url": "http://epicenter.bg/article/Emil-Radev-prisastva-na-ofitsialniya-start-na-infrastrukturen-evroproekt-v-Dolni-chiflik-/182429/2/48", "text": "  Евродепутатът и кандидат за член на Европейския парламент от листата на ГЕРБ Емил Радев присъства на официалния старт на проект за реконструкция и рехабилитация на улична мрежа в град Долни чифлик и село Старо Оряхово. Това съобщиха от пресцентъра на ГЕРБ.  Кметът на общината Красимира Анастасова обяви началото на символичната първа копка, като обясни, че проектът по Програмата за развитие на селските райони 2014-2020 г. е на обща стойност над 1,6 млн. лв. без ДДС.  „Какъв по-добър знак за нашата община да дадем навръх 9 май – Деня на Европа, началото на европроект, който се осъществява в резултат от европейската солидарност. Дейностите по проекта включват цялостно преасфалтиране и подмяна на тротоари по ул. „Кирил и Методий” в с. Старо Оряхово и по улиците „Демокрация”, „Армейска”, „Иван Сокачев” и „Трети март” в гр. Долни чифлик”, обясни Анастасова.  „Нека проектът се реализира качествено и в срок”, обърна се тя към изпълнителите на проекта, като уточни, че продължителността на строително-ремонтните работи е 180 календарни дни.  „През следващия програмен период България очаква повече евросредства. Ние сме една от малкото държави, чиито бюджет за следващия програмен период ще бъде увеличен. Това е резултат от съвместните усилия на българските представители в ЕП и на правителството на премиера Бойко Борисов. Очакваме с 4 млрд. лв. повече евросредства, а това означава повече пари за пътища, за пречиствателни станции, за обучение на младите хора, за по-конкурентоспособен бизнес, за социални програми”, коментира Емил Радев.  Кметът на Варна Иван Портних, който също присъства на церемонията, заяви, че разчитаме на европейското финансово рамо, но резултатите са факт и с активната работа на българските държавни и местни власти. „Дейни кметове като Красимира Анастасова успяват да привличат и пълноценно да използват европейските средства, за да реализират качествени и полезни за хората проекти”, изтъкна Портних и поздрави Анастасова за усилията да използва всички възможности за обновяване на инфраструктурата в Долни чифлик.  Сред официалните лица на събитието бяха още председателят на Общинския съвет в Долни чифлик Жеко Жеков и общински съветници, представители на ДФ „Земеделие”, кметове и кметски наместници, общинският ръководител на ГЕРБ Николай Николов, много граждани.  ", "date": "2019.05.09", "title": "Емил Радев присъства на официалния старт на инфраструктурен европроект в Долни чифлик "}
{"url": "http://epicenter.bg/article/MVnR--Balgariya-i-SASht-obsadiha-vazmozhnosti-za-podpomagane-na-pravoslavnite-obshtnosti-po-sveta/182431/2/0", "text": "Чрез помощите си за развитие България и САЩ могат да подкрепят православните общности в Северен Ирак и Сирия, като участват във възстановяването на храмове. Тази възможност обсъдиха вицепремиерът и министър на външните работи Екатерина Захариева и посланикът за специални поръчения в Държавния департамент на САЩ по въпросите на свободата на вероизповеданията Самюел Браунбек.  „България традиционно има добър поглед върху Сирия и Северен Ирак и е силно обезпокоена от случващото се с религиозните общности там“, подчерта министър Захариева. Тя изтъкна, че подобно сътрудничество е важно за българската държава, която работи последователно за равноправието и свободата на религиите. Като пример тя посочи, че в България има малка, но добре развита и интегрирана сирийска общност.  Самюел Браунбек посочи, че подобни проекти са важни за общностите в зони на конфликт, не само защото гарантират свободата им на вероизповедание, но им дава допълнителен стимул да останат по родните си места, вместо да емигрират.  Като друга възможност за подпомагане на религиозните общности по света министър Захариева повдигна въпроса за нуждата на българите в САЩ от православни храмове.  В хода на разговора посланик Браунбек предаде положителната оценка на САЩ за последователната борба на българското правителство с езика на омразата и религиозната нетърпимост.  „В България не делим хората по вяра, а правителството ни реагира незабавно на всички изяви на религиозна нетърпимост и реч на омразата“, подчерта външният ни министър.  Екатерина Захариева и Самюел Браунбек обсъдиха и неотдавнашната визита на папа Франциск в България. Вицепремиерът и министър на външните работи подчерта масовия и радушен прием, и топлото отношение на българите към главата на Римокатолическата църква.", "date": "2019.05.09", "title": "МВнР: България и САЩ обсъдиха възможности за подпомагане на православните общности по света"}
{"url": "http://epicenter.bg/article/Elena-Yoncheva--9-may-e-denyat--koyto-napravi-nevazmozhna-nova-voyna-v-Evropa/182434/2/48", "text": "„Днес честваме края на най-разрушителната и опустошителна война в световната история. На 9 май отдаваме почит на всички, тръгнали на битка срещу фашизма, но най-вече на българските антифашисти. 9 май е и денят, който по-късно, благодарение на идеята на Робер Шуман, направи невъзможна нова война в Европа”.   Това каза водачът на листата на „БСП за България” Елена Йончева на среща с жители на общ. Велики Преслав на тема „България в ЕС – вчера, днес и утре”. Тя коментира, че днес имаме друга Европа, с други предизвикателства – бежанската криза и тероризма. „България също е изправена пред предизвикателства – огромното социално разделение и липсата на справедливост. Преодоляването на тези проблеми е нашата цел и кауза”, категорична бе Елена Йончева. Водачът на листата на левицата каза още, че след 26-ти май ще започне възстановяването на България и решаването на проблемите на страната ни.    „На този ден често ни се задава един въпрос – Ден на победата ли е или Ден на Европа? Внушава се, че онзи, който празнува победата не е достатъчно европеец”, каза кандидатът за евродепутат от листата на „БСП за България” Иво Христов. Той добави, че Европа не се ограничава с границите на ЕС и Втората световна война го показва. „Затова на тази дата трябва да празнуваме и двата празника”, категоричен бе Христов.  „На 26-ти ни предстоят избори за ЕП. Те имат два залога – национален и европейски. Националният е да победим ГЕРБ, защото са пуснали корени във властта и се превръщат в партия- държава, която прогони няколко стотин българи в чужбина”, каза още Иво Христов. Той коментира, че е важно всички заедно, с гласа си, да спасим българската демокрация и правото да избираме своите управници. „Ако не го направим сега, наесен няма да има нормални избори”, заяви той. Кандидатът за евродепутат обясни, че вторият залог, европейският, е да изберем достойни хора в ЕП, които да бранят българския национален интерес. „Брюксел е свикнал в България да си има работа с безпроблемни политици. Те са свикнали да казват единствено и само „ДА” на Брюксел, но е време да свикнем да казваме и „НЕ”, когато е необходимо, и БСП го прави. Всеки глас, извън листата на „БСП за България”, е глас за ГЕРБ и подарък за Борисов, защото той с нищо не застрашава едноличната му власт”, заключи Иво Христов.  Кметът на Велики Преслав Александър Горчев подари на Елена Йончева енциклопедия на област Шумен и пожела успех на кандидатите на БСП за България на предстоящите избори.", "date": "2019.05.09", "title": "Елена Йончева: 9 май е денят, който направи невъзможна нова война в Европа"}
