{"url": "http://epicenter.bg/article/Bencho-Benchev-e-stabiliziran-i-izveden-ot-intenzivnoto-/160948/2/0", "text": "Бенчо Бенчев е стабилизиран след остра сърдечна криза и обостряне на паркинсонова болест, и бе изведен от интензивното отделение днес следобед. Към този момент зам.-председателят на Общинския съвет е в частна болница, и ще остане там през следващите няколко дни докато изследванията му влязат в норма, по думи на приближен на семейството, цитиран от кореспондента на БГНЕС в Бургас.  Семейството му допусна репортер на Флагман, който го засне в леглото му, заради появили се спекулации, че се укрива от обществеността и от органите на властта, които са уведомени в коя болница се намира.  Пред Флагман.бг синът на Бенчо Бенчев - Георги, обясни, че баща му вчера е получил остра сърдечна криза, кръвното му е скочило критично и е загубил говора си.  \"Искам малко спокойствие – заради майка ми Мария, която също не се чувства добре\", помоли той репортера на Флагман. \"От снощи се разкъсвам между нея и баща ми, който продължава да е в критично състояние – нервната му система не издържа на натоварването от миналия петък до вчера следобед. Срина се напълно след вечерните новини. Затова извикахме линейката.\"  По думите му баща му е много оскърбен в политически план. \"Току-що ми каза, че настоява контролните органи на държавата да ревизират бизнеса му, защото е спокоен – платил си е данъците и няма скрупули. Счетоводството му е изрядно\", добави Георги Бенчев.   ", "date": "2018.08.08", "title": "Бенчо Бенчев е стабилизиран и изведен от интензивното "}
{"url": "http://epicenter.bg/article/Hasan-Azis-za-skandala-s-Mityo-Ochite--DPS-ne-se-chuvstva-uchastnik-v-tozi-protses/160898/2/0", "text": "Няма критерий за измерването на морала в политиката. Всяка партия решава как да съотнесе към себе си и към ценностите си тази  тема”.  Това коментира пред БТВ зам.-председателят на ДПС и кмет на Кърджали Хасан Азис по повод скандала с Димитър Желязков – Митьо, общинския съветник от БСП Бенчо Бенчев и бившия депутат от ДПС Несрин Узун.    По думите му Несрин Узун „няма в настоящия момент активна политическа позиция в ДПС” и изрично е разграничил действията си от тези на партията. Той допълни, че бизнесменът от 10 години не е в активната политика… макар да е бил в кандидат-депутатските листи на движението през 2014 г.   \"ДПС не се чувства участник в този процес, защото Несрин Узун е бивш депутат от ДПС, той няма активна политическа позиция и той направи изрично разграничение от това, че неговото участие в темата с Бенчо Бенчев не ангажира ДПС, каза кметът на Кърджали.   \"За нас тази тема не съществува. Всеки опит ДПС да бъде вкаран в един или друг скандал звучи абсурдно, което граничи със смешното\", допълни още Азис.   „Местната власт и бизнеса трябва да работят заедно, работодател на всички граждани в една община е местният бизнес, който осигурява работа и потенциал”, подчерта търновският кмет Даниел Панов (ГЕРБ). Той отказа да коментира дали е нормално Митьо Очите да охранява митниците и беше категоричен, че във Велико Търново ГЕРБ си няма свой Бенчо Бенчев.   „Не бих казал, че (застреляният показно в София бизнесмен) Петър Христов е редил листите. Бил е дарител на много мероприятия, помагал е на много хора, не мисля, че трябва да свързваме случая”, коментира още Панов.   И той, и Хасан Азис разкритикуваха твърденията на БСП, че на фона на скандала с Митьо Очите непрозрачно са били разпределени 111 млн. лв. за общински проекти, като повечето от парите са дошли при ГЕРБ и ДПС.   Панов посочи, че 15 млн. лв. са за столичното метро, а 9 – за Пловдив като Европейска столица на културата, като в същото време най-големите общини в България са на ГЕРБ. „Втората политическа сила БСП на изборите за местна власт не е втора, а е четвърта. Втора сила са независимите кандидати, а трета – ДПС”, допълни той.     „Апелирам за чистотата на политическата класа – има хора в нея, които са склонни бързо да печелят пари, защото са влезли в нея случайно” – това призова бившият шеф на НСБОП ген. Румен Миланов, който лично е разследвал действията на Митьо Очите в периода след атентата от 2001 г., при който загина жената на несебърския бос.   „Криминалният сюжет е продължение на другия сюжет. Този сюжет не е въпрос за личното имущество на политиците, това е един процес, който го прокарахме от уникалния процес държавната собственост да стане частна. Нима този проблем с връзките на Бенчев, Узун и Желязков е първият? Не е първия, не е само БСП”, допълни антимафиотът.   Според него за да има човек като Желязков влияние по морето, „ние като държава не сме се справили”. Той призна, че и през 2001 г., и днес разследващите, прокуратурата и съда не разбират достатъчно добре процесите в подземния свят.   Така и вече е „почти невъзможно” да се стигне до босовете, а голяма част от бизнеса им вече е в „белия сектор”. Фирмите с участие на политици, пък, „може би са един от инструментите на избелването”. Така се появяват и черните партийни каси, с които после се купуват гласове.", "date": "2018.08.08", "title": "Хасан Азис за скандала с Митьо Очите: ДПС не се чувства участник в този процес"}
{"url": "http://epicenter.bg/article/Dadeniyat-na-prokuror-ot-GERB-kmet-na-Sopot-blagodari-na-Borisov/160902/2/0", "text": "Кметът на Сопот Деян Дойнов се срещна с премиера Бойко Борисов в Министерския съвет, след което публично му благодари за грижата на държавата към общината.   Дойнов заяви, че управляващите не делят кметовете и опроверга твърдението на БСП, че ГЕРБ се целят да купуват кметовете на други партии.   Кметът на Сопот призова да се спре с \"манипулациите и спекулациите в публичното пространство\", че не се помага на общините. Напротив, тъй като съм пряко засегнат от това нещо, затова съм дошъл тук, за да изразя своята подкрепа. Напротив, помага се на общините\", заяви той.   В момента Дойнов е независим кмет, а дали ще премине в лагера на ГЕРБ на следващите местни избори, не отговори. Ще се кандидатирам, аз съм млад човек, да сме живи и здрави, коментира той бъдещите си намерения.   \"В БСП има доста интелигентни хора, но постъпиха непочтено с мен. Нищо не са искали от мен, нито аз от тях. За мен това е затворена страница\", лаконично коментира отношенията си с бившата си партия кметът.   По думите му правителството не дели кметовете по партии. Дойдох тук като човек, като кмет, като мъж, който си държи на думата, за да благодаря, заяви Дойнов. Той се похвали, че благодарение на безлихвен заем от държавата, 70% от който е опростен, община Сопот в момента има 1,8 млн. дългове при заварени 13 млн. задължения.   Министър-председателят и правителството помагат на общините, изтъкна още Дойнов и в отговор на въпрос категорично отрече да има опити на управляващите да \"купуват\" предизборно кметове.", "date": "2018.08.08", "title": "Кметът на Сопот благодари на Борисов: Правителството не дели кметовете по партии"}
{"url": "http://epicenter.bg/article/Nikolay-Kolev-Bosiya--Tova-balgarite-gi-ostavi--Nyama-po-blagodarni-hora-ot-turtsite/160913/2/0", "text": "Анкетната парламентарна комисия, създадена по случая с Николай Колев-Босия, ще заседава в понеделник от 14 часа.  Това съобщава във фейсбук Пламен Даракчиев.  В поста си бившият синдикален лидер дава информация и за здравословното състяние на гладуващия вече две месеца дисидент от времето на Живков: „Тази вечер бях у Босия. През деня го е прегледал лекар, на който той има доверие. Като изключим тахикардията всичко останало е добре. Една народна рецепта за лечение е дала резултат и сега той пие близо 2 литра вода.“ Даракчиев пише още: „Не можах да му кажа нито една новина. Тъкмо обратното - от него научих, че анкетната парламентарна заседание се събира в понеделник от 14 часа. Казах му, че ми е звънял Ибрям Рунтов е в България, че е загрижен и че тези дни ще го посети. Той и това знаеше. Сетне се разплака и махна с ръка: „Това българите ги остави...! Няма по-благодарни хора от турците.“ Даракчиев припомня, че Ибрян Рунтов е син на Радаман Рунтов- Куруджу от Корница, който е лежал по затворите шест години. Бащата и синът били в Мюсюлманския стачен комитет с център в Долно Изворово, Казанлъшко. „Босия беше един от хората, който през май 1989 г. им помагаше да си пишат декларациите и да се свързват с „вражеските“ радиостанции. По тази причина го прибраха. Първо в Главно следствено управление, а после в Софийския централен“.  Анкетната комисия, която бе създадена в Народното събрание, трябва да разследва сигналите за корупция при издаването на шофьорски книжки. Това е причината за гладната стачка на Николай Колев-Босия, който настоява за оставка на транспортния министър. Сред исканията му са и това за свикване на Велико народно събрание. ", "date": "2018.08.08", "title": "Николай Колев-Босия: Това българите ги остави...! Няма по-благодарни хора от турците"}
{"url": "http://epicenter.bg/article/Protestirashtite-v--quot-Balgarski-poshti-quot--iskat-sreshta-s-premiera/160914/2/0", "text": "Протестиращите в \"Български пощи\" искат среща с премиера Бойко Борисов. Това стана ясно от думите на обявилата гладна стачка Златка Младенова, служител в \"Български разменно-сортировъчен център\" и лидер на организацията на синдиката \"Защита\" в предприятието, по време на пресконференция днес, предаде БТА.   Младенова гладува от 30 юли заради спрени пари за клас прослужено време и ваучери за храна. Тя заяви, че макар парите да са изплатени след намесата на Инспекцията по труда и въпреки обещанията, не може повече да вярва на думи и никой не гарантира, че през следващите месеци няма да се случи същото.   Исканията са чисто синдикални, има много проблеми - ниски заплати, лоши условия на труд, помещения, в които температурата е висока, липса на работно облекло, посочи тя.   Според нея е необходима и пълна финансова ревизия за последните пет години.   Около 13 служители на предприятието са се присъединили към гладната стачка.   Милена Атанасова, зам.-председател на \"Защита\", заяви, че е нарушено трудовото законодателство и посочи, че полагаеми трудови възнаграждения са отнети на служители, които имат и без това ниски заплати. Тя обясни, че мотивът на ръководството, че не са се присъединили навреме към колективния трудов договор, е неоснователен, защото колективният трудов договор няма нищо общо с получаването на полагаемите възнаграждения, което е регламентирано в Кодекса на труда. Според нея в абсолютно нарушение на трудовия закон ръководителят си е позволил да отнеме на хората полагаеми възнаграждения, а и се посяга на основни трудови и граждански права, включително и правото на свободно синдикално сдружаване. Атанасова уточни, че тези плащания са възстановени, след като е била сезирана и се е намесила инспекцията на труда.   Красимир Митов, председател на синдиката \"Защита\", посочи, че гладната стачка е крайна мярка на протест, за да бъде чут гласа им и исканията за свободно сдружаване, увеличение на заплатата, по-добри условия на труд, закупуване на лични предпазни средства и работно облекло. Получихме устни гаранции, на които служителите не вярват, искаме да видим това под някаква форма и някой да носи отговорност и да бъде гарант, обясни той.   Той припомни, че омбудсманът Мая Манолова е организирала среща между протестиращите и ръководството на пощите, но попита къде е министър Московски. Ще отнесем проблема до премиера, защото може да се стигне да гладуват не 13, а 1300 души, предупреди той.", "date": "2018.08.08", "title": "Протестиращите в \"Български пощи\" искат среща с премиера"}
{"url": "http://epicenter.bg/article/Borisov-shte-se-sreshtne-sas-sinoptitsite--koito-mu-se-oplakaha-ot-BAN/160916/2/0", "text": "Премиерът Бойко Борисов ще се срещне със синоптиците, които вчера се обърнаха за съдействие към него с отворено  писмо,  съобщи Канал 3 .   В него работещите в Националния институт по метеорология и хидрология се оплакаха от ръководството на БАН, че не им дава отпуснатите допълнително от правителството 15 млн. лв. и ги плаши да не протестират. Метеоролозите настояват да бъдат отделени от БАН и да са пряко на подчинение на МОН като второстепен бюджетен разпоредител.   \"15 милиона повече има и за БАН - сега не ги знам защо се карат с института, но ще се срещна с тях и ще видя\", заяви днес премиерът по време на отчета за спада на контрабандата на цигари на 5,8% за първото тримесечие на годината.   Коментарът му беше по повод отпуснатите допълнително суми от кабинета за институции и общини, за да онагледи, че благодарение на борбата с контрабандата има повече приходи за социални дейности и повишение на заплати в различни сфери.  ", "date": "2018.08.08", "title": "Борисов ще се срещне със синоптиците, които му се оплакаха от БАН"}
{"url": "http://epicenter.bg/article/Krasimir-Valchev--MON-e-gotovo-da-predprieme-deystviya-za-izvazhdaneto-na-NIMH-ot-BAN/160917/2/0", "text": "Министерството на образованието е готово да предприеме действия за изваждането на Националния институт по метеорология и хидрология от БАН. Това каза за \"Хоризонт\" министърът на образованието Красимир Вълчев. Той добави, че е разговарял с ръководствата на института и БАН и се надява в кратък период да намерят решение.    Договореността тогава е била да се помогне в краткосрочен план дейността на института - както от министерството, така и от БАН. Нещо, което не е изпълнено от страна на БАН.   Самият институт не е типична научна организация, като основната част от работата е хидрометеорологичното обслужване и това трябва да бъде отчетено от страна на БАН, поясни министър Вълчев и заяви:   \"Ние предоставяме допълнителни средства над това, което предоставя Академията.   Доколкото разбирам от тяхното отворено писмо от вчера, недоволството им е въобще към перспективите за съществуването в рамките на Академията заради неразбирането от страна на ръководните органи на БАН, най-вече от общото събрание\".     , че принадлежността на НИМХ към структурата на БАН никога не е била поставяна под въпрос. От БАН припомнят, че на заседание на общото събрание на 2 юли е декларирано, че въпросът за излизането на метеоролозите от Академията не е обсъждан. БАН винаги е отдавала голямо значение на оперативните дейности, извършвани от Института и е правила максимално възможното за тяхното приоритетно финансиране, заявява ръководството на БАН.", "date": "2018.08.08", "title": "Красимир Вълчев: МОН е готово да предприеме действия за изваждането на НИМХ от БАН"}
{"url": "http://epicenter.bg/article/Balgariya-stroi-posolstvo-v-Sauditska-Arabiya/160921/2/0", "text": "Правителството отпусна 1 612 510 лв. за откриване на Посолство на Република България в Рияд, Кралство Саудитска Арабия, съобщиха от Министерския съвет. В рамките на визитата на министър-председателя Бойко Борисов в Кралството през ноември 2017 г. бяха изразени конкретните измерения за откриване на българско посолство в саудитската столица.   Приоритет в двустранните отношения между Република България и Кралство Саудитска Арабия е привличането на инвестиции в България, както и стимулирането на контактите между представителите на бизнеса на двете държави.   За да бъдат изпълнени заложените цели, посолството ни в саудитската столица ще се състои освен от политическа и консулска служба, и от служба по търговско-икономическите въпроси. ", "date": "2018.08.08", "title": "България строи посолство в Саудитска Арабия"}
{"url": "http://epicenter.bg/article/Postradalite-v-Bolonya-balgarcheta-nyama-da-minavat-prez-tezhki-operatsii/160879/3/0", "text": "Българските ученици, които пострадаха при взрива на цистерна в Болоня, са в добро състояние и няма да се наложи да се подлагат на тежки оперативни интервенции. Това каза в ефира на bTV директорът на ПГМТ „Владимир Комаров” – Силистра Татяна Кинджакова.   Общо три деца остават в болница, като другите четирима пострадали гимназисти вече са при останалата част от групата в общежитието и ще ходят до лечебно заведение само за смяна на превръзки. „Всички наранявания са от обгаряне от взривната вълна”, обясни директорката. Тя допълни, че всички са успели сами да се придвижват до общежитието, което е на около половин километър от мястото на взрива, като придружаващите ги учители са подали сигнал в спешната помощ.   Най-тежко пострадалото момче е в специализираната болница в Чезена, като първоначалната прогноза на лекарите е, че ще се наложи да остане под наблюдение 40 дни, защото ходилата му са пострадали. Днес или утре от България ще пристигнат баща му и брат му, посочи генералният консул на България в Милано Росен Руфев.   Той коментира, че учениците вече преодоляват психологическия шок от тежки инцидент. Татяна Кинджакова посочи, че всички искат да продължат практиката си, заради която са пристигнали в Италия. „Децата вече знаят, че животът е най-голямото благо, което може да бъде подарено на някого”, допълни тя.  ", "date": "2018.08.08", "title": "Пострадалите в Болоня българчета няма да минават през тежки операции"}
{"url": "http://epicenter.bg/article/Trima-dushi-sa-otkarani-v-bolnitsa-sled-katastrofata-kray-Varna/160897/3/0", "text": "Трима души са откарани в болница, след като два автомобила се блъснаха рано тази сутрин на пътя за Бургас в района на местност „Харамията“, преди Варна. Към момента движението там не е спряно, но се осъществява с повишено внимание. Това съобщиха от Областната дирекция на МВР, предаде радио „Фокус“ – Варна .   По-сериозно е пострадал един от тримата отведени за преглед. Това е 45-годишен пътник от единия автомобил. Той е с фрактура на лявата ключица, но вече е освободен за домашно лечение.   Друг, 44-годишен, мъж също е прегледан и е освободен с контузни наранявания, без опасност за живота. Третият пострадал, който е на 46 години, чака да му бъде направена рентгенова снимка, но също е в съзнание и контактен, няма опасност за живота му.   Сигнал за инцидента е подаден в 7.45 часа тази сутрин. Сблъскали са се два леки автомобила.   Причините за катастрофата тепърва се изясняват, но към момента е ясно, че в единия автомобил е възникнала някаква неизправност. Това е довело до загуба на контрол от страна на водача и е станало причина за сблъсъка. След това и двете коли са излезли встрани от пътя.   Движението в района на „Харамията“ не е спряно, но се образува задръстване. От полицията призовават водачите да проявят търпение и да преминават в участъка с повишено внимание.", "date": "2018.08.08", "title": "Трима души са откарани в болница след катастрофата край Варна"}
{"url": "http://epicenter.bg/article/Prof--Nikolay-Radulov--Mityo-Ochite-ot-balgarski-zatvor-ne-se-boi-/160895/11/34", "text": "  – И по дефиниция, и реално не е възможно проспериране на която и да било престъпна групировка без „чадър“. Освен, че препират пари чрез заплащане на политици и служители на специалните служби и полицията, ръководителите на престъпните структури в последните години замислят и лично участие във властта – засега в общинската. Ето пример: Братя Галеви – общински съветници. Изборите в България са скъпо нещо и всяка партия си търси спонсори, без особено да се замисля за етичната стойност на подобно финансиране. След изборите, разбира се, дадените средства трябва да се отработят. Организираната престъпност има достатъчно пари да спонсорира при изборите и властта, и опозицията. А след изборите тя намира форми за връщане на вложените ресурси. Това формира сериозна корупционна среда, за която от ЕС непрекъснато ни критикуват.    – Досега имаме достатъчно много арестувани, но и достатъчно много от тях, които са пуснати. Говори се за многотомни дела и за твърди доказателства, събрани със СРС. Нека видим какво ще се предложи на съда и ще има ли свидетели, защото българското законодателство не поощрява присъди, основани само на СРС.  – Да, обаче при протакане на делото е напълно възможно част от свидетелите да ги обхване амнезия, други да се откажат от показанията си, а трети просто да се споминат. А и нашата правосъдна система не се слави със сигурна защита на свидетелите, а по-скоро с обратното.    – Аз мисля, че Димитър Желязков – Митьо Очите няма да се уплаши особено от българския затвор. Ако съдим по предишното му пребиваване в него, можем да очакваме, че той ще бъде примерен затворник, ще се самообразова, ще спортува, ще се явява на турнири, ще ги печели, ще следва отпуска, почивка, болнично лечение. Това, което не можем да очакваме, е превъзпитание и прекратяване на престъпната дейност. Самият затвор предлага възможности за развитие на тази дейност. Като гледаме епизодичните екшъни с „отклоняване“ на затворници, можем да кажем, че известен “престой“ в наш затвор дори няма да затрудни бизнеса на Желязков. Турският затвор е друго нещо, там на Желязков могат да му се случат доста неприятни неща. Тук, ако получи присъда, може и да се влоши здравословното му състояние. Престъпниците си наемат най-добрите адвокати, както се оплакваше един прокурор. Ама въпросът е за качеството на разследването. Нека обвинението се представя от най-добрия прокурор, който и да е той.    – Този път Желязков, както научаваме, е издирван за участие в група, свързана с рекет, изнудване и палежи.    – Ами не съм сигурен. Собственичката отричаше по телевизията връзката на Митьо Очите с рекета. Тя поименно обяви кой отговаря за защитата й – беше обидена, че плаща, а тези, на които плаща, не правят нищо НАП да не я тревожи. Според мен връзката не е пряка. Просто рекетьорите плащат данък на господаря на престъпността, без да са част от структурата му. Ако се прави паралел с рекета от 90-те години, може да се говори за някакво подобие, но на значително по-високо и префинено ниво.    – Главният секретар твърдеше, че тези 400 престъпни групировки не са формиращи криминогенната обстановка. От думите му можем да останем с впечатление, че са налице няколко групички дребни мошеници. Всъщност, престъпността в цял свят се модернизира – от познатата ни вертикална йерархична структура се ориентира към мрежова – без демонстриране на власт, трудна за опознаване и информационно проникване. Моделът е на модернизираните през последните 10 г. терористични организации. Организираната престъпност много бързо се реорганизира, когато промените водят до по-големи печалби и повече сигурност. Нашата организирана престъпност следва „добрите практики“ и дори, според европейски експерти, бележи развитие и лидира в европейски мащаб.    – Естествено е покрай такава криминална история да се водят политически разговори и престрелки. Същността е в несъстоятелността на властта да предостави на гражданите сигурност и в неумението на опозицията да води дебата така, че да получи политически и морални дивиденти. Наистина симбиозата между престъпност, пари и власт е емблема на прехода. Но това е процес, преминат от всяка развиваща се страна. Спомнете си сухия режим и натрупаните от контрабанда на алкохол състояния на редица американски политици – на клана Кенеди, например. Цветанов може да прави каквито си иска изказвания, но когато става дума за спорни бизнесмени, свързани с неговата партия, изведнъж забравя за познанствата си с тях.    – Той е избор на тези, които спонсорира, и с които има общ бизнес. Публична тайна е, че на местни избори всички партии осигуряват избираеми места в листите си на едри спонсори – лично на тях или на техни представители. Фирма „Аркус“ се свързва със Златомир Иванов – Баретата и Желязков. Присъствието на общински съветник в нея определено говори за обвързаности и корупция на местно ниво.    – Явно, общинарите са твърде оплетени в общ бизнес. А и независимо от случилото се, едва ли бизнесът на Бенчев ще пострада за това, че се познава отблизо с Митьо Очите. Туристическият бизнес предполага много свързани с него и с политиците лица, а по Южното Черноморие Очите е босът на престъпността.    – Трудно е да се долови смисълът. Гамата на тълкуване може да се разтегне от заплашителна до успокоителна. От това, че Желязков ще се яви на делото и няма да има проблеми – до това, че в затвора е като у дома си и дори затворническата охрана го пази.    – Когато опрат до политика, нещата излизат от рамките на нормалното. Всяка страна обвинява другата, а счита себе си за морален съдник. Ако гражданите се вгледат внимателно, ще видят че, политиците от различните цветове са като братя близнаци – с разтеглива съвест и морал, търсене на дефекти у противниците и безкритично отношение към своите. Колкото повече такива случаи станат публично известни, толкова повече избирателите ще са по-внимателни, като пускат бюлетината.    – Като че в последната година инициативата в саморекламата мина от МВР в прокуратурата. Макар че и натрапчивото внушение от страна на МВР, че се справя все по-добре и по-добре с престъпността, е достатъчно. Това внушение не довежда успокоение, а по-скоро убеждение, че хората са оставени сами да се грижат за себе си и безопасността си. По същество работата на МВР е да създава гражданска сигурност, а не да се хвали. На количеството на хвалбите и присъдите от Страсбург несъмнено оказват влияние.    – Убеден съм, че отново предстоят вълнения на полицейски служители. Некомпетентно управление, партизанщината при раздаването на постове, партийните квоти – всичко това не допринася за повишаване на ефективността на работата в МВР. Полицейските служители го знаят и не са съгласни, когато ръководството ги обвинява, че се интересуват само от заплатите, а не и от работата си. Те непрекъснато говорят за отвратителните условия на труд и безхаберните разпореждания на началниците си. Но не могат да формулират в профсъюзни искания управленската некомпетентност и връзкарството, защото върху тях ще се изсипят обвинения за партийни пристрастия и политическо влияние. Твърдението на Световната банка за високите заплати на българските полицаи е необмислено. То е направено спрямо средната работна заплата, но не засяга големия обем извънреден труд, почти безплатен, нито пък ниското качеството на живот на обикновения полицай с неговото заплащане. Затишието е моментно и е свързано с желанието на полицаите за благополучно европредседателство. Противоречията не са преодолени и вероятно отново ще се изострят през есента. ", "date": "2018.08.08", "title": "Проф. Николай Радулов: Митьо Очите от български затвор не се бои "}
{"url": "http://epicenter.bg/article/Izliza--Dokato-lezhah-i-umirah--na-Uilyam-Foknar/160938/6/0", "text": "На 10 август излиза  , единствената творба от големия романов шлем на Уилям Фокнър, която не е представяна досега на българските читатели.   (превод: Рада Шарланджиева; стр. 248, цена: 22 лв., твърди корици) е епична трагикомедия за едно деветдневно пътуване с каруца през 20-те години на миналия век из космоса на Фокнър, въображаемата Йокнапатофа. Семейството на изпаднал дребен стопанин на памукови ниви от изостаналия селски Юг тръгва на път да изпълни един завет, който е приело за свой божи и човешки дълг. И после да се върне честито у дома. А пътуването се оказва бурна одисея на битки с природните стихии, човешките тайни, превратностите на живота, униженията.   (1897–1962) e Роден в Ню Олбани, щата Мисисипи и с няколко кратки прекъсвания прекарал целия си живот в Оксфорд, щата Мисисипи. Слаб ученик, посещавал колежи и университети, без да завърши дори гимназия. Но овладял френския език от майка си и изчел цялата класика и съвременна литература, както, разбира се, и Библията. И слушал жадно и ненаситно разказите на близки и съграждани за миналото на Юга и на Мисисипи, за собствения си род, за Гражданската война, за робството, за Ку Клукс Клан. От средно заможно южняшко семейство, но работил какво ли не през живота си – пощаджия, пилот на боен самолет, писар, огняр, сценарист в Холивуд. Сам казва, че няма черна работа, с която да не може да си изкара толкова хляб, колкото му е необходимо, за да си освободи време и тишина да пише. Не особено известен извън литературните кръгове на модернистите в САЩ и Европа, докато през 1949 година не получава Нобелова награда за литература. След това е сред най-прославяните. Два пъти е награждаван с „Пулицър“, Фокнър е смятан за един от най-влиятелните белетристи на Америка.  Романите   са сред най-великите достижения на американската литература и именно те определят мястото на Фокнър сред колосите в световната модерна класика.  Питали го:    Фокнър:    С Джуъл идваме от полето, вървим по пътеката един след друг. Макар да съм на петнайсетина крачки пред него, всеки, който ни наблюдава от памуковия склад, може да види, че разръфаната и очупена сламена шапка на Джуъл е с една глава над моята.  Пътеката, гладко утъпкана от боси ходила и спечена като тухла от юлския месец, сече права като отвес през зелените редици буренясали памукови храсти до склада в центъра на полето, където завива и обикаля постройката под четири заоблени прави ъгъла, за да продължи нататък през нивята изгладена от стъпки с чезнещи очертания.  Памуковият склад е от неодялани трупи, а пълнежът между тях отдавна е изпопадал. Квадратен, с едностранно скосен продънен покрив, складът стои килнат в празната блещукаща сипкавина на слънчевия потоп, на двете му срещуположни стени при подстъпите на пътеката има по един широк прозорец. Когато стигаме до него, аз завивам по пътеката, която обикаля постройката. На няколко метра зад мен Джуъл, вперил поглед право пред себе си, влиза вътре с едно обкрачване на прозореца. Все тъй зазяпан напред с бледите си очи като дървени топчета, побити в дървено лице, той прекосява на четири стъпки помещението с вцепенената строгост на внезапно оживяла от краката надолу шперплатова реклама на индианец в кърпен гащиризон пред тютюнопродавница и обкрачва насрещния прозорец, така че отново е на пътеката тъкмо когато аз се появявам иззад ъгъла. Един зад друг, на малко разстояние, но този път с Джуъл начело, продължаваме към подножието на речния склон.  Каруцата на Тъл стои край вира, привързана за тарабата, юздите са увити около облегалото на седалката. В каросерията има два стола. Джуъл спира при водата, откачва от върбовия клон кратунката и пие. Аз го отминавам и поемам нагоре по пътеката, откъдето започвам да чувам триона на Каш.  Когато излизам на равното, той вече не реже. Стои сред купчини стърготини и намества две дъски. В светлите петна между сенките те жълтеят като злато, като меко злато с плавни лъкатушни следи по плоскостите от острието на теслата: добър дърводелец е Каш. Придържа двете дъски върху дърводелското магаре и ги прилепва по ръбовете към четвъртината скован сандък. Кляка и присвива очи, за да огледа кантовете, после спуска дъските на земята и хваща теслата. Добър дърводелец е. Ади Бъндрън не можеше да си пожелае по-хубав, по-хубав ковчег, в който да легне. В този тук ще ѝ бъде спокойно и удобно. Продължавам към къщата, а подире ми  Хряс. Хряс. Хряс на теслата.  Тъй че заделих аз яйцата и направих вчера кифлите. Станаха чудни. Много разчитаме ние на наште кокошки. Берекетни носачки излязоха, малкото, които ни останаха след невестулките и разни такива. Че и змиите през лятото. Змията се шмугва в курника по-бързо от всичко. Понеже щяха да ни струват далеч повече от предвижданията на мистър Тъл, пък и нали бях обещала да покрия разликата с яйца, трябваше да съм по-внимателна от всякога, щото ги взехме само на мойта гола дума.  Можехме да изберем и по-евтини пилци, но дадох дума, както рече мис Лоингтън, докато ме съветваше да се главя за породистото люпило, а и мистър Тъл е убеден, че в края на краищата породистите крави и прасета винаги се изплащат. Та след като ни отидоха на поразия толкова много кокошки, нямаше как да ядем от наште си яйца, защото аз нямаше да допусна мистър Тъл да ме кори заради покупката ни на мойта гола дума. Затова когато мис Лоингтън спомена за кифлите, ми хрумна, че ако изпека една фурна, ще спечеля точно колкото да вдигна с две глави нетната стойност на люпилото. И че ако всеки път спестявам по едно яйце, ами то и яйцата ще ми излязат без пари. А пък тая седмица те се скъсаха да снасят и аз не само заделих достатъчно яйца над обещаните да продам, за да направя кифли, ами спастрих още толкоз отгоре, та и брашното, и захарта, и дървата за печката ми излязоха на печалба. И тъй, опекох ги аз вчера, по-внимателно, отколкото съм пекла през целия си живот, а кифлите се получиха чудни. Но тази сутрин, като пристигнахме в града, мис Лоингтън ми каза, че госпожата си сменила решението и в крайна сметка се отказала да вдига празненство.  – Така или иначе, трябваше да купи кифлите – казва Кейт.  – Ами вероятно няма какво да ги прави – отговарям.  – Трябваше да ги купи – повтаря Кейт. – Но богатите градски госпожи могат да се отмятат.  Само беднячките не могат.  Пред Бога богатството е нищо, защото Той вижда какво е в сърцето.  – Дали да не ги продам на пазара в събота? – умувам. – Наистина станаха чудни.  – Няма да изкараш и по два долара за парче отсича Кейт.  – А те да не би да ми струват нещо – казвам. – Скътах сума яйца и размених една дузина за захар и брашно. Кифлите ми излязоха абсолютно безплатни, даже мистър Тъл проумя, че спестените яйца, далеч над бройката, която сме се уговорили да продадем, все едно сме ги намерили отнякъде или сме ги получили подарък.  – След като ти е поръчала кифлите, трябваше да ги купи – упорства Кейт.  Бог вижда какво е в сърцето. Ако по Негова воля едни хора гледат на честността различно от други, не е моя работа да се съмнявам в закона Му.  – Вероятно няма какво да ги прави – казвам. – А те наистина се получиха чудни.  Въпреки горещината юрганът е дръпнат до брадичката ѝ и отвън се подават само двете китки и лицето ѝ. Облегната е на възглавницата и изпъва врат, за да гледа през прозореца, а ние го чуваме, щом почне с теслата или триона. Ако бяхме глухи, щяхме да четем по нейното изражение, все едно го чуваме и виждаме. Лицето ѝ се е стопило, костите под кожата ѝ изпъкват като бели линии.  Очите ѝ са като две догарящи свещи в чашките на железен светилник. Но сетното спасение и всевечната милост още не са я споходили.  – Чудни станаха – викам, – ама не са като кифлите на Ади. – По калъфката на възглавницата си личи какви са ѝ на туй момиче прането и гладенето, ако изобщо е имало гладене. Може пък това да ѝ отвори очите колко сляпа е била да изпадне дотам, че да лежи тука на милостта и грижите на четирима мъже и едно щураво момиче. – Никоя жена в околията не може да се мери с Ади Бъндрън по печене на кифли – добавям. – Като нищо ще вземе да се вдигне да извади още една фурна, че да видиш тогава как ние с теб няма да продадем ни една от наште.  Издутината от тялото ѝ под юргана не е по-голяма, отколкото на една дъска, а познаваш, че диша, само по шумоленето на сламата в дюшека. Дори кичурът коса на бузата ѝ не потрепва, въпреки че застаналото над нея момиче ѝ вее с ветрило. Докато я гледаме, тя прехвърля ветрилото в другата ръка, без да спира веенето.  – Спи ли? – шепне Кейт.  – Само наблюдава Каш отвън – отговаря момичето.  Чуваме триона в дъската. Стърже, сякаш хърка. Както се е разположила на раклата, Юла се извръща и поглежда през прозореца. Герданът много подхожда на червената ѝ шапка. Да не повярваш, че го е взела само за двайсет и пет цента.  – Трябваше да купи кифлите – държи на своето Кейт.  Парите наистина щяха да ми дойдат добре. Но пък ми излязоха безплатни, като изключим печенето. Сега преспокойно мога да му кажа, че никой не е застрахован да стъпи накриво, но не всеки е способен да се измъкне без щети, ще му кажа. Не всеки може да си вземе грешката назад, тъй ще му кажа.  Някой влиза в ходника. Дарл е. Когато минава край вратата, не поглежда към нас. Юла проследява движенията му, докато отново изчезне от полезрението към задната част. Ръката ѝ се вдига и леко докосва мънистата, после косата. Щом улавя, че я наблюдавам, очите ѝ се опразват.", "date": "2018.08.08", "title": "Излиза „Докато лежах и умирах” на Уилям Фокнър"}
{"url": "http://epicenter.bg/article/Karatancheva-padna-ot-Sharapova-na-doigravaneto-/160891/8/0", "text": "Сесил Каратанчева отпадна в първия кръг на силния турнир по тенис на твърда настилка \"Роджърс Къп\" в Монреал (Канада) с награден фонд 2.82 милиона долара, предава Канал 3.  Каратанчева, която преодоля квалификациите на надпреварата след две победи, загуби от бившата номер 1 в света Мария Шарапова (Русия) с 1:6, 2:6 за 80 минути. Двубоят започна миналата нощ, но беше прекратен при резултат 4:1 и 40-40 за рускинята заради буря и силен дъжд.  При подновяването на играта Шарапова спечели шест поредни гейма, за да вземе първия сет и да поведе с 4:0 във втория. След това Каратанчева спечели подаването си, но до края Шарапова нямаше проблеми да затвори мача.  ", "date": "2018.08.08", "title": "Каратанчева падна от Шарапова на доиграването "}
{"url": "http://epicenter.bg/article/Andzhelina-Dzholi-se-oplaka-pred-sada-ot-Brad-Pit--ne-plashtal-izdrazhki-za-detsata-im/160923/10/0", "text": "Анджелина Джоли се оплака от Брад Пит, че не плаща редовно издръжка за техните деца.   В тази връзка актрисата настоява разводът им да бъде ускорен и нейният адвокат внесъл искане във Върховния съд на Лос Анджелис процедурата да бъде финализирана до края на годината.   Документите за развода са подадени още през 2016 г., но крайно решение още няма. Звездната двойка имаше двугодишен брак и почти десетгодишна връзка. Джоли и Пит имат общо шест деца, като три от тях са осиновени.   Според Анджелина, бившият ѝ не плащал достатъчно и редовно издръжките в последната година и половина и в иска си до съда настоява Брад да бъде заставен да даде дължимите суми.   \"Той е задължен да плаща за възпитанието на децата. Въпреки това обаче, от момента на раздялата, той не изплаща достатъчно средства за възпитанието на децата“, се казва в молбата, изготвена от адвокат Саманта Блей Дежан.   От своя страна, представител на актьора опроверга казаното от Джоли и заяви, че Брад Пит е изпълнявал неотклонно поетите от него задължения.   Източници, близки до Брад Пит, твърдят, че той е платил досега за децата милиони долари над сумите от устната договорка с Джоли. Актьорът е превел \"много, много повече\", разкрива източник пред tmz.com.   Според документите, подписани от Анджелина Джоли, Брад не бил плащал \"смислена детска издръжка\", но запознати със ситуацията определят твърденията й като \"пълен майтап\", и добавят, че истината скоро ще лъсне.   Заради постоянния натиск на отмъстителната Анджелина Джоли да изкрънка още повече пари от Брад, нейната адвокатка Лаура Васер не е издържала и се е отказала да я представлява в развода. Двама нови адвокати са спешно наети за случая.  ", "date": "2018.08.08", "title": "Анджелина Джоли се оплака пред съда от Брад Пит, не плащал издръжки за децата им"}
{"url": "http://epicenter.bg/article/Aleks-i-Dani-Petkanovi-chakat-bebe--SNIMKI-/160925/10/0", "text": "Алекс и Дани Петканови чакат бебе. Щастливото семейство съобщи новината за Нова телевизия.   Алекс е бременна в четвъртия месец и досега го пазеше в тайна. Все още не е ясно дали бебето е момче, или момиче.   „В момента е голямо колкото авокадо”, сподели развълнуваната Алекс.   Бебето е желано и се е получило от първия път.   За първи път Алекс почуствала, че иска връзката й с Дани да мине на следващо ниво по време на работно пътуване в Сингапур.   Дани Петканов пък споделил плановете първо с Милен Цветков.   Двамата ще бъдат водещи на третия сезон на любовното риалити \"Сладки свалки\" тази есен във Vbox7.com.  ", "date": "2018.08.08", "title": "Алекс и Дани Петканови чакат бебе (СНИМКИ)"}
{"url": "http://epicenter.bg/article/Grisho-obarna-Verdasko-i-veche-e-v-tretiya-krag-/160892/8/0", "text": "Най-добрият ни тенисист Григор Димитров победи драматично с 2:1 сета (4:6, 6:2, 7:6 (5)) Фернандо Вердаско и се класира за третия кръг на Мастърса на твърди кортове в Торонто, предаде бТВ.  Двубоят продължи повече от два часа и половина, като по този начин българинът взе частичен реванш за загубите от испанеца на Индиън Уелс и \"Ролан Гарос\" по-рано през сезона.  На няколко пъти срещата бе прекъсвана заради дъжд, но Димитров запази самообладание.  В третия кръг Гришо ще срещне победителя от двойката Милош Раонич - Франсис Тиафо.  Миналата година българинът отпадна именно в тази фаза на турнира, след поражение от Робин Хаасе.  ", "date": "2018.08.08", "title": "Гришо обърна Вердаско и вече е в третия кръг "}
{"url": "http://epicenter.bg/article/Mateo-Salvini-kam-Balgariya--Izprashtate-savremenni-robi-v-Italiya-/160877/7/50", "text": "Министърът на вътрешните работи на Италия  Матео Салвини заяви, че ще се обърне към българските и румънските власти заради големия приток на незаконни сезонни работници от тези страни.   Изявлението му беше по повод катастрофата на български бус в Италия, при която загинаха 12 души. Салвини и премиерът Джузепе Конте разговаряха във Фоджа с представители на силите на реда и синдикатите, както и с мигранти, които работят в земеделието.   \"Зад тези смъртни случаи има трудова експлоатация\", подчерта премиерът, а вътрешният министър добави, че това се дължи на нелоялна конкуренция на външна продукция, задушаваща селскостопанските италиански производители.   Матео Салвини каза, че са конфискувани микробуси с българска регистрация без застраховка, а освен това се отчита, че \"от България и Румъния има приток на съвременни роби\". И понеже тези страни са членки на ЕС, той ще се обърне към съответните си колеги за съдействие по въпроса.   Прокуратурата разследва причините за катастрофата с микробуса с българска регистрация, както и незаконно наемане на селскостопански работници в Италия.", "date": "2018.08.08", "title": "Матео Салвини към България: Изпращате съвременни роби в Италия!"}
{"url": "http://epicenter.bg/article/Velikobritaniya--Rusiya-e-zaplaha-za-sveta/160880/7/0", "text": "Русия представлява заплаха за страните по целия свят. Това заяви британският министър на отбраната Гавин Уилямсън, предаде ТАСС.   „Опитът, който светът придоби от 2015 година, ясно показва, че Русия е заплаха не само за Великобритания, не само за континентална Европа, но и за много други страни“, заяви той по време на семинар на Атлантическия съвет във Вашингтон.   Уилямсън посочи, че поведението на Русия е злонамерено и Москва използва тайни операции и политически саботаж. В същото време Лондон вижда растяща заплаха и в лицето на Китай. Министърът косвено обвини руснаците и в използването на нервнопаралитични вещества на британска земя.   „Заплахите стават все по-разнообразни. Размива се границата между мира и конфликта“, посочи британският министър на отбраната. Отношенията между Великобритания и Русия се влошиха рязко след отравянето на бившия агент Сергей Скрипал и неговата дъщеря Юлия с „Новичок“. Британските служби обвиниха руснаците за нападението, докато от Кремъл отричат.", "date": "2018.08.08", "title": "Великобритания: Русия е заплаха за света"}
{"url": "http://epicenter.bg/article/SASht-prizovaha-Rusiya-da-iztegli-voyskite-si-ot-Abhaziya-i-Yuzhna-Osetiya/160888/7/0", "text": "САЩ призоваха Русия да изтегли войските си от грузинските сепаратистки територии Абхазия и Южна Осетия, чиято независимост Москва призна преди 10 години, предаде Франс прес, цитирана от БТА.   \"Тези области са част от Грузия. Те не са част от Русия. САЩ продължават да подкрепят суверенитета и териториалната цялост на Грузия в международно признатите й граници\", заяви говорителката на Държавния департамент Хедър Науърт.   \"САЩ призовават Русия да изтегли войските си до позициите, които бяха определени със споразумението за прекратяване на огъня от 2008 г.\", добави тя.   Русия и Грузия отдавна са в конфликт заради амбициите на Тбилиси за членство в ЕС и НАТО, отбелязва Франс прес.   През лятото на 2008 г. руски военни части навлязоха в територията на Грузия в помощ на проруската сепаратистка област Южна Осетия, където Тбилиси водеше кръвопролитна военна операция. За пет дни руските войски отблъснаха грузинската армия и заплашваха да превземат столицата.   Договорено с посредничеството на френския президент Никола Саркози мирно споразумение в крайна сметка доведе до изтеглянето на руските войски, но Москва призна независимостта на сепаратистките области Абхазия и Южна Осетия и поддържа там силно военно присъствие, припомня Франс прес. ", "date": "2018.08.08", "title": "САЩ призоваха Русия да изтегли войските си от Абхазия и Южна Осетия"}
{"url": "http://epicenter.bg/article/Nov-pozhar-plamna-v-Atika--tozi-pat-v-selishteto-Nea-Makri-/160890/7/0", "text": "Гръцките власти предупредиха за риск от нови пожари в Атика, Южна Евбея и някои северни острови в Егейско море, съобщава електронното издание на вестник Kathimerini, цитирано от Агенция \"Фокус\".  В сутрешните часове на деня противопожарните служби са отговорили на сигнал за пожар в района на Агия Марина в Неа Макри в Източна Атика. В потушаването на пламъците, обхванали ниската растителност в района, са задействани девет пожарникаря, три пожарни и хеликоптер, поясняват от редакцията.  През последните 24 часа противопожарните служби са получили 62 сигнала за градски и 15 горски пожари и са били призовани да помогне за справянето с 41 инцидента.  На фона на тази информация Генералният секретариат за гражданска защита към Министерството на вътрешните работи в Атина инструктира всички държавни служби, както и общинските и регионалните власти, да бъдат нащрек. Като превантивна мярка е въведена забрана за движение на превозни средства по пътища, считани за уязвими уязвими от пожар в общините Маратон, Палини, Рафина-Пикери и Спата-Артемида. Забраната ще остане в сила до 7 часа в четвъртък.  Секретариатът призовава гражданите да избягват всякакви действия, които могат да причинят пожар, като изгаряне на суха трева и клони, хвърляне на цигари, приготвянето на барбекю или използване на машини, които произвеждат искри. В случай на пожар гражданите се приканват незабавно да информират противопожарната служба, като се обадят на телефон 199.  Пожарите в Източна Атика от миналия месец отнеха живота на най-малко 91 души, припомнят от редакцията.  ", "date": "2018.08.08", "title": "Нов пожар пламна в Атика, този път в селището Неа Макри "}
{"url": "http://epicenter.bg/article/Prezidentat-na-Kosovo-poiska-referendum-za--korektsiya-na-granitsata--sas-Sarbiya-/160893/7/0", "text": "Президентът на Косово Хашим Тачи отново повтори позицията си в подкрепа на „корекция на границата със Сърбия“, пояснявайки, че предложението не е за размяна на територии, а за присъединяване на Прешевската долина към пределите на най-младата държава на Балканите. Това предава кореспондент на Македонска информативна агенција (МИА) в Прищина, цитиран от Агенция \"Фокус\".  По-малко от половин час след изявлението на премиера Рамуш Харадинай, съгласно което единственият начин за промяна границите е война, Тачи, чрез съобщение в социалната мрежа „Фейсбук“, подчерта, че неговото предложение е за корекции по мирен път, и с оглед на съпротивата, която среща, остава единствено да бъде организиран референдум, на който гражданите на страната да се произнесат.  „Едно съобщение до тези, които мислят, че корекцията на границата по мирен начин е лоша идея, въпреки факта, че знаят, че това е единствената възможност Прешево, Буяновац и Медведжа да се обединят с Косово. За да е ясно: навремето отхвърлих възможността за подялба и размяна на територии“, написа Тачи.  Според него граничното сътрудничество е в полза на Косово и именно „противниците на това предложение предлагат подялба и размяна на територии\".  „В една такава ситуация, наистина не остава друго освен да отстъпим правото на вземане на решения на гражданите на Република Косово, те да решат кой е прав и кой вариант е в интерес на Косово. Ето защо е необходимо да позволим на нашите граждани да се произнесат на референдум, работя за превръщането на тази идея в реалност“, увери президентът на Косово.  По-рано министър-председателят на Косово Рамуш Харадинай подчерта категорично, че границите може да бъдат променяни само с война, като допълни, че се противопоставя на идеята за подялба на страната и „корекция на границата“ със Сърбия.  ", "date": "2018.08.08", "title": "Президентът на Косово поиска референдум за „корекция на границата“ със Сърбия "}
{"url": "http://epicenter.bg/article/Dopitvane--41-5--ot-makedontsite-shte-glasuvat--za--na-referenduma--35-1-----quot-protiv-quot--/160896/7/0", "text": "Според социологическо проучване, проведено от Македонския център за международно сътрудничество, на предстоящия референдум с въпрос „Съгласни ли сте за членство в ЕС и НАТО и приемане на Договора между Република Македония и Република Гърция?“, 41,5% от допитаните ще гласуват със „за“, докато 35,1% ще гласуват „против“, 12,4% няма да гласуват, докато 9,2% не са решили, а 1,9% са отказали да отговорят, предават „Телма“ и Агенция \"Фокус\".  Така, според допитването, 66,4% от допитаните ще гласуват, докато 19,8% ще се присъединят към инициативата за бойкот, 11,9% все още нямат мнение, а 1,9% са отказали да отговорят.  Анализът на етническа основа показва убедителна подкрепа от албанците и далеч по-малка от македонците. 45,2% от етническите македонци са против, 27,4% от тях са „за“, а останалите не знаят или няма да гласуват. При етническите албанци 88% подкрепят и само 2,2% са против. Според възрастовата структура 48,2% от младите хора ще гласуват „за“, а с възрастта подкрепата намалява до 34,1%. Подобна тенденция показва нивото на образование - избирателите с висше образование са основните поддръжници.  За 48,3% от респондентите, въпросът на референдума е ясен и разбираем, докато 44,8% са на обратното мнение. Същевременно подкрепата за членството в ЕС и НАТО е безспорна, съответно с 80,2% и 79,6%.  Проучването е проведено по телефона сред 1026 респонденти за периода от 24 юли до 1 август. Възможната статистическа грешка възлиза на 3,1%  ", "date": "2018.08.08", "title": "Допитване: 41,5% от македонците ще гласуват „за“ на референдума, 35,1% - \"против\" "}
{"url": "http://epicenter.bg/article/Desetki-sa-raneni--a-stotitsi-sa-evakuirani-sled-pozhar-na-gara-v-Germaniya--VIDEO-/160900/7/0", "text": "Стотици хора са евакуирани след пожар на железопътна гара в германския град Зигбург. Околи 30 души са пострадали, 6 от тях са в тежко състояние, съобщи Нова телевизия.   Огънят е избухнал вчера и се е разпространил като е стигнал и до къщи в близост до гарата. В някои от постройките са се възпламенили газовите бутилки.   Все още не е ясно каква е причината за пожара, по всяка вероятност става въпрос за искра от преминаващ влак.   До момента няма данни за ранени или пострадали български граждани, съобщиха от пресцентъра на Министерството на външните работи (МВнР). Българите, живеещи или пътуващи през близкия до Бон град Зигбург, да проявяват особено внимание при придвижването си с влак заради избухналия вчера край гарата пожар, предупреди консулството ни във Франкфурт на Майн.   Сънародниците ни, които ползват експресните влакове, обслужващи Зигбург, да следят местните медии, както и съобщенията на властите, за да се уверят, че влаковете се движат по разписание, съветват българските дипломати на място.   Властите отцепиха района, а 520 пожарникари локализираха огъня.   Движението на високоскоростния ICE влак от Кьолн за Франкфурт бе временно спряно в едната посока. Нарушения в разписанията на влаковете може да има и днес, предупредиха властите.    ", "date": "2018.08.08", "title": "Десетки са ранени, а стотици са евакуирани след пожар на гара в Германия (ВИДЕО)"}
{"url": "http://epicenter.bg/article/Lyato--Maksimalnite-temperaturi-shte-sa-predimno-mezhdu-30-i-35-/160878/2/0", "text": "Днес ще бъде слънчево и топло. След обяд ще има временни увеличения на облачността, но само на отделни места за кратко ще превали. Ще духа до умерен североизточен вятър. Максималните температури ще са предимно между 30 и 35°. Това съобщи за Агенция „Фокус” дежурният синоптик Мартин Славчев от Националния институт по метеорология и хидрология (НИМХ) при Българската академия на науките (БАН).   По Черноморието ще бъде слънчево. След обяд ще има временни увеличения на облачността, но само на отделни места по южното крайбрежие краткотрайно ще превали. Ще духа до умерен североизточен вятър. Максималните температури ще са 29-31°. Температурата на морската вода е 27-28°. Вълнението на морето ще е 2-3 бала.   Над планините ще преобладава слънчево време. След обяд ще има временни увеличения на облачността, но само на отделни места ще превали. Ще духа умерен до силен вятър от изток-североизток. Максималната температура на височина 1200 метра ще е около 22°, на 2000 метра – около 15°. Атмосферното налягане ще се задържи малко по-високо от средното за август.   От четвъртък до събота ще бъде слънчево. След обяд през първите два дни ще има временни увеличения на облачността, без валежи.   В Дунавската равнина и източните райони ще духа слаб до умерен вятър от изток-североизток. Дневните температури още малко ще се понижат – в петък-събота до 27°-32°.", "date": "2018.08.08", "title": "Лято! Максималните температури ще са предимно между 30 и 35°"}
{"url": "http://epicenter.bg/article/Denitsa-Zlateva--Finansirane-ot-Bencho-Benchev-za-BSP-nyama/160881/2/0", "text": "БСП се финансира чрез субсидия. БСП е единствената партия, която тегли заеми, за да финансира предизборната си кампания. По време на нашето управление гласувахме прозрачни мерки за финансиране на политически партии.    Това заяви зам.-председателят на БСП Деница Златева в сутрешния блок на телевизия Bulgaria on air.   \"Финансиране от Бенчо Бенчев няма. Такива не са регистрирани при нас, ако има дарения, това е нещо друго\", коментира още тя.   \"Бенчев е премахнат от листите на общински съветници от БСП. За следващата година личности като Бенчо Бенчев, няма да има в листите на общинските съветници\", каза още Златева.    \"Разследващите органи трябва да си свършат работата. Всеки е невинен до доказване на противното, но ние взехме нашето политическо решение\", завърши Деница Златева.    Деница Златева зададе отново въпроса дали управляващите са предлагали петкратен размер на депутати от БСП само да подкрепят правителството по време на вотове на недоверие, а през останалото време да нямат ангажименти към парламентарната дейност. „Сигурна съм, че отговорът е изключително неудобен за ръководството на парламентарната група. Защото такива оферти са правени. Имаме информация от наш депутат”, заяви Златева.  ", "date": "2018.08.08", "title": "Деница Златева: Финансиране от Бенчо Бенчев за БСП няма"}
{"url": "http://epicenter.bg/article/Gen--Rumen-Milanov--Kato-darzhava-ne-se-spravyame/160882/2/0", "text": "  Апелирам за чистота на политическата  ни класа, заяви Миланов. Той каза, че не само Димитър Желязков контролира българското Черноморие, но безспорно е един от лидерите. Той претърпя сериозни щети в битката с организираната престъпност.   Според него, за да има човек като Желязков влияние по морето, „ние като държава не сме се справили”. Той призна, че и през 2001 г., и днес разследващите, прокуратурата и съда не разбират достатъчно добре процесите в подземния свят.   Така и вече е „почти невъзможно” да се стигне до босовете, а голяма част от бизнеса им вече е в „белия сектор”. Фирмите с участие на политици, пък, „може би са един от инструментите на избелването”. Така се появяват и черните партийни каси, с които после се купуват гласове.   \"Всички искат да правят бързи пари, така се надушват тези хора\", коментира Румен Миланов. „Тези процеси не са от днес или от вчера. Помним югоембаргото, спомняме си и рекет спокойствие, който въведоха ВИС и СИК. През 1997 година вътрешният министър Богомил Бонев положи усилия и премахна този рекет. Този рекет, обаче претърпя своето развитие. СИК пое белия бизнес, казваха си: улицата ни направи такива, трябва да я поддържаме. ВИС се модифицира по същия начин.   Очите ли контролира Българското Черноморие? Той е от тези лидери, които не на последно място претърпяха сериозни щети от битката за организирана престъпност. През 2001 година взривиха съпругата му, шурито му и бодигарда му. Аз бях на мястото, бяхме в екип с Ботю Ботев и разследвахме, извършителят се установи. Очите беше слабичък тогава, не толкова силен, защото имаше ВИС и СИК, които доминираха. Той също гравитираше около тях, макар неговите връзки да не бяха така активни. Повече е бил към ВИС, но да не влизам в детайли.   Самостоятелните играчи са малко, те винаги са в комбини. Щом е така по Черноморието, явно като държава не сме се справили. Група хора, политици, търсят контакти с хора от сивите структури. Политиците нe са от един цвят, и това не е от днес. Защо се търсят, каква нужда имат тези хорица? Имат, тъй като всеки иска да прави бързи пари, пари, които не заслужава със собствения си труд.   Дали Бенчо Бенчев е консултант? Има много вицове за консултантите. След като няма доказателства, идва морала на тези хора. С кой си пият ракията, с кой кафето. Нима не знаят кой кой е, много добре знаят. Чрез черната каса се търси възможност за купуване на гласове. Какво прави Бай Ганьо, пише Алеко Константинов, прави избори, не организира, а прави. Или си слагаш главата да се бориш с тази престъпност, или листчето с молба да бъдеш освободен...”", "date": "2018.08.08", "title": "Ген. Румен Миланов: Като държава не се справяме, щом Очите има това влияние по морето"}
{"url": "http://epicenter.bg/article/Kmetove-ot-GERB-i-BSP--Ne-tryabva-da-se-politizirat-poluchenite-sredstva-i-nuzhdite-na-horata/160884/2/0", "text": "Това заяви пред Нова тв кметът на Троян Донка Михайлова, която бе избрана с гласовете на БСП.   Кметът на Лом Пенка Пенкова, избрана с гласовете на ГЕРБ, на свой ред подчерта: \" Тя показа снимки на порутена улица в града си, заявявайки: \"   Тя беше категорична, че не трябва да се политизират получените средства и нуждите на хората. С нея се съгласи и Михайлова.   Кметицата на Троян заяви:  По думите й проблемът се крие във взаимоотношенията между републиканския и общинския бюджет.   смята Михайлова.   ", "date": "2018.08.08", "title": "Кметове от ГЕРБ и БСП:  Не трябва да се политизират получените средства и нуждите на хората"}
{"url": "http://epicenter.bg/article/10-sluzhiteli-na--quot-Balgarski-poshti-quot--obyaviha-gladna-stachka/160885/2/0", "text": "Десет са вече служителите, които обявиха, че се присъединяват към протеста на колежката си Златка Младенова, която вече седмица гладува заради спрените ваучери за храна и парите за клас прослужено време, предаде БНР.   Стачката започна на 30 юли, когато първо Златка Младенова обяви, че ще гладува. Според нея парите и ваучерите на хората са спрени, защото разкриват нарушения на ръководството на пощите. Тогава от ръководството на “Български пощи“ обясниха, че парите са забавени на служителите и работниците, които по-късно са се присъединили към колективния трудов договор и увериха, че дължимото ще бъде изплатено до края на месеца.   Сега обаче към стачката са се присъединяват и служители от централата на “Български пощи“, които твърдят, че проблемите в дружеството са системни и не са ограничени единствено в разменно-сортировъчния център. Очаква се днес синдикатите те да аргументират позициите си и да обединят последващите си действия.", "date": "2018.08.08", "title": "10 служители на \"Български пощи\" обявиха гладна стачка"}
{"url": "http://epicenter.bg/article/DNK-test-dokaza-posmartno-bashtinstvo-na-Naim-Syuleymanoglu/160883/7/0", "text": "ДНК тест доказа, че японката Секаи Мори е дъщеря на легендата на световните щанги Наим Сюлейманоглу, съобщава „Хабертюрк“.    Непосредствено след кончината на Сюлейманоглу на 18 ноември 2017 година, 27-годишната Мори заведе дело за доказване на бащинство, с което си навлече гнева на другите му дъщери. Според резултатите от съдебната експертиза тя е негова дъщеря от връзката му с японската журналистка Киоко Мори.    По този начин значителното наследство на спортната икона ще трябва бъде разпределено между четирима наследници. „Джобният херкулес“, както беше наричан приживе именитият атлет, има четири деца от три различни жени. След смъртта си той остави в наследство четири-пет недвижими имота и парична сума от 2 млн. лири, които в момента се равняват на около 640 хил. лева. Четири месеца преди кончината си той е превел по сметката на брат си Мухарем други 2 млн. лири.    Световният и олимпийски шампион по вдигане на тежести Наим Сюлейманоглу е роден на 23 януари 1967 година в село Птичар, Кърджалийско. По време на т.нар. Възродителен процес името му е променено на Наум Шаламанов. През 1986 година емигрира в Турция, а българската държава получава парична компенсация от 1,25 млн. долара.", "date": "2018.08.08", "title": "ДНК тест доказа посмъртно бащинство на Наим Сюлейманоглу"}
{"url": "http://epicenter.bg/article/Pravoslavnata-tsarkva-pochita-dnes-pametta-na-Sveti-Emiliyan-izpovednik/160886/2/0", "text": "Днес православната църква почита паметта на Свети Емилиян изповедник.   Според преданията Емилиян е живял по времето на иконобореца император Лъв Арменец в град Кизик. Емилиян получил заповед да изхвърли иконите от църквите, но той не се подчинил на заповедта. Той бил изпратен на заточение с други православни епископи. Емилиян прекарал в изгнание 5 години, пред които бил подложен, на унижения, мъки и страдания заради вярата му в Христос.   Името Емил е латинско, означава ревност. Често мъжете с това име са надарени с музикален талант и аналитичен ум, който могат да развиват в сферата на математиката и физиката. Емил винаги държи на своята думи и не прощава предателства. Тези мъже са добри съпрузи и страхотни бащи, надарени с необикновена физическа сила.   Днес имен ден празнуват Емилиян, Емилияна, Емилия, Емил.", "date": "2018.08.08", "title": "Православната църква почита днес паметта на Свети Емилиян изповедник"}
{"url": "http://epicenter.bg/article/Poseshtenieto-na-nargile-bar-se-ravnyava-na-5-izpusheni-tsigari/160887/2/0", "text": "Бездимните цигари не са безвредни, има и горене, което значи, че те отделят токсини. Така бездимните цигари вредят и на околните и предразполагат за бактерии в устата на ползващия електронната цигара. Това заяви пулмологът София Ангелова в сутрешния блок на Bulgaria on air.   Здравното министерство публикува за обществено обсъждане законови промени, с които ще бъде въведена тотална забрана за пушене на закрито. Законовите промени ще доведат до пълна забрана за пушенето в пристройките на заведенията. Те често са оградени с найлонови стени и покриви, затова вече ще се смятат за затворено обществено помещение. Забраната важи и за пушенето на наргиле.   \"Мерките, които гласят да не се пуши в закрити помещения наргилета и електронни цигари, са спасение за хората. Токсините, които приемаме от място, на което се пуши наргиле и електронна цигара се явява на токсините приети от 5 изпушени цигари\", каза още тя.   \"Наргилето не е безвредно, при него също има горене и се отделят токсични вещества. Тези вещества не се филтрират от водата. Нашите деца припадат след употреба на наргиле\", допълни пулмологът.   \"Трябва да се забрани изцяло и рекламата на тютюневата индустрия. Тя привлича малките деца, а не пушачите\", завърши София Ангелова.  ", "date": "2018.08.08", "title": "Посещението на наргиле бар се равнява на 5 изпушени цигари"}
{"url": "http://epicenter.bg/article/Anastasiya-Stoycheva--NIMH-mozhe-da-se-okazhe-v-nevazmozhnost-da-si-plati-toka-i-komunikatsiite/160889/2/0", "text": "\"Прогнозите за времето няма да спрат заради протеста на синоптиците и заради безотговорност, а просто може да се окаже, че няма как да платим ток и комуникации. Комуникациите при нас са от изключително важно значение. Когато информацията за това какво се случва в атмосферата във всеки един момент не достигне до нас, ние няма какво да предаваме\". Това заяви в предаването „Преди всички“ Анастасия Стойчева от НИМХ. Вчера с писмо до премиера Бойко Борисов синоптиците поискаха отделяне от Българската академия на науките и преминаване на института под пряката опека на Министерството на образованието.   След като БАН няма финансово отношение към нас, ние под някаква форма на протест, законово, няма да изпълняваме разпоредби, които граничат с недопустимото, подчерта Стойчева и обясни:   „Разговорът с ръководството на БАН остана в миналото, след като всичко, което се опитахме да обясним около нашата дейност и около това как трябва да бъде финансирана, как да се грижи БАН за нея, остана неразбрано, нечуто, даже смея да твърдя, че получихме и рестрикционни действия в тази посока. Нищо от това, което обещаваха – че ще предприемат мерки за това как през следващата година вече няма да имаме такива проблеми, а още на 2 юли на последното Общо събрание гласуваха разпределението на средствата и за следващата година да бъде по същия начин. Изчаквахме, изчаквахме и стигнахме до вчерашния ден, в който трябваше да предприемем нещо. Не може непрекъснато да отлагаме в бъдещето нещо, което иска спешни мерки“.   Според нея става въпрос за тенденциозно отношение към института:   „Когато един орган, който управлява едни средства, ги насочва в посоки, които не удовлетворяват или не стигат до резултат, който би трябвало да имат, това означава, че този орган не е компетентен да управлява тези средства“.   Анастасия Стойчева каза, че в началото на протеста не са и мислили за излизане от БАН, но сега единственото решение на проблема е именно това. В Министерството на образованието и науката е нашето място, смята тя и добави, че министерството ги подкрепя.   „Трябва да има прогрес във всяка една организация, дори в БАН. Ние там не можем да оцелеем. Имаме млади хора, които наистина харесват професията. Знаят защо работят – наистина виждат резултатите от своя труд. Когато обаче това не е оценено достатъчно, няма как да бъде стимул. /…/ Няма как да задържим хората в института. Бяхме повече синоптици, намаляваме и работим с извънреден труд, а това също е до определен момент. Нямаме много време. Напускат хората заради ниското възнаграждение. Как можеш да издържаш семейството си с под 600 лв. основна заплата?“.  ", "date": "2018.08.08", "title": "Анастасия Стойчева: НИМХ може да се окаже в невъзможност да си плати тока и комуникациите"}
{"url": "http://epicenter.bg/article/500-voenni-ot-strani-chlenkite-na-NATO-uchastvat-v-uchenie-na-poligona--quot-Novo-selo-quot-/160894/2/0", "text": "500 военни от 8 държави ще се включат в мащабно учение на полигона \"Ново село\", съобщи Нова телевизия.   Целта е подобряване на взаимодействието между страните-членки на НАТО, а учението ще покаже възможни реакции при сблъск с радикално настроени фракции и групи.   Ще има маневри с тежка техника, стрелба, устройване на постове и действия в градска среда.   Планиращ учението е заместник-командирът на сухопътните войски - бригаден генерал Валери Цолов.", "date": "2018.08.08", "title": "500 военни от страни членки на НАТО участват в учение на полигона \"Ново село\""}
{"url": "http://epicenter.bg/article/Chuma-po-telefona--Lazhat-fermeri--che-zhivotnite-im-sa-bolni-i-im-iskat-pari--VIDEO--/160899/2/0", "text": "Телефонните измамници подхванаха и чумата. Фермер получи обаждане, че животните му са болни, но срещу съответната сума няма да бъдат проверявани. Ветеринарни лекари бързо са установили престъпната схема, предаде Нова тв.  \"Случаят за измамата е обаждане, че животните - овце, са болни от чума по дребните преживни животни и трябва незабавно да бъдат взети кръвни проби за доказване на тази болест. Съответно вече след обаждане на мен и аз към официалния ветеринарен лекар става ясно, че такава болест няма в нашия регион и кръвни проби не се вземат\", разказа д-р Стоимен Шиков.  Опитът за измама се е случил на стопанин в малко казанлъшко село, който не пожела да коментира инцидента. Измамниците се представили за държавни служители.  ", "date": "2018.08.08", "title": "Чума по телефона: Лъжат фермери, че животните им са болни и им искат пари (ВИДЕО) "}
{"url": "http://epicenter.bg/article/Karakachanov--Nyakoi-medii-sa-obarkali-smetkite-s-imushtestvenata-mi-deklaratsiya-pred-KOMPI-/160901/2/0", "text": "Според тиражираната от някои сайтове и вестници информация, позована на публичната информация от имуществената ми декларация пред КОНПИ, аз съм разменил апартамент от 100 кв. м. за друг, който е 210 кв. м. Обявил съм, че новото ми жилище струва 528 546 лв. и че съм теглил 70 000 лв. кредит, за да доплатя „просторния“ си апартамент, казва в изявлението си Каракачанов.  Видно обаче именно от сайта на Комисията, моята и декларацията на съпругата ми съдържат съвсем различна от тиражираната невярна информация.    Жилището ми в кв. „Овча купел“ беше с размер 169 кв.м., а не 100, както се твърди в публикациите. Явно объркването идва от това, че апартаментът беше моя собственост, придобита през 96-та година, т.е. притежавах 100% идеални части от него. Това пише и в декларацията.   Именно това жилище замених за настоящето от 210 кв.м. Т.е. разликата в квадратурите на двата апартамента не е 110, а 41 кв.м. Новото жилище пък е съпружеска общност - с по 50% идеални части на мен и съпругата ми. Стойността на новия имот е 264 273 лв. (точно на половината на цитираната от медиите, които са събрали двете суми от декларациите на мен и съпругата ми, където е декларирана общата цена на имота, съгласно инструкциите на КОНПИ, която е 264 273 лв.).  Също така държа да подчертая, че нямам теглен кредит от 70 хил. лв. При сключването на сделката аз и съпругата ми платихме по банков път 70 хил. лева от спестявания, които фигурират в декларациите от предишни години. Старото ми жилище беше оценено на малко над 114 хил. лв. Част от разлика от 150 хил. лв, изплатих при покупката, а останалите 80 хил., по силата на договора с инвеститора, изплащам разсрочено за срок от 10 години.  А що се отнася до момента на придобиване – сделката е изповядана на 05.05.2017 г., като процедурата по закупуването трае поне 30 дни. Напомням, че настоящият МС, част от който съм и аз, беше гласуван от НС на 04.05. 2017 г.  Изпращам ви настоящата информация, защото именно подобни не точно цитирани факти и данни предизвикват неверни и превратни тълкувания.  Надявам се да публикувате обективната истина около моето имотно състояние във вида, в който ви я изпращам. ", "date": "2018.08.08", "title": "Каракачанов: Нямам жилище за половин милион лева! Някои медии са объркали сметките "}
{"url": "http://epicenter.bg/article/Sinat-na-Bencho-Benchev--Bashta-mi-e-v-kritichno-sastoyanie-v-chastna-bolnitsa/160903/2/0", "text": "\"Баща ми е настанен в интензивното отделение на частна болница в Бургас, откъдето излизам в този момент и ви моля да не се злоупотребява с тази информация. Искам малко спокойствие – заради майка ми Мария, която също не се чувства добре. От снощи се разкъсвам между нея и баща ми, който продължава да е в критично състояние – нервната му система не издържа на натоварването от миналия петък до вчера следобед. Срина се напълно след вечерните новини. Затова извикахме линейката.\" Това заяви Георги Бенчев   в 10 часа, излизайки от частна болница в Бургас, където политикът е настанен при строга конфиденциалност от вчера вечерта, след като е получил остра сърдечна криза, кръвното му е скочило критично и е загубил говора си. Георги Бенчев, който живее със съпругата си Стела и двете им деца във фамилната къща на баща си в жк „Меден рудник”, каза още, че самият той не се интересува от политика, а само от земеделски бизнес.  \"Истината е, че той бе тръгнал миналия четвъртък на изследвания в истанбулската болница „Джон Хопкинс Хоспитал”, но винаги е бил много горд на тема „мъжко достойнство и кураж” и не даваше да се споменава за напредналия стадий на болестта му „Паркинсон”. Затова твърдеше, че е по бизнесдела – не искаше да гледат на него като на болен човек. В истанбулската болница работи най-добрия специалист по неврология в тази област, който го консултира и назначава лекарствата му. В мерцедеса, с който пътуваше, са и документите с насрочените дати за въпросните изследвания. Жалко е, че се получи толкова неприятна ситуация. Оскърблението в политически план за него е прекалено голямо. Току-що ми каза, че настоява контролните органи на държавата да ревизират бизнеса му, защото е спокоен – платил си е данъците и няма скрупули. Счетоводството му е изрядно\", казва още Георги Бенчев.  На излизане от болницата той уточни, че заминава за полето в карнобатско, където фамилията обработва собствени и арендувани около 30 хиляди декара, засети с пшеница, ечемик, царевица и рапица. По-голямата част от площите били ожънати, но организацията по съхранение и износа на зърното била по-сериозна, отколкото самата жътва.  ", "date": "2018.08.08", "title": "Синът на Бенчо Бенчев: Баща ми е в критично състояние в частна болница"}
{"url": "http://epicenter.bg/article/Rekord--Kontrabandata-na-tsigari-padna-do-5-8-/160904/2/0", "text": "Рекордно ниско ниво на контрабандните цигари отчетоха на среща, на която бяха представени резултатите за първото тримесечие на 2018 г. на базата на проучването на празни опаковки. 5,8% е в момента нивото на нелегалните цигари у нас.   Това е най-ниското ниво досега и за първи път отчитаме под 6 на сто, похвалиха се организаторите на срещата, на която присъства премиерът Бойко Борисов, цялото ръководство на МВР, министър Валентин Радев и зам.главният прокурор Иван Гешев, предаде Канал 3. Почти двойно е намаляла незаконната търговия с цигари в Сливен, Пазарджик и Видин.   Много пъти съм признавал, че години наред не успяхме да намерим формула да накараме Митници, данъчни, МВР и т.н. да си поделят операцията. Сега в това звено, което създадохме, работят всички. Закарахме цялата информация и там на място всеки може да бръкне в масива директно и подбрано. Това заяви премиерът Бойко Борисов на срещата, на която бяха представени резултатите за първото тримесечие на 2018 г, където стана ясно, че има рекордно ниско ниво на контрабандните цигари у нас - 5,8%.   \"Сега можеш да видиш, като влезе камион на границата, данъчните какво правят, платил ли си е данъчните, задържат ли го, полицията какво е ангажирала. Така се получава не само двоен контрол, а и се реагира много бързо. Не е нужно да сравняваме с други държави. Нужно ни е само за да измерим по едно и също изследване как стои България. Виждате, че в пари това са разлики на стойност стотици милиони, а може би милиарди\", добави Борисов.   \"Колегата Гешев каза неслучайно, че и бюджетът ни е е 2 млрд. и 25 млн. излишък, а започнахме с 3,7 минус дефицит. Приходите за държавата ни позволиха да направим толкова за социалните, за заплатите на МВР, за армията, учителите, служителите за охрана на затворите. За Коледа и Великден по 100 милиона отиват за пенсионерите, за въоръжение и техника\", каза още премиерът.   \"15 милиона повече има и за БАН - сега не ги знам защо се карат с институа, но ще се срещна с тях и ще видя. 10 милиона има в СУ. Миналата седмица - 15 милиона за метрото на София, 9 милиона за Пловдив столица на културата. Дали сме и за общините, за всяка махала да се направи път, обреден дом, детска площадка, игрище, канализация, тротоари, междублокови пространства и това е в полза на обществото\", допълни той.   103 000 къса цигари и 5 000 бр. кутии, пък са данните за миналата седмица, обобщи Валентин Радев. Само в Плевен над 2 млн. къса цигари е хванала полицията за последните шест месеца, даде пример вътрешният министър. Общо 20 тона са иззели органите на МВР, 553 са досъдебните производства, похвали се още Радев.   Премиерът Борисов е доволен от резултата в битката с цигарената контрабанда, защото именно на това се дължи 2 милиарда излишък, с който се финансирали социални дейности и заплати на МВР и армия.   Нямаме никакво намерение да отстъпваме, точно обратното, сега ще видите и при горивата. Тази приказка - \"аз съм малка, частна, бедна, петролна компания - няма нито една истина в думите.   Много сериозно сме се подготвили и за жътвата на канабиса. Сутринта имахме оперативка по жътвата. Ние се готвим да ги хващаме, като жънат канабис. Да знаят, по-добре да не се вкарват в затвора, положили са труд\", заяви в експозето си премиерът.    ", "date": "2018.08.08", "title": "Борисов: Контрабандата на цигари падна до рекордно ниското ниво от 5,8%"}
{"url": "http://epicenter.bg/article/Ninova--Zashto-Borisov-malchi-za-dumite-na-Zaev--che-Ilindenskoto-vastanie-e-makedonsko-/160907/2/0", "text": "„Изчаках няколко дни премиерът да реагира на думите на македонския му колега Зоран Заев, че \"Илинденското въстание е македонско\", но той мълчи и до днес.   Това написа във Фейсбук председателят на БСП Корнелия Нинова. Поводът е телевизионно интервю на македонския премиер Зоран Заев, в което той казва, че Илинденското въстание е македонско и че ако някой български гражданин иска, може да го чeства.   Нинова заявява, че разбира сложната вътрешнополитическа ситуация в Република Македония, предстоящия референдум и деликатните баланси, но подчертава, че те    „ “, заявява още Нинова.  ", "date": "2018.08.08", "title": "Нинова: Защо Борисов мълчи за думите на Заев, че \"Илинденското въстание е македонско\"?"}
{"url": "http://epicenter.bg/article/Utre-izpisvat-ot-bolnitsata-Desislava-Ivancheva/160909/2/0", "text": "Изписването на бившата кметица на „Младост“ Десислава Иванчева от „Майчин дом“ в Александровска болница се отлага за утре. Това стана ясно от споделен пост във фейсбук на бившия пиар на общината Петър Кърджилов.  По-рано имаше информация, че Иванчева ще напусне клиниката днес.  Причина за отлагането е, че ще й правят ядреномагнитен резонанс.   Най-вероятно изписването ще бъде около 14 часа. На място били поканени и медиите. Очаква се пред клиниката да се съберат граждани в подкрепа на Иванчева и Биляна Петрова.   Иванчева бе приета за изследвания на 1 август, тъй като има тумор на хипофизата. Тогава тя бе окована във вериги на краката и бе с кожен пояс, който възпрепятства движенията си. Това предизвика масово негодувание в социалните мрежи. Юристи коментираха, че подобна практика е антихуманна и нарушава законите и правата на човека. Националният омбудсман Мая Манолово също призова да се спре унизителното отношение към Иванчева.От правосъдното министерство се оправдаха, че такива били правилата и те се прилагат за всички.   Засега няма информация дали Иванчева ще бъде окована и при напускане на клиниката. ", "date": "2018.08.08", "title": "Утре изписват от болницата Десислава Иванчева"}
{"url": "http://epicenter.bg/article/Gotovi-sa-81-km-ot-telenata-ograda-sreshtu-divi-svine-po-granitsata-s-Rumaniya/160910/2/0", "text": "До момента са изградени 81 км от телената ограда срещу диви свине по сухоземната граница с Румъния. Това съобщиха от Министерството на земеделието, храните и горите. Разнесени са и коловете, върху които се поставя бодливата тел по дължината на 90% от общо 133-те километра между Силистра и Дуранкулак. По оградата се работи едновременно на 6 места – 2 в Силистренска и 4 – в Добричка област.   От следващата седмица започват и регулярните доставки на режещата тел „Бруно“, с която ще бъде подсилена оградата. Първата доставка на 35 км тел „Бруно“ е предвидена за началото на другата седмица.   На местата, където все още няма изградена ограда продължават денонощните дежурства на патрули, които имат за цел да не допуснат навлизането на диви прасета от Румъния.   Ръководството на Министерството на земеделието, храните и горите лично следи за бързото изграждане на оградата по северната ни сухоземна граница с Румъния.", "date": "2018.08.08", "title": "Готови са 81 км от телената ограда срещу диви свине по границата с Румъния"}
{"url": "http://epicenter.bg/article/Vizhte-resheniyata-na-pravitelstvoto-ot-dnes/160912/2/0", "text": "  Правителството одобри становище по конституционно дело № 9 за 2018 г. Делото е образувано по искане на тричленен състав на Върховния касационен съд за установяване на противоконституционност на чл. 225, ал. 3 от Закона за съдебната власт.   В становището на правителството е застъпена тезата, че оспорената разпоредба не противоречи на Конституцията, защото тя не ограничава по недопустим от Конституцията начин правото на труд и свободата да се упражнява определена професия, в съответствие е с принципа на правовата държава и не представлява ограничение, надхвърлящо необходимото за осъществяване на правосъдието.   Правителството прие Доклад по изпълнението на Националната програма за закрила на детето за 2017 г. В документа са представени резултатите от изпълнението на мерките за подобряване на политиките за подкрепа на децата и семействата и осигуряване на равен достъп до образование и здравеопазване. В доклада са отчетени и дейностите за повишаване на ефективността на мерките за защита на децата от насилие и други форми на злоупотреба, насърчаване на участието на децата и други.   Специален акцент е поставен върху мерките, свързани с мониторинг и подобряване на работата на системата за закрила на детето. Направени, са изводи и препоръки за оптимизиране на провежданите политики с оглед осигуряване на най- добрия интерес на децата и спазване на техните права.     Правителството прие Постановление за изменение и допълнение на ПМС № 110 от 2010 г. за създаване на Съвет за развитие при Министерския съвет. С промените се допълват функциите на Съвета по координация, мониторинг и контрол на разработването, изпълнението и отчитането на Програмата за управление на правителството на Република България за периода 2017-2021 г. Новите функции засягат изпълнението на мярка 251 „Приемане на национална стратегия за развитие България 2030“ от Цел 68 „Осигуряване на условия за висок, устойчив, балансиран и включващ икономически растеж“ на Програмата и представляват организиране и координиране на разработването на проект на националния стратегически документ.   Измененията ще подпомогнат по-активно работата на Министерския съвет и на всички институции, които имат отношение към разработването на националния стратегически документ до 2030 г., включително органите на изпълнителната власт, представители на други държавни институции, на икономическите и социалните партньори и неправителствени организации. Дейностите по осигуряването на подготовката на проекта на национален стратегически документ на страната до 2030 г. ще бъдат осъществявани от Координационния комитет към Съвета за развитие, функциите на който също се допълват с приетите промени.   Определя се срок за разработване и внасяне на Проекта на Националната програма за развитие: България 2030 за приемането му от Министерския съвет до 31 декември 2020 г.     Правителството взе решение освободени държавни резерви от минерална вода да бъдат предоставени на Министерство на здравеопазването за нуждите на центровете за трансфузионна хематология, държавните психиатрични болници, държавните белодробни болници, домовете за медико-социални грижи за деца и центровете за спешна медицинска помощ. Решението ще спомогне за своевременното удовлетворяване на увеличените потребности на посочените бюджетни организации през летния сезон.     Правителството отпусна 1 612 510 лв. за откриване на Посолство на Република България в Рияд, Кралство Саудитска Арабия.  В рамките на визитата на министър-председателя Бойко Борисов в Кралството през ноември 2017 г. бяха изразени конкретните измерения за откриване на българско посолство в саудитската столица.   Приоритет в двустранните отношения между Република България и Кралство Саудитска Арабия е привличането на инвестиции в България, както и стимулирането на контактите между представителите на бизнеса на двете държави. За да бъдат изпълнени заложените цели, посолството ни в саудитската столица ще се състои освен от политическа и консулска служба, и от служба по търговско-икономическите въпроси.     Правителството промени статута на имот, управляван от Министерството на земеделието, храните и горите, Териториално поделение „Държавно горско стопанство – Лесидрен“, от публична в частна - държавна собственост. Имотът се намира в с. Лесидрен и представлява терен с площ 4883 кв. м и четири сгради в него. Промяната на статута ще позволи учредяване правото на строеж в имота, с което ще се постигне по-ефективното му стопанисване, тъй като той не се използва от години от горското стопанство.   Част от имот - публична държавна собственост се предоставя безвъзмездно за управление на Изпълнителна агенция „Борба с градушките“. Обектът се намира в землището на гр. Шумен, м. „Илчов баир“ и е необходим на Изпълнителната агенция за разполагане на нов радар за наблюдение на метеорологичната обстановка в Северна Централна и Североизточна България.   Агенция „Пътна инфраструктура “  получава безвъзмездно право на управление върху част от имот, намиращ се в град София. Имотът представлява четвърти и пети етаж от шестетажна административна сграда и се намира в район Овча Купел на бул. „Никола Петков“ № 36. Той се обявява от частна държавна в публична държавна собственост и се изважда от капитала на „Научноизследователски строителен институт – НИСИ“ ЕООД. Промяната се прави с цел осигуряване на допълнителен сграден фонд за разполагане на специализирана техника и работни места за служители на агенцията. По този начин ще се обезпечи дейността по проект за проектиране, изграждане и въвеждане на електронна система за събиране на такси за ползване на републиканската пътна мрежа. Капиталът на „Научноизследователски строителен институт – НИСИ“ ЕООД ще бъде увеличен със стойността на извадения имот чрез собствени средства на дружеството.   ДП „Транспортно строителство и възстановяване “  ще ползва имот в гр. Аксаково, който представлява три етажа от сграда. Имотът е собственост на „Летище Пловдив“ ЕАД, но е с отпаднала необходимост за летищния оператор. С решението на кабинета едновременно се намалява и увеличава капитала на „Летище Пловдив“ ЕАД със стойността на правото на собственост върху недвижимия имот, в размер на 60 250 лева. Сумата е осигурена от други резерви на дружеството.   Отчуждават се части от имоти — частна собственост, в землищата на селата Розово, Равногор и Фотиново в Област Пазарджик, за въздушна линия от ВЕЦ „Въча 1“ до ВЕЦ „Цанков камък“. Терените ще бъдат използвани за изграждане на нов електропровод, представляващ втора връзка на съществуваща ВЕЦ „Цанков камък“ с електроенергийната система на България, по която трябва да се изнася произведената електроенергия от централата. Средствата за отчуждаване на имотите се осигуряват от „Електроенергиен системен оператор“ ЕАД, гр. София.  Решението на МС може да бъде обжалвано по реда на Административнопроцесуалния кодекс, в 14-дневен срок от съобщаването му на заинтересованите лица.   Безсрочно право на строеж се учредява върху поземлен имот в горска територия - публична държавна собственост, в землището на гр. Шумен, община Шумен. Имотът е с площ 1 000 кв. м и се намира в района на дейност на Териториално поделение „Държавно горско стопанство Шумен“ към ДП „Североизточно държавно предприятие“ - Шумен. Той ще бъде използван за изграждане на стълб за телекомуникационно оборудване и съоръжения на техническата инфраструктура към него на обект:  „SHU0129. A  Дивдядово – Нова“. „А1 България“ ЕАД ще заплати по сметката на ДП „Североизточно държавно предприятие“ - Шумен цена за учредяване безсрочно право на строеж в размер на 15 515,50 лв., цена на дървесината на корен в сегашна възраст за оценяваното насаждение - 32,40 лева и цена за компенсационно залесяване - 336,04 лева. На Изпълнителна агенция по горите ще бъдат заплатени режийни разноски на стойност 310,31 лева. По сметката на община Шумен ще бъде заплатен данък за придобиване на ограничено вещно право в размер, определен от общинския съвет.   Правителството реши също да бъде учредено безсрочно ограничено вещно право - сервитут, върху част от поземлен имот - публична държавна собственост, находящ в област София, община Столична, район Лозенец, местност НПЗ „Хладилника-Витоша“, за изграждане на отливен канал. Съоръжението представлява част от Главен канализационен клон I, обслужващ три района на Столична община - „Триадица“, „Витоша“ и „Лозенец“.     Правителството ще предложи съдия Марияна Кънчева и съдия Александър Корнезов да бъдат преизбрани като кандидати на Република България за съдии в Общия съд на Европейския съюз. Кандидатурите им бяха одобрени днес по време на заседание на кабинета.    Повторната номинация на двамата съдии се налага заради изтичането на мандата им на 31 август 2019 г. Съдия Марияна Кънчева и съдия Александър Корнезов притежават необходимата правна експертиза и богат професионален опит. Те са личности, които могат да представят всички гаранции за своята независимост и отговарят на условията за заемане на висши съдебни длъжности у нас, което е и изискване към членовете на Общия съд съгласно чл. 254, ал. 2 от ДФЕС.   Съдия Марияна Кънчева завършва право в Софийския университет и допълнителна магистратура по европейско право в Института за европейски изследвания към Брюкселския свободен университет, както и специализации по икономическо право и по право на интелектуална собственост. Работила е като стажант-съдия в Софийски окръжен съд, правен съветник, адвокат в Софийската адвокатска колегия, генерален директор на Бюрото за обслужване на дипломатическия корпус при Министерство на външните работи, адвокат в София и в Брюксел.   Съдия Александър Корнезов е завършил Юридическия факултет на Софийския университет „Св. Климент Охридски“, специалност „Международно право“. Притежава образователна степен  LL.M  по европейско право от Колежа на Европа, Брюж, Белгия, както и научна степен „доктор по право“ със специалност „Международно частно право“ от Института за правни науки към Българска академия на науките.   Работил е като адвокат в адвокатска кантора  „Van Bael  &  Bellis”  в Брюксел, една от водещите кантори в областта на европейското право на конкуренцията и европейското анти-дъмпингово право. Повече от 9 години е работил като реферандер в Съда на ЕС. Доцент, д-р Александър Корнезов има и богата научна и преподавателска дейност.     Правителството одобри проект на Споразумение между Министерството на туризма на Република България и Световната организация по туризъм  (COT)  към ООН за провеждането на втори „Международен конгрес на световните цивилизации и историческите маршрути“.   Целта на конгреса е да обърне внимание върху връзката между световните цивилизации и историческите маршрути, представяйки съвременните възможности за създаване на многообразни туристически продукти. Събитието ще открои водещата роля на историческите маршрути за създаване на нови социално-икономически възможности за развитие на местно, регионално и национално равнище.   Предвижда се форумът да се проведе от 14 до 16 ноември 2018 г. в София. За участие в него са поканени 158-те министри, отговарящи за туризма в страните-членки на Световната организация по туризъм. Провеждането на събитие от такъв мащаб ще допринесе за утвърждаването на България като атрактивна туристическа дестинация с огромни възможности за развитие на културно-историческия туризъм.   Република България е член на  COT  от 1976 г. и зам.-председател на Регионална комисия „Европа“ на организацията за периода 2018-2019 г.     Правителството одобри новия текст на проекта на Меморандум за разбирателство между Министерството на отбраната на Република България и Департамента по отбраната на САЩ относно реципрочни каталожни услуги, одобрен като основа за водене на преговори с Решение № 165 от 16.03.2018 г.   В хода на преговорите по подписване на Меморандума от страна на САЩ беше изразено желание за включване в него на някои допълнения и изменения на първоначално одобрения текст. Промените засягат т. 1 3, 5 7 и 9 в предложения проект на меморандум. С оглед разпоредбата на чл. 11, ал. 2 от Закона за международните договори на Република България, в този случай се наложи одобряване от Министерския съвет на новия текст на проекта на Меморандум.   С подписването на настоящия Меморандум Министерството на отбраната на Република България ще получава безвъзмездно от Департамента по отбраната на САЩ всички необходими каталожни продукти и услуги, необходими за нормалното функциониране на Националната кодификационна система, съвместима с Кодификационната система на НАТО. Това е едно от необходимите и задължителни условия за постигане на пълна оперативна и техническа съвместимост със страните-членки и партньори на НАТО в процеса на управление на материалните средства за отбрана на страната и оптимизация на разходите за доставка на необходимото въоръжение и техника при участие на въоръжените сили в многонационални операции и програми.     Правителството одобри с резултатите от две заседания на Съвета на Европейския съюз по икономически и финансови въпроси (ЕКОФИН), проведени на 22 юни в Люксембург и на 13 юли в Брюксел.   На заседанието през юни месец Съветът обсъди „бързите мерки“ за подобряване на системата за ДДС и постигна общ подход по мерките за засилване на административното сътрудничество в областта на данъка върху добавената стойност. Представен бе доклад за напредъка по изграждането на Европейската схема за гарантиране на депозитите и се състоя обмен на мнения по конвергентните доклади на ЕК и Европейската централна банка. Бяха приети решения и препоръки на Съвета относно изпълнението на Пакта за стабилност и растеж и бяха одобрени препоръки на Съвета относно Националните програми за реформи за 2018 г. на държавите членки, съдържащи становища на ЕКОФИН относно актуализираните програми за стабилност или конвергенция.   През юли в Брюксел ЕКОФИН обсъди общия механизъм за обратно начисляване в областта на ДДС за доставките на стоки и услуги, както и ДДС при електронните публикации. Австрийското председателство представи своите приоритети в областта на икономическите и финансови въпроси, както виждането си за продължаването на работата през следващите месеци в сферата на данъчното облагане и задълбочаването на икономическия и паричен съюз във връзка с последващите действия от заседанието на Европейския съвет от 28-29 юни. Съветът даде мандат на ЕС за срещата на Г-20 на 21-22 юли 2018 г. в Буенос Айрес, Аржентина.   Съветът на ЕС по земеделие и рибарство проведе заседание на 16 юли в Брюксел. Австрийското председателство представи своята работна програма в областта на земеделието и рибарството. Комисията предостави допълнителна информация относно опростяването на Общата селскостопанска политика след 2020 г.   По време на заседанието на Съвет „Общи въпроси“ (член 50), проведено на 20 юли в Брюксел, беше направен преглед на актуалното състояние на преговорите по оттегляне на Обединеното кралство (ОК) от ЕС. Главният преговарящ на ЕС Мишел Барние пожела успех на Австрийското председателство на Съвета на ЕС и благодари на Българското за съдействието, което му е оказало по време на своя мандат. Правителството одобри също резултатите от неформалното заседание на Съвета на ЕС „Правосъдие и вътрешни работи“ в част „Правосъдие“, което се проведе на 13 юли в Инсбрук. М инистрите принципно подкрепиха необходимостта от уреждане на сътрудничеството между правоприлагащите органи и доставчиците на интернет услуги при изпълнение на европейските заповеди за предоставяне и запазване на електронни доказателства. По отношение на съдебното сътрудничество по граждански и търговски дела и засиленото използване на електронни средства за комуникация бе изтъкнато, че за изграждането на децентрализираната електронна система, неминуемо ще се наложи съществена финансова инвестиция с оглед техническото обезпечаване на предаващите, получаващите и централните органи. Министрите изразиха принципна подкрепа на предложенията за изменение на съответните законодателни актове по отношение на регламента за връчване на съдебни и извънсъдебни документи по граждански или търговски дела и регламента относно сътрудничеството между съдилищата на държавите-членки при събиране на доказателства по граждански или търговски дела. Бяха дадени и конкретни предложения за защита на правата на гражданите при електронно връчване на документи или разпит посредством видеоконферентна връзка.   Неформално заседание проведоха и министрите на ЕС по заетост и социална политика на 19 и 20 юли във Виена. Направен бе преглед на новите форми на заетост с фокус върху онлайн платформите за работа. Тема на обсъждане беше също дигиталната трансформация на заетостта и ролята на Европейския социален фонд плюс (ЕСФ+) и Европейския фонд за приспособяване към глобализацията (ЕФПГ) в това отношение. Втората пленарна сесия на заседанието бе посветена на въздействието на роботизацията върху количеството и качеството на труда.   100 000 лева се предвижда да бъдат инвестирани за добив на гнайси от находище „Плаки“   „ Геотул “  ЕООД, гр. София, ще добива скалнооблицовъчни материали - гнайси, от находище „Плаки“, разположено в землището на с. Кобилино, община Ивайловград. Концесионната площ е с размер от 28.6 декара. На база количествата на утвърдените запаси и ресурси и предвидения средногодишен добив, концесията се предоставя за срок от 35 години. За този период концесионните плащания ще надхвърлят 411 хил. лв. без ДДС. По закон те постъпват в държавния бюджет и в бюджета на общината по местонахождение на концесионната площ - в случая Ивайловград. Кандидат-концесионерът предвижда инвестиции в размер на 100 хил. лв. за осигуряване на производствената си дейност.     Правителството одобри проект на Закон за изменение и допълнение на Закона за авторското право и сродните му права. С проекта на закон ще се въведе Директива (ЕС) 2017/1564. Крайният срок за това е до 11 октомври 2018 г.   С промените се въвеждат нови възможности за свободно използване на писмени произведения от незрящи лица или лица с физически увреждания, които възпрепятстват четенето или боравенето с печатни материали. Допуска се изготвянето на копия в алтернативен формат, достъпен за лицата с увреждания - Брайлов шрифт, едър шрифт, адаптирана електронна книга, звукозапис на съдържанието на писмено произведение (аудиокнига), радиопредаване и други.   Копията в достъпен формат могат да се изготвят от пряко от лица с увреждания, от техен асистент, или от организации, които са уведомили министъра на културата, че ще извършват такава дейност. Като такива организации законът предвижда да могат да работят юридически лица с нестопанска цел за осъществяване на общественополезна дейност, народни читалища, библиотеки или специалните училища за обучение и подкрепа на ученици със сензорни увреждания - увреден слух или нарушено зрение. На интернет страницата на Министерството на културата се публикува списък на организациите, депозирали уведомление, а тези от тях, които и към момента на влизане в сила на закона извършват такава дейност, подават уведомлението в тримесечен срок.   За организациите е предвидено задължение да гарантират спазване на неимуществените авторски права, да предотвратяват неоторизирано използване от страна на лица, които не страдат от увреждане по смисъла на закона или по начини, извън допустимите от закона. Записано е и задължение за предоставяне на информация относно наличния каталог на копия в достъпен формат, поддържан от съответната организация.   Важно място заемат и разпоредбите, които предвиждат, че организации със седалище в Република България могат да предоставят копия в достъпен формат на лица с увреждания от други страни-членки на Европейския съюз, а лица с увреждания или организации от Република България имат право да получат копие в достъпен формат или достъп до такова копие от други държави - членки Европейския съюз.     Правителството одобри проект на Меморандум за разбирателство между Министерството на младежта и спорта на Република България и Министерството на спорта и младежта на Ислямска република Иран в областта на младежта, като основа за водене на преговори.   Сферите на сътрудничество, залегнали в проекта на Меморандум, обхващат обмен на делегации от високопоставени служители и експерти по младежки въпроси; сътрудничество по отношение на активни международни организации в областта на младежта; обмен на информация; споделяне на образователен, изследователски, научен и културен опит; организиране на образователни и изследователски курсове и научни конгреси в областта на младежта; насърчаване на сътрудничеството между младежките организации; подпомагане при провеждането на международни прояви в областта на младежта, които се организират в някоя от двете страни.   Меморандумът влиза в сила при подписването му от двете страни и е валиден за срок от 4 години, като се подновява автоматично за същия период, освен ако някоя от страните не изпрати на другата по дипломатически път шестмесечно писмено предизвестие за намерението си да го прекрати.     Правителството прие решение, с което открива консулство на Република България в Република Косово, ръководено от почетно (нещатно) консулско длъжностно лице.   Почетен консул ще бъде Абедин Хасани, косовски бизнесмен, работещ активно с български фирми. Той се ползва с уважение и авторитет в местните политически и икономически среди и притежава нужните качества за ефективно изпълнение на задълженията на почетен консул на страната ни в Република Косово. Владее български.   Седалището на почетния консул на България ще е в гр. Призрен, а консулският окръг обхваща територията на общините Призрен, Драгаш, Сухарека и Мамуша.     Правителството прие промени в Устройствения правилник на Агенцията за социално подпомагане с цел синхронизирането му с Регламент (ЕС) 2016/679 на Европейския парламент за зашитата на физическите лица, във връзка с обработването на лични данни. С измененията се постига по-добра ефикасност и ефективност във функционирането на администрацията.   Общата численост на общата администрация на Агенцията за социално подпомагане се намалява със седем щатни бройки. Числеността на специализираната администрация и общия брой дирекции „Социално подпомагане“ се запазва.     Правителството одобри проект на Споразумение за сътрудничество в областта на спорта между Министерството на младежта и спорта на Република България и Министерството на културата и спорта на Република Казахстан.   Сферите на сътрудничество, залегнали в проекта на Споразумение, обхващат осигуряване на необходимите условия за участие на спортисти и треньори в състезания, тренировъчни лагери и други спортни прояви, провеждани в двете държави, с цел повишаване нивото на тренировките и спортната подготовка; сътрудничество между спортни специалисти и изследователи, участващи в научни конференции, форуми и семинари, организирани във всяка държава по въпроси на физическото възпитание, спортни въпроси и спортна медицина; обмен на опит и добри практики между съответните антидопингови организации на двете държави с цел да допринесат за глобалната борба срещу употребата на допинг в спорта.   Със Споразумението страните ще насърчават установяването на контакти между националните им спортни организации с цел развитие на физическото възпитание и спорта в техните държави. Страните също така насърчават и обмена на треньори и други спортни специалисти.     Правителството прие Програма за дейността по създаване на кадастъра и имотния регистър през 2018 г., както и Отчет за дейността по създаването на кадастъра и имотния регистър през 2017 г.   С Програмата се определят приоритетните цели за 2018 г. на Агенцията по геодезия, картография и кадастър (АГКК), акцентира се върху изработване на кадастрална карта и кадастрални регистри (КККР) за неурбанизираните територии, като се ползват данните от картата на възстановената собственост (КВС), възлагане създаването на нови КККР, подобряване на качеството на кадастралната карта и кадастралните регистри, както и качеството на предоставяните кадастрални услуги и поддържане и развитие на информационна система на кадастъра.   През 2018 г. ще продължи надграждането и развитието на информационно-комуникационната среда в АГКК и интеграция на информационните процеси. Това е една от основните предпоставки за успешно реализиране на електронното управление и предоставянето на електронни административни услуги. Административната информационна система КАИС трябва да се развие до среда, която обхваща и контролира всички процеси по достъпа до данните и предоставяне на услугите от всички ресурси.   С Програмата се предвижда Агенция по вписванията да продължи доразвитието на Интегрираната информационна система, обслужваща дейността на службите по вписванията към Агенция по вписванията и адаптирането й към промените в нормативната уредба. Предвижда се и продължаване на дейността по въвеждане на стари актове в информационната система за попълване на информационния масив.   В тази връзка, Агенция по вписванията ще реализира обществена поръчка за извършване на анализ на текущото състояние на архивите, на процесите по цифровизация. Обхватът на обществената поръчка включва извършването на детайлен анализ на данните в информационната система на Имотния регистър, както и информацията, налична само на хартиен носител в 113-те служби по вписванията.   В подсистема „Имотен регистър“ на интегрираната информационна система за кадастър и имотен регистър се предвижда да бъдат извършени дейностите по осигуряване на поддръжка, повишаване ефективността на служителите, повишаване сигурността на информацията и оптимизиране на работния процес.   Агенция по вписванията е стартирала проект по ОПДУ - „Надграждане на имотния регистър за интеграция с кадастралния регистър и предоставяне на допълнителни е-услуги“. Чрез него ще бъдат реализирани минимум 9 нови електронни услуги, както и разработването на проекти на Наредба за двустранната връзка и обмена на данни между кадастъра и имотния регистър и проект на Наредба за създаване, поддържане и ползване на информационните системи за кадастъра и имотния регистър, както и за прекия достъп до данните в тях.     Правителството одобри план за изпълнение на интегрирано решение за административно и социално обслужване на хората с увреждания. Предвижда се създаване и управление на регистър - профил на хората с увреждане на база информация от различни административни източници, на различно административно подчинение с възможност за достъп по електронен път. Целите са: Допълнително ще се автоматизира процесът по предоставяне на необходимите медицински и други документи за определяне степента на неработоспособност и ще бъде осигурен достъп до данни в регистрите с възможност за едновременна работа на участниците в процеса (граждани и администрация).", "date": "2018.08.08", "title": "Вижте решенията на правителството от днес"}
{"url": "http://epicenter.bg/article/Vanshniyat-ministar-na-Iran--Veche-nikoy-ne-vyarva-na-Amerika-/160906/7/0", "text": "Министърът на външните работи на Иран Мохамад Джавад Зариф призна, че му е трудно да си представи провеждането на нови преговори със САЩ, които са загубили доверието на света с колебливото си взимане на решения, предават AFP и Агенция \"Фокус\".  „Представете си да преговаряме сега - как можем да им се доверим? Америка постоянно се лакатушка, така че вече никой не ѝ вярва“, коментира Зариф пред репортери на държавния телевизионен оператор IRINN.  Първият дипломат на Техеран направи излявлението си ден след като влязоха в сила новите санкции на Вашингтон срещу страната му. Президентът на САЩ Доналд Тръмп по-рано увери, че иска да разговаря с Иран за ново споразумение, което да регламентира „злокачественото поведение\" на Техеран в региона. Предложението му обаче бе отхвърлено от Иран.  „Този път има голяма разлика. Преди никой да не подкрепяше, но сега всички страни по света са с нас\", подчерта Зариф.  ", "date": "2018.08.08", "title": "Външният министър на Иран: Вече никой не вярва на Америка "}
{"url": "http://epicenter.bg/article/Srabski-portal--Angela-Merkel-ima-plan-za-Kosovo--predvizhda-podyalba-sled-20-godini-/160911/7/0", "text": "Позовавайки се на източници от Европейската народна партия (ЕНП), към която принадлежи и Християндемократическият съюз (ХДС) на Ангела Меркел, сръбският новинарски портал Telegraf.rs разкрива, че германският канцлер е изготвила план за Косово, който вече е представила на колегите си от балканските страни.  Въпреки официалния диалог между Белград и Прищина, воден под егидата на Европейския съюз, е ясно, че без съгласието на Германия, водещата държава в Общността, споразумение не може да бъде достигнато. Преговорите вече са в заключителния етап, но в публичното пространство все още няма представено конкретно предложение, което да доведе до нормализиране на двустранните отношения между Сърбия и Косово.  Германия даде да се разбере, че се противопоставя на промяната на границите или на каквато и да била подялба на Косово, постигната в преговорите между Белград и Прищина. Въпреки това, според източниците на медията, Ангела Меркел все пак допуска в края на процеса да се стигне до разделяне на Косово.  Какво обаче предвижда планът \"Меркел\"? В първата фаза на изпълнението му следва да бъде формирана Общността на сръбските общини, за което германският канцлер настоя и на последната си среща с косовския президент Хашим Тачи.  Съзнавайки, че за сърбите е неприемливо Общността да функционира на ниво неправителствени организации, което е и целта на Прищина, Меркел планира по-широки правомощия за нея. Тази част от плана се нарича „Общност на сръбските общини Плюс“. За пълноценното й функциониране следва да бъдат създадени и други, спомагателни органи, които биха могли да си сътрудничат сърбите.  От друга страна, планът на германския канцлер ще подразбира проверка на ситуацията на място, т.е. признаване без признание. Според Telegraf.rs това означава Белград „да признае реалността, но не и независимостта“. Прищина ще трябва да се примири , че няма да стане член на международните институции и организации.  Според източниците от ЕНП, посочените по-горе елементи на плана са част от първата фаза на плана, която трябва да бъде реализирана в краткосрочен план.  За „големия финал“ ще се чака 20 г. След изтичането на този период, Общността на сръбските общини ще се проведе референдум за отцепване, което ще се създаде реална възможност на населената предимно със сърби северна част на Косово да се върне под ефективната власт на Белград.  Медията припомня, че Брюкселското споразумение предвижда в Общността да бъдат включени 10 общини, на шест от които административна граница е със Сърбия.   ", "date": "2018.08.08", "title": "Сръбски портал: Ангела Меркел има план за Косово, предвижда подялба след 20 години "}
{"url": "http://epicenter.bg/article/Tri-detsa-ostavat-za-nablyudenie-v-bolnitsi-sled-intsidenta-na-magistralata-kray-letishteto-v-Bolonya-/160915/7/0", "text": "Три са българските деца, които остават за наблюдение в болници след инцидента на магистралата край летището в Болоня. Това каза за Агенция „Фокус“ генералният консул на България в Милано Росен Руфев.  Във връзка с вчерашната информация, че децата, настанени за наблюдение в болнични заведения, са две, Руфев поясни, че се е получило разминаване, тъй като към вчерашния ден те са били общо 4, а едно от тях е изписано късно снощи. Така настанените в болнични заведения деца остават 3.  „Това, което и преди сме казвали - едното, което е по-сериозно раненото, е настанено в болница в гр. Чезена. Другите две деца са в болница в Болоня. Вчера късно вечерта е изписано четвъртото настанено дете, което беше в една трета болница. Всички останали деца продължават да живеят в общежитието, в което са настанени и смятат да продължат да осъществяват целта, за която са дошли, а именно стаж по програма „Еразъм“. Кога точно ще го започнат не се знае, тъй като към момента все още са под въздействието на целия този шок, но като цяло са добре, държат се солидарно помежду си и са оптимистично настроени“, допълни той.  „Имаме информация, че бащата на детето, което е в Чезена, ще пристигне най-вероятно утре. Други родители не се очакват да пристигнат към този момент, но не е изключено. Ако има такива, ще им съдействаме. До този момент никой не е проявявал и правни претенции, но не е изключено да се появят“, каза още Росен Руфев.  ", "date": "2018.08.08", "title": "Три деца остават за наблюдение в болници след инцидента на магистралата край летището в Болоня "}
{"url": "http://epicenter.bg/article/Turtsiya-planira-stroitelstvo-na-treta-AETs-blizo-do-Balgariya-/160918/7/51", "text": "Анкара обмисля проект за изграждането на АЕЦ в турската част на област Тракия и смята да се обърне за това към Китай, предаде кореспондентът на БГНЕС.  „Виждаме, че най-подходящата локация е Тракия, след инженерните проучвания ще определим конкретния терен. Първо обаче е АЕЦ „Аккую“  , с волята на Аллах искаме да построим втората в Синоп с японското правителство. За третата в Тракия ще вървим с китайците, мястото все още не е ясно. Има 28-30 критерии за това, и е важно да се съобразим с опазването на околната среда, както и да е близо до водните ресурси. В регион Истанбул, Тракия и Мармара е най-интензивното потребление на електроенергия“, казва министърът на енергетиката Фатих Дьонмез, цитиран от в. „Хюрриет“.  Според Дьонмез Китай в момента е една от най-големите държави, развиващи ядреното строителство и е пределно наясно с трансфера на тази технология.  „Ядрената история на Турция е стара. Под ръководството на г-н президента /Ердоган/ тази мечта се сбъдна. Нашата цел е да пуснем в експлоатация първия си реактор през 2023 г. и не става въпрос само за производството на енергия. По отношение на ядрената технология, ние имаме други програми, като например развитието на подходящите за това наши човешки ресурси“, коментира енергийният министър.  Тракийският регион в Турция обхваща Одрин, Къркларели, Текирдаг, Истанбул и Чанаккале. При Одрин се събират българските реки Марица, Арда и Тунджа.  БГНЕС припомня, че на територията на Къркларели /Лозенград/ се намира малкото градче Инеада с 2179 жители, което стана известно още през 2012 г. с протестите си срещу проекта за строителството на АЕЦ, предвиден да се реализира на 10-ина километра от България и границата при Резово.  През 2015 г., ден след визитата на премиера Бойко Борисов в Истанбул, турският министър на енергетиката и природните ресурси в служебното тогава правителство Али Ръза Алабоюн обяви, че Турция е готова с плана за АЕЦ на километри от границата си с България. Беше налице и меморандум за разбирателство с китайски компании и с американската Westinghouse, интерес прояви и Япония.  Районът на Инеада е природен парк заради уникалните лонгозни гори, а поминъкът на местните е основно риболовът. Гражданските протести, пикът на които бе през есента на 2015 г., забавиха старта на проекта, отпаднаха и опасенията на България за възможна екокатастрофа на брега на Черно море и в Странджа.  Турският енергиен министър коментира и проблема със съвместните проучвания на Южен Кипър /гръцката част на острова/, Египет и Израел в Средиземно море.  „В продължение на почти 5 години работи сеизмичният ни кораб и данните, които получаваме, са изключително важни. Надяваме се да започнем първите си дълбоководни сондажи тази година. Ние сме позиционирали кораба „Фатих“, който ще започне да сондира в рамките на следващите два месеца. Казано накратко, ние сме в очакване да завладеем нашите въглеводородни резерви в Източното Средиземноморие и разчитаме на този кораб“, казва Фатих Дьонмез.  Първият сондаж ще бъде при Анталия в турската икономическа зона, следващият – при Мерсин. Министърът изразява съжаление, че Турция е зависима от външните доставки на нефт и газ, и затова Анкара се моли да открие находища на природен газ или петрол на сушата или в морето.  ", "date": "2018.08.08", "title": "Турция планира строителство на трета АЕЦ близо до България "}
{"url": "http://epicenter.bg/article/Yuliya-Timoshenko-vodi-v-prouchvaniyata-za-sledvasht-prezident-na-Ukrayna-/160919/7/0", "text": "Бившата министър-председателка на Украйна Юлия Тимошенко е фаворит за президентския пост в страната, съобщава ukraina.ru, цитирана от БНР. Изборите за държавен глава трябва да се проведат на 31 март 2019 година.  По данни на социологическата агенция „Рейтинг“, ако изборите бяха в неделя, Тимошенко би получила 17,7% от гласовете. На 7% от нея е бившият министър на отбраната Антолий Гриценко, 8,9% получава съпредседателят на Опозиционния блок Юрий Бойко, 8,5 – лидерът на Радикалната партия Олег Ляшко.  8,3 на сто биха гласували за действащия президент Петро Порошенко.  По 8% имат шоуменът Владимир Зеленски и рок музикантът Святослав Вакарчук, а лидерът на партия „За живота“ Вадим Рабинович има подкрепата на 5,9 от избирателите.  Повече от половината от анкетираните са декларирали, че в никакъв случай не биха гласували за Порошенко, а около 26 % - че не биха подкрепили Тимошенко.  Изследването е направено сред 2000 пълнолетни украинци.  ", "date": "2018.08.08", "title": "Юлия Тимошенко води в проучванията за следващ президент на Украйна "}
{"url": "http://epicenter.bg/article/SASht-davat-5-mln--dolara-za-borba-s-ruskata-propaganda-v-Makedoniya/160920/7/51", "text": "Съединените щати ще дадат 5 милиона долара за борба с руската пропаганда в Македония, става ясно от сайта на американската Агенция за международно развитие (USAID) ,  предаде БНР.   В документа се посочва, че парите ще бъдат дадени за независима журналистика и създаване на етични стандарти за македонските медии.   В страната има мощна дезинформационна кампания, по всяка вероятност поддържана от Русия, която разделя обществото и внушава недоверие към демократичните процеси и ценности, пише още в мотивите.   В ммногобройни интервюта и изявления, премиерът на Македония Зоран Заев твърди, че Москва иска да свали кабинета заради прозападната му ориентация. „Нашето правителство получи информация , че \"гръцки бизнесмени , които са привърженици на руската кауза\", са давали на македонци между 13 и 21 хиляди долара за извършването на насилствени действия\" преди ключовия референдум за новото име на страната – Република Северна Македония“, казва македонският премиер Зоран Заев на 16 юли тази година пред \"Buzzfeed\". Приемането на новото име ще разреши дългогодишния спор с Гърция, който пречеше на присъединяването на Македония към Северноатлантическия пакт и Европейския съюз. Според Заев целта на Кремъл е предизвикването на насилие, което да попречи на страната да влезе в НАТО.   Зоран Заев отказва да посочи кой точно извършва плащанията, за да не се попречи на разследването на македонската прокуратура. Полицията е получила тези данни от арестуваните, които предизвикаха сблъсъци пред парламента през юни. \"Руските представители, които са тук, но и тези в Москва не крият, че са срещу нашата интеграция в НАТО. Част от тях са свързани с медиите, част от тях призовават младите хора да протестират пред парламента, да нападат полицаи... всичко това е очевидно”, заявява македонският премиер.", "date": "2018.08.08", "title": "САЩ дават 5 млн. долара за борба с руската пропаганда в Македония"}
{"url": "http://epicenter.bg/article/US-general--SASht-sa-nadezhdno-zashtiteni-ot-ruskite-super-orazhiya--/160924/7/96", "text": "Съединените щати са надеждно защитени от всякакви ядрени оръжия, включително и от руските, заяви началникът на Стратегическото командване на въоръжените сили на САЩ генерал Джон Хайтън, цитиран от световните агенции.  \"Всички тези ядрени възможности, за които говори Русия - ядрени хиперзвукови ракети, ядрени торпеда, ядрени крилати ракети и така нататък... Знаете ли какво? Вие, както и преди, не може да откриете стратегическите ни подводници, вие не можете да премахнете около 400 ракетни пускови площадки по цялата територия на САЩ, вие нищо не можете да им направите на тях. Ето защо нашата възпираща способност не подлежи на съмнение. Ние можем да доминираме и да отговорим на всякаква атака, независимо откъде идва тя\". Това заяви генерал Хайтън на конференция за военно-космическата отбрана по повод шумната пропагандна кампания около обявените от руския президент Путин нови ядрени оръжия.  По-рано, по време на слушания в комитета по въоръжените сили в Конгреса на САЩ генерал Хайтън заяви:  \"Ние сме подготвени да отговорим на наличните заплахи и никой не не трябва да се съмнява в това\". По думите му, освен масирана атака срещу САЩ, Русия не е в състояние да направи нищо, на което Вашингтон не би могъл да отговори.  \"Между другото, те (Русия, бел. ред.) не знаят къде се намират нашите подводници, а те са в състояние да унищожат тяхната страна, ако решим да тръгнем по този път\", посочва ген. Хайтън.  На 1 март в обръщение към руския парламент Путин разказа за хиперзвуковото оръжие \"Авангард\", което може да лети в плътните слоеве на атмосферата със скорост 20 скоростта на звука. Освен това Путин говори за ракетния комплекс \"Сармат\", авиационния ракетен комплекс \"Кинжал\", крилата ракета с ядрена двигателна установка \"Буревестник\", атомната безпилотна подводница \"Посейдон\" и лазерното оръжие \"Пересвет\".    ", "date": "2018.08.08", "title": "US генерал: САЩ са надеждно защитени от руските супер оръжия! "}
{"url": "http://epicenter.bg/article/Hashim-Tachi--Nyama-da-ima-podyalba-na-Kosovo--nito-avtonomiya-za-sarbite-/160934/7/0", "text": "Президентът на Косово Хашим Тачи в сряда повтори, че няма да има подялба на Косово, добавяйки че няма да има и автономия за косовските сърби, предава Радио „Свободна Европа“ в македонската си редакция.  „С корекция на границите се има предвид единствено Прешевската долина да премине към Косово, но няма да има подялба на страната, нито пък автономия за сърбите“, заяви Тачи.  Той изтъкна, че е напълно ангажиран с постигането на окончателен мирен договор със Сърбия, а корекцията на границата той иска, откакто представителите на албанците в южна Сърбия са го помолили, „като единствена възможност да се легитимират техните искания“, поясни косовският президент.  Премиерът на страната Рамуш Харадинай също заяви, че границите на Косово не трябва да се променят.   ", "date": "2018.08.08", "title": "Хашим Тачи: Няма да има подялба на Косово, нито автономия за сърбите "}
{"url": "http://epicenter.bg/article/Erdogan-shte-se-sreshtne-s-Merkel-pri-poseshtenieto-si-prez-septemvri/160936/7/0", "text": "Турският президент Реджеп Ердоган ще се срещне с Ангела Меркел в рамките на визитата си в германия на 28 и 29 септември. Това съобщи Ройтерс, цитирайки Улрике Демер, вицеговорителка на правителството в Берлин.  По време на разговорите ще бъдат обсъдени всички важни теми, включително и такива, по които двете страни имат различия. На въпрос дали по време на посещението си Ердоган ще има голяма публична изява, Демер заяви, че „едно такова държавно посещение следва ясни правила, които му дават твърд корсет“.  По думите й има формални изисквания, които трябва да се спазват.  За посещението на Ердоган информира президентската институция във вторник. Турският държавен глава идва по покана на Франк-Валтер Щайнмайер.  Днес бе оповестена и предстоящата среща с Меркел.  Отношенията между Германия и Турция се обтегнаха след опита за преврат през 2016-а, след като германски граждани бяха задържани заради подозрения за участие в пуча. По данни на германското външно министерство в момента седем човека с немско гражданство се намират в затвора в Турция. ", "date": "2018.08.08", "title": "Ердоган ще се срещне с Меркел при посещението си през септември"}
{"url": "http://epicenter.bg/article/Sled-katastrofata-s-balgarski-bus--Chuzhdestranni-rabotnitsi-v-Italiya-se-vdignaha-na-protest--VIDEO--/160941/7/0", "text": "Стотици селскостопански работници, предимно африканци, които събират реколтата от домати в Южна Италия, обявиха стачка. Те протестираха днес с искане за повече уважение и по-добри условия на труд след смъртта на 16 техни колеги при две пътни катастрофи, предаде АФП, цитирана от бТВ.  \"Ние не сме роби, не на експлоатацията\", скандираха сутринта демонстрантите по време на шествие, наречено „Марш на червените барети”. В него се включи и областният управител на Пулия Микеле Емилиано.  В италианската провинция Фоджа, в южната област Пулия, хиляди африканци, а също и поляци, българи и румънци цяло лято берат домати под жаркото слънце. Въпреки че почти всички работници пребивават в Италия законно, малцина са онези, които се ползват от изискваните от закона условия на труд и заплащане.  Много от тях са принудени да живеят в бидонвили и зависят от посредници, които често са свързани с мафията, отбелязва агенцията.  16 души загинаха и четирима бяха тежко ранени през изминалите дни при две катастрофи на микробуси, превозващи чужденци, работещи в земеделието.  При едната от тях, в края на работния ден на 6 август, четиринайсет сезонни работници \"са пътували натъпкани в бял микробус с българска регистрация, който в най-добрия случай е бил предвиден да превозва осем души\", пише в. \"Кориере дела сера\". 12 души загинаха, след като возилото се блъсна в тежкотоварен камион.  ", "date": "2018.08.08", "title": "След катастрофата с български бус: Чуждестранни работници в Италия се вдигнаха на протест (ВИДЕО) "}
{"url": "http://epicenter.bg/article/Senator-Rand-Pol-e-predal-v-Kremal-pismo-ot-Donald-Tramp-za-Vladimir-Putin-/160943/7/0", "text": "Американският сенатор Ранд Пол е предал в администрацията на руския президент Владимир Путин писмо от колегата му от САЩ Доналд Тръмп, предава РИА Новости, цитирана от Агенция \"Фокус\".  „Моя беше честта да предам писмо от президента Тръмп в администрацията на президента Владимир Путин. В писмото се акцентира върху значението от продължаване на взаимодействието в различните сфери и възстановяване на културния обмен“, написа Пол в социалната мрежа „Туитър“.  Говорителят на руския президент Дмитрий Песков потвърди, че за Владимир Путин е предадено писмо „по дипломатически канал“, с което Кремъл все още не се е запознал.  ", "date": "2018.08.08", "title": "Сенатор Ранд Пол е предал в Кремъл писмо от Доналд Тръмп за Владимир Путин "}
{"url": "http://epicenter.bg/article/-Lara----edna-kniga-uzryala-kato-lyatoto-na-zhenata--koyato-obicha/160949/6/0", "text": "  „Лара“ е книгата, която трябва непременно да вземете в куфара с летните необходимости, които завършват самочувствието Ви на удовлетворен от себе си летовник. Може и в раницата да я притиснете до спалния чувал, където на изгрев или до появата на първите звезди в планината ще ви прави компания.    Защото „Лара“ не е просто книга. Лара /кавичките отсъстват предубедено/ е едно мъжко момиче, което ще вземе Мусала преди изпедепцаните катерачи а в същото време съвсем свойски може да припича безкрайни бедра на шезлонга, по-прелъстителна от модел достоен за плажовете на френската Ривиера.    Лара е авторката, безпощадно искрена, като скалпел на хладнокръвен хирург, който прави дисекция на хлъзгавото и едновремено с това челично, женско себе. Това е роман –риалити, както сполучливо вече го определиха някои критици. Житиепис , която ще ви разходи из панелната социалистическа действителност на момичешкото детство чак до плажовете на Австралия и космично урбанизираните и булеварди по които ще префучават автобуси от които ще ви хипнотизира зеления поглед на това храбро, крехко, тъжно, еуфорично, обичано, отхвърляно, но неизтощимо в поиска си за среща със себе си момиче-жена.    Жената, която иска всичко, както пояснява в подзаглавието авторката Ния Йотова, за която това е дебютен роман, колкото и да не е за вярване.    За пореден път, тази не просто женска книга, а откровен разговор със себе си, който звучи като непретенциозно споделяне с приятелка на чаша хубаво вино доказва, че когато има какво да се разкаже, когато е ферментирало във времето и процесите на истинския личностен растеж, повествованието обещава вълнение сравнимо единствено с любовно изживяване – от най-качествените при това!    На моменти неправдоподобни, на моменти брутално реални, епизодите от живота на красивата, несломима, е, и поплакваща си Лара, така обживяват личните ти спомени, за това през което си минала ти момиче, че дълго няма да можеш да се откъснеш от новата си приятелка, сестра по съдба и …съперница на пистата на дългия маратон, който елегантно преодоляваме на тънките си токчета, развели рокли на цветя и лъскави къдрици.    И така…вземи със себе си тази книга, за да впечатлиш лятото! Тя ще ти отговори с взаимност.", "date": "2018.08.08", "title": "„Лара“ - една книга узряла като лятото на жената, която обича"}
{"url": "http://epicenter.bg/article/Parvan-Simeonov--Neobhodima-e-regulatsiya-v-sotsialnite-medii-za-preventsiya-sreshtu-falshivite-novini-/160926/11/34", "text": "     Аз не бих казал, че хората са изключително запознати с термина „фалшива новина“. Струва ми се, че когато го чуят това явление, се сещат за всички онези новини, за които не вярват или не искат да вярват. Според мен те правят една по-обща критика към медиите въобще. Хората не разсъждават за това, което напоследък е модерно да се нарича „фалшива новина“, а разсъждават на тема, може ли да се има доверие на информацията, която получаваме. Нашите данни от последното проучване на „Галъп интернешенъл“ за разпространение на фалшиви новини малко ме уплашиха, защото 34% от хората в този сондаж твърдяха, че само последната седмица на юли месец са срещнали новина, която смятат за неистина. Тези 34% условно се равняват на над 1 800 млн. пълнолетни българи. Това е доста сериозен дял. В този смисъл, за да отговоря на вашия въпрос, ще кажа не, не се говори достатъчно за фалшиви новини. Ще трябва да се говори повече и все повече, защото те ще стават все по-разпространен феномен. Фалшивите новини са просто обратната страна на демократизацията на медиите. Когато всеки може да е медия, особено в социалните мрежи, може да разпространява информация, да бъде влиятелен, когато не толкова истината, а лайковете се превръщат в критерий, то тогава няма авторитет, който да ни каже, кое е вярно и кое си струва. По този начин фалшивите новини влизат безпрепятствено. Това е големият проблем, с който ще се сблъскваме и си мисля, че по-все често ще ги говорим за него.     От една страна недоверието на българите към информацията е високо, това си личи по сравнително високия дял от 34%, които казват „да“ през последната седмица на юли месец – „срещнах фалшива новина“. Недоверието е високо. От друга страна лековерността също е висока. Като ги попитахме има ли чума в Странджа или няма, искам да ви кажа, че сериозен процент от хората казват, че няма чума. Проучването показва, че 37% от изследваните вярват, но 48% не вярват. Това е доста сериозно раздвояване, което показва, че властта у нас не си е свършила работата да убеди хората, че има болест по животните. Аз започвам да се съмнявам дали може властта у нас да убеждава хората в каквото и да е било, какво остава в непопулярни мерки. Това ме притеснява, че управлението у нас и не само у нас, в целия Западен свят се грижи за имиджа си, не толкова за ефективността си. Повече се грижи да се хареса тук и сега, а не да свърши трудната работа и евентуално да го харесат утре или да направи така, че да бъде по-добра обстановката за поколенията. Всички управления в Западният свят като че ли са на вълната, дайте да търсим бързите лайкове, буквално и преносно. Аз не съм много голям оптимист, мисля си, че фалшивите новини ще започнат да ни ограждат от всякъде. Те не са толкова опасни с това, че подменят истината, те са опасни, когато са полуистини. Когато ни кажат няколко истини и успеят да ни пробутат през тях и няколко неистини. Опасно е, когато ни накарат да се объркаме и започнем да си казваме, че в нищо няма смисъл. Тогава ще настъпи истински неприятния момент. Според мен трябва да се прилагат всички усилия за превенция на фалшивите новини, ние в нашата изследователска компания на няколко пъти хвърляме светлина върху темата и трябва да ви кажа, че няма да спрем, защото, както се вижда размерът на бедствието е доста голям.     Очевидно можем да говорим за проблем с всяка публична информация. Започваме да вярваме на глупости. Не вярваме на институциите, а започваме да вярваме на някакви маргинали във Фейсбук. Не вярваме на ресорните органи, а започваме да вярваме в някакви конспиративни теории. Не вярваме в конвенционалните медии, а вярваме на блогъри или копипейстъри във Фейсбук. Това е много опасно, когато избутваш официалната информация, тя разбира се в много голяма част от случаите не става за нищо и започваш да се позоваваш на екзотични източници на информация. Така се получава от дефекта още по-голям дефект. Веднъж не вярваш на онези, на които трябва да вярваш, втори път за да компенсираш това си намираш още по-големи „пакостници“, от който черпиш информация. Като добавим и високата критичност на обществото към системата, в което живеем, проблемът може да стане доста голям. Каквото и да питахме хората, дали са съгласни с намесата на президента Румен Радев, който развали един закон, с председателя на БСП, Корнелия Нинова, която поиска повече държава, с Комисията за защита от конкуренция (КЗК), която спря една сделка и всички тези действия получиха силно одобрение. За нов акциз върху бездимните цигари обаче гласуваха с „не“. В общи линии хората искат много държава и смятат, че това е важно, но в същото време като че ли това, което прави държавата не се харесва. Ние българите искаме нови, все нови да заемат държавните постове. Хубаво, но като идват тези нови, те носят големи надежди и съответно после големи разочарования. Получава се един затворен, понякога порочен кръг, една лоша ритмичност на надежди и разочарования, която не позволява на българското общество да намери пътя към общественото щастие. Ние оставаме едно от най-нещастните общества в глобален мащаб, въпреки, че икономическите данни се движат добре, политическата обстановка е стабилна и безработицата пада. Получава се едно противоречие, че към икономиката гледаме с все по-добро око, а на политиката с все по-лошо. Иска ми се да излезем от този порочен кръг.     Фалшивите новини в класическия вариант се разпространяват най-вече през социалните мрежи. Тук има няколко фактори, които благоприятстват за бързото им разпространение. Много трудно да се хване авторството, което се губи буквално за секунди, с други думи много по-безнаказано може да стане публикуването на подобна новина. Точно за това, че става въпрос за социалните медии, тук в общи линии се харесва повече самото харесване. Не държим толкова на това да е вярно, държим да го харесаме. В социалните медии могат по-лесно да проникнат зловредни влияния, защото там имунитетът е по-нисък. Липсва орган като Съвет за електронни медии (СЕМ), който да каже „хора това е глупост“. На много хора може би им звучи екзотично това, което скоро се появи като опит за ограничаване на фалшивите новини чрез Фейсбук, но тази идея не е лишена от своите основания. Трябва да се мисли в тази посока, защото социалните мрежи са бъдещето. Ако не приложим някаква форма на регулация, не може да опазим обществото. За печата и електроните медии такава регулация има макар, че изрични закони за печата не е приятно да се пишат, но има установени правила, норми и етични кодекси. За Интернет и за социалните медии няма, като голяма част са корпоративни мрежи и възприемаме Фейсбук като медиен канал, но това са корпорации, които имат своята политика и своите цели. Там, откъдето идва повече и все повече информация, това е бъдещето, а остава без никакъв контрол. Вместо това към проверки подлежат конвенционалните медии, което е парадоксално. Колкото и насмешливо да звучи проекторешението, което идва от политическата група ВМРО за медийна регулация, все пак има основи. Дали фалшивите новини достигат все по-лесно до хората, боя се, че да и тук няма нужда от социология всеки може да си направи лична преценка. Случвало ви се е вероятно, да забележите ваш приятел или роднина и да се учудите, как разумни хора споделят глупости.     Големият проблем не е толкова в разпространението на неистини, отколкото това, че край истините и неистините влизат по-лесно. Казвате една проста истина и след това слагате след нея няколко неистини. Сами разбирате, че това е като бомба, сами за себе си безопасни съставки, които в един момент като се смесят заедно и стават взривоопасни. Това е като летенето със самолет, не ти позволяват да се качиш с вода или с остър предмет, които сами по себе си са безопасни, но дори и да са безопасни след като се качиш на борда, от всички тези компоненти може да сглобиш бомба. Това е принципа на фалшивата новина. Поредица от верни неща, които в комбинация звучат невярно. Тя може в компонентите си да е съвсем истинска или да е съчетала истини с лъжливи неща. Аз все повече срещам и още един механизъм, споделянето на фалшива новина с ясното съзнание, че е това е неистинност. Те ги приемат като форма на политическа сатира или протест. Чувал съм обяснение от рода, да, това най-вероятно е фалшива новина, но не смятате ли, че звучи доста истински или за човека, за който се говори в новината е способен да каже точно това, или да направи същото действие. Знаете колко често се бърка естетиката с етиката. Съжалявам, че за пореден път трябва да го кажа, но аз не съм оптимист. След като всеки може да бъде влиятелен авторитет през социалните медии, то тогава всеки може да се превърне в медия. С малко повече акъл и пресметливост, може да направи така, че да завъди лоялна аудитория, която е лесно податлива. Това е големият проблем, защото след като поискахме пълна демократизация на медиите, трябва да сме готови и на обратната страна, а именно пълна безконтролност. Това е се дължи на факта, че ние отказваме да плащаме за информация. Вие като хора в медиите знаете какво нещо е журналистическия труд, колко инфарктен, нервен и отговорен. Обществото отказва да си купува информация, затова качествената медия става много скъпа. По този начин се стига до обществени поръчки, до информационни програми или договори за обслужване с различни лица. Изведнъж се оказваме в ситуацията ограничени от редица обстоятелства в редакционната си политика. Медиите стават скъпо занимание, качествената журналистика става зависима от реклами и спонсорства. На фалшивите новини във Фейсбук може да им се намери цаката, но как ще спрем пазарния механизъм, който кара хората да не плащат за информация? Как ще убедим даден читател да се абонира за определена медия, а не да чете некачествени новини?   ", "date": "2018.08.08", "title": "Първан Симеонов: Необходима е регулация в социалните медии за превенция срещу фалшивите новини "}
{"url": "http://epicenter.bg/article/Valeriya-Veleva--Dori-provokatsiyata-na-Zaev-ne-mozhe-da-ni-napravi-edinna-darzhava-/160942/11/0", "text": "Дори откровената провокация на Зоран Заев, че „Илинденското въстание е македонско“, не можа да обедини българските политици и държавници и да излязат с обща национална позиция. Първа на скандалното изявление на македонския премиер реагира лидерът на БСП   „   След нея вицепремиерът и министър на отбраната  „ “. И предупреди „ !“.    Но каква?  Да е извикала македонския посланик у нас? Не!  Да е изпратила протестна нота в Скопие? Не!  Да е поискала обяснение от братята македонци за поредната им кражба на българската история? Не!  „ , отвърна високомерно първата дама на дипломацията ни. И за да не си помислим, че не знае историята, ни осведоми:    Ама защо не го каже това на скопския посланик в София?     не е безобидно, че българското Външно да ги подминава с лека ръка.  Днес Заев си присвоява едно от най-значимите въстания в българската национално-освободителна история, утре ще каже, че водачите му Даме, Гоце и Гьорче също са македонци, вдруги ден ще си хареса Кирил и Методий, а после и Северна/Пиринска Македония.  И всичко това въпреки уж приятелството, втъкано в Договора, подписан с фанфари точно преди година. Това е политика на противопоставянето!    Потъпка всички клетви отпреди година, че Македония няма да преиначава общата ни история.  Заигра грубо и безпардонно! Прояви наглост, на която държавата ни, ако не реагира сега, утре ще бъде късно! Защото, ако навремето БКП е извършила престъпление под диктата на Сталин, днес с мълчанието си спрямо провокациите към историята ни може да се случи същото!   Какви слепци ни управляват!  ", "date": "2018.08.08", "title": "Валерия Велева: Дори провокацията на Заев не може да ни направи единна държава "}
{"url": "http://epicenter.bg/article/Akad--Georgi-Markov--Zaharieva-tryabvashe-da-izvika-nezabavno-makedonskiya-poslanik--Stiga-s-tova-BKP-/160944/11/0", "text": "- Още на 2 август при срещата в Благоевград политиците се опитаха да заобиколят историята и да я използват за съвременните международни отношения. Събраха се в името на Илинденско-Преображенското въстание, но нито Бойко Борисов, нито Зоран Заев казаха какво е това въстание. Кой е вдигнал това въстание? Кой е Гоце Делчев? Те искат да загърбят историята, за да не се скарат. Имаше някакво споразумение в Благоевград. Никой не говори там нито за българи, нито за македонци.  Историята се използва за целите на политиката. Но няма как да се направи сделка. Те искат да има сделка между политиката и историята. Няма да стане! Българска организация е подготвила и е вдигнала това въстание. Те го използват, без да кажат какъв е неговият характер. Това е безумно от гледна точка на историята!  - Зоран Заев може да казва всичко, той е македонист. Поколения наред в Македония са промивали мозъците. Писмата на Гоце Делчев са издадени още в началото на 60-те години и в тях той казва какъв е по националност.  Призовавам българските управляващи кръгове да не загърбват историята и да не използват исторически годишнини. Нека се срещат по друг повод, а не по повод на събития, които са ключови в нашата история.  Много се възмутих от случилото се в Благоевград. Не съм присъствал, но разбирам, че никой не е споменал чие е въстанието, кой е Гоце Делчев. Може ли един да смята, че е българин, друг – че е македонец, и си стискат ръцете за сметка на историята?  - Разбира се. Гърците ни дадоха пример с техния договор как се решават проблемите.  Официална реакция от наша страна трябваше да има. Нищо не се е променило в тяхната историография. Те продължават да делят въстанието на две - Илинденско до Места, което смятат за македонско. А има, казват, и българско, което е Преображенското. То е в Одринска Тракия и Странджа.  Не може да ровим костите на загиналите герои. Нямаме това морално право.  Екатерина Захариева трябваше незабавно да извика македонския посланик. Това е фалшификация на историята и да каже, че ние няма да приемем фалшификация на историята.  Може някой отдалеч да натиска нашите политици, но те ще направят точно като БКП през 1946 година. Както Сталин ги натисна от Москва, така чичо Сам ги натиска сега от Вашингтон. Случилото се през 1946 г. е национално престъпление. Не може да признаваме несъществуваща македонска нация под натиска на Сталин. Но те какво правят сега?! - Г-жа Захариева просто се изплъзва. Тя казва една историческа истина, защото македонизацията е престъпление на БКП. Но това не оправдава сегашните грешки, да не кажа и по-тежки думи.  Не може тя да се оправдава с БКП. Стига с това БКП! БКП е в историята вече. БКП и БСП са различни неща.  Ще повторя – няма да има сделка! Истината е една. Ние може да правим политика, но не за сметка на историята. Тома Аквински някога е казал, че философията е слугиня на теологията. Аз казвам: Историята не е слугиня на политиката! Да си го запишат! ", "date": "2018.08.08", "title": "Акад. Георги Марков: Захариева трябваше да извика незабавно македонския посланик! Стига с това БКП!"}
{"url": "http://epicenter.bg/article/R/160945/11/0", "text": "  Налагането на ИК чрез Съвета на ЕС - това не е реалистично. За да стане това ясно на всички (дори юристи) и да няма \"дрънкане щедро на едро\" ето малко точна информация и факти:   На 4 март 2016 г. Европейската Комисия прави две предложения за Решения на Съвета на ЕС:  Първото проекторешение (COM(2016)111) е за подписване на Истанбулската Конвенция, с което признават, че части от нея не попадат в компетенциите на ЕС и въпреки това предлагат чл. 1 на решението да гласи: \"Одобрява се от името на Съюза подписването на Конвенцията на Съвета на Европа за превенция и борба с насилието над жени и домашното насилие при условие на сключването на посочената конвенция.\"  Второто проекторешение (COM(2016)109) е за приемане (вид ратификация) на ИК, в което заключват, че \"От обстоятелството, че има взаимосвързани компетенции, поверени на Съюза, както и компетенции, които не са му поверени, следва, че както държавите членки, така и Съюзът ще станат страни по Конвенцията.\" С други думи - очаква се и ЕС и страните членки да влезат в споразумението.  Но явно още 2017 г. нещо в Съвета на ЕС се обърква и проекторешението (COM(2016)111), както е предложено от Комисията не се приема. Вместо това се гласуват две отделни решения чийто чл. 1 не отговарят на предложението на ЕК:  РЕШЕНИЕ (ЕС) 2017/865 НА СЪВЕТА от 11 май 2017 година - Член 1 - \"Разрешава се подписването, от името на Съюза, на Конвенцията на Съвета на Европа за превенция и борба с насилието над жени и домашното насилие, по отношение на частите, свързани със съдебното сътрудничество по наказателноправни въпроси, при условие за сключването на посочената конвенция.\"  РЕШЕНИЕ (ЕС) 2017/866 НА СЪВЕТА от 11 май 2017 година - Член 1 - \"Разрешава се подписването, от името на Европейския съюз, на Конвенцията на Съвета на Европа за превенция и борба с насилието над жени и домашното насилие по отношение на правото на убежище и забраната за връщане, при условие за сключването на посочената конвенция.\"  Какво е станало с думи прости?  - Комисията се опитала да пробута ИК на Съвета на ЕС в пълната ѝ цялост.  - Някой в Съвета на ЕС е спрял Истанбулските амбиции на ЕК още началото на 2017.  - Съвета на ЕС е дал силно ограничен мандат на ЕК да подпише ИК, който се свежда само до съдебно сътрудничество и бежанци.  - Съгласно проекторешение 109 Комисията е наясно, че ИК засяга компетенции и на държавите членки и очаква обща ратификация на ЕС и държавите членки. След решението на Конституционния съд в България това вече е невъзможно.  Остават следните въпроси:  - Може ли юридическо лице по международното право (ЕС) да подпише и после да приеме (ратифицира) конвенцията само в посочения от Съвета на ЕС мандат? Както знаем ревизиите съгласно ИК са силно ограничени.  Б. Как ще изглежда проекторешението, което трябва да замени COM(2016)109 след решението на българския КС и ограничения мандат на първия етап?   Заключение: Към момента само много малка част от ИК е подписана от ЕК. Очевидно това е станало заради възраженията на други страни членки, а не от България. Без България и другите страни членки да гласуват единодушно в Съвета на ЕС за разширяване на правомощията на ЕС, проблематичните текстове (главно в антидискриминационен аспект) на Конвенцията няма как да станат част от европейското право. От голямо значение сега е България да оттегли подписа си под този антиконституционен документ!", "date": "2018.08.08", "title": "Може ли ЕС да ни наложи Истанбулската конвенция? "}
{"url": "http://epicenter.bg/article/Piyan-i-drogiran-shofyor-pomete-shest-momicheta-v-Kiten-/160905/3/0", "text": "31-годишен пиян и дрогиран шофьор от София е блъснал 6 пешеходци и се е преобърнал по таван в Китен. Това съобщиха от ОДМВР-Бургас за Агенция \"Фокус\".  На 7 август, около 20.55 ч. на ул. „Корал” в Китен, до почивна база „Морско утро”, поради движение с несъобразена скорост и загуба на контрол самостоятелно катастрофира, излизайки вляво от пътното платно, блъскайки шест пешеходци и преобръщайки се по таван лек автомобил „БМВ 320”, със софийска регистрация, управляван от 31-годишния Д.С. от София.  С автомобила се придвижвали и двамата софиянци В.А., /37-годишен/ и И.Ф., /33-годишен/.  От катастрофата са пострадали пешеходците: Я.Л. - 17-годишна от Лом, която е била транспортирана до болница „Бургасмед” с фрактура на шиен прешлен; 17-годишните момичета Г.Г. и Н.К., и двете от Лом, които са били транспортирани до болница „Бургасмед” с травматичен шок; Е.Г. - 18 годишна от Лом, С.Я. - 18 годишна и сестра й – В.Я. - 15 годишна, и трите от Лом, които са били прегледани на място от медицински екип на Центъра за спешна помощ в Царево и освободени.  Водачът на автомобила – Д.С., с девет годишен шофьорски стаж, е тестван за употреба на алкохол, като дрегера отчел положителна проба - 0,92 промила. Тестван е и за употреба на наркотични или упойващи вещества, като апарата отчел положителна проба за употреба на амфетамин. Задържан е за срок от 24 часа. По случая е образувано досъдебно производство.  ", "date": "2018.08.08", "title": "Пиян и дрогиран шофьор помете шест момичета в Китен "}
{"url": "http://epicenter.bg/article/Mashtabna-politseyska-operatsiya-v-Botevgradsko--zadarzhani-sa-22-dushi-/160908/3/0", "text": "Мащабна полицейска операция по противодействие на криминалната престъпност се провежда на територията на община Ботевград. това съобщиха от МВР. Вчера и днес са задържани общо 22 души.  Полицейските действия се извършват от служители на секторите „Противодействие на криминалната престъпност“, „Противодействие на икономическата престъпност“, отдел „Охранителна полиция“ в областната дирекция и колегите им от РУ-Ботевград. Линиите, по които се провежда специализираната операция, са противодействие на конвенционалната престъпност, държане и разпространение на наркотични вещества и акцизни стоки без български бандерол, незаконно оръжие, установяване на издирвани лица и др.  През изминалото денонощие на територията на РУ-Ботевград са проверени общо 13 адреса и са задържани 10 души. При извършено претърсване на частен адрес в града криминалистите са открили и иззели 50 грама суха зелена тревиста маса, реагираща на канабис, както и мелничка /гриндер/. 29-годишната обитателка на адреса е задържана за срок до 24 часа и по случая е образувано досъдебно производство за престъпление по чл. 354А от НК. Освен нея са задържани още шест проституиращи жени и трима души без документи за самоличност.  На друг от проверените адреси - в с. Врачеш, полицейските служители са установили джип „Мицубиши Паджеро“ с интервенция на рамата /заличена рама/. Автомобилът е иззет по надлежния ред, а изясняването на случая продължава. На други два адреса са открити вещи, предмет на кражба от хипермаркет в Ботевград, във връзка с което са образувани досъдебни производства, работата по пълното документиране на които продължава.  Специализираната операция продължава и в рамките на днешния ден съвместно със служители на жандармерията. При извършена проверка на частен адрес в Ботевград са открити и иззети около 200 литра наливен алкохол без български акцизен бандерол. Обитателят на адреса е задържан за срок до 24 часа. В с. Новачене е установено незаконно присъединяване на частен дом към електроразпределителната мрежа. По случая е образувано досъдебно производство. От друг имот в същото село пък е иззет газов пистолет, нерегистриран по надлежния ред.  Проверените от сутринта до момента лица са 170, а моторните превозни средства 110. Съставени са 10 акта и 4 фиша по ЗДвП. 12 души са задържани във връзка с извършени кражби.  Полицейските действия продължават.  ", "date": "2018.08.08", "title": "Мащабна полицейска операция в Ботевградско, задържани са 22 души "}
{"url": "http://epicenter.bg/article/MVR-naznachava-oshte-250-pozharnikari-i-spasiteli-v-tsyalata-strana-/160922/3/0", "text": "Конкурс за подбор на още 250 пожарникари и спасители, които ще бъдат назначени в службите в цялата страна, обяви Министерството на вътрешните работи преди дни. Това каза началникът на Главна дирекция \"Пожарна безопасност и защита на населението\" /ПБЗН/ Николай Николов във Враца, предаде БТА.  Главен комисар Николов връчи днес наградата \"Почетен знак на МВР\"- трета степен, на главен инспектор Кирил Василев, началник на сектор \"Пожарогасителна и спасителна дейност\" към Регионалната дирекция ПБЗН във Враца. Отличието, което му се присъжда със заповед на министър Валентин Радев, е за цялостната му дългогодишна работа като служител от пожарната, както и конкретно за дейността му при ликвидиране на природните бедствия, сполетели населени места в областта от началото на годината. Николай Николов посочи при връчването на награда, че главен инспектор Василев е пример, които трябва да се следва, но служителите, които карат хората да вярват на пожарникарите и спасителите и да разчитат на тяхната помощ.  Началникът на Главна дирекция \"Пожарна безопасност и защита на населението\" посочи пред ръководния състав на регионалната дирекция във Враца, че страната навлиза в сезона на горските пожари. Той припомни трагедията след горските пожари в съседна Гърция, както и продължаващата борба с огнената стихия в САЩ, Швеция и други европейски страни. Николай Николов посочи, че пред служителите на пожарната най-важната задача е да не бъдат допуснати човешки жертви в евентуални горски пожари, а след това да се ограничат икономическите и екологични щети. Той каза, че правителството е отпуснало средства за преоборудването на военните вертолети \"Кугър\", за да могат да ползват при гасене на пожари от въздуха.  Продължава работата по създаването на доброволни формирования за борба с бедствията и авариите, допълни още Николай Николов. Досега са регистрирани повече от 3000 доброволци и само в 15 общини в страната няма регистрирани доброволни формирования. Главен комисар Николов посочи, че са известни проблемите пред местните власти в по-малките общини като обезлюдяването и застаряващото население. От 2019 година кметовете на общини ще получават още началото на годината държавната субсидия за доброволните формирования, което ще им позволява по-добре да планират разходите, отбеляза той.  ", "date": "2018.08.08", "title": "МВР назначава още 250 пожарникари и спасители в цялата страна "}
{"url": "http://epicenter.bg/article/Obvinyavat-Mityo-Ochite-v-palezhi-v-Slanchev-bryag-/160930/3/0", "text": "Спецпрокурорите Евгения Станкова и Калин Близнаков навлизат в същинската част от разследването срещу ямболията Калоян Колев, който бе шестият задържан от ОПГ-то на Димитър Жлязков-Очите, съобщава Флагман, цитирайки свои източници, свързани с почти двегодишното наблюдение на бандата.   Разследването ще даде представа за техниките, които са прилагани за сплашване на неудобни конкуренти и разчистване на терена при проява на неподчинение. Колев доброволно се върна от Испания и се предаде на 5 август на нашите власти, разбирайки, че шефът му е заловен няколко часа по-рано в Истанбул в рамките на започналата у нас специализирана операция на 2 август сутринта.  42-годишният Колев също бе обявен за международно издирване, тъй като не бе открит.   Но ето кои палежи в Слънчака ще стегнат обръча около Очите.  На 6 август спецсъдът прецени, че срещу него има събрани достатъчно доказателства за участие в умишлен палеж на ресторант в Слънчев бряг през миналата година, без конкретика за какъв търовски обект става дума. Според източника опожаряването на фасадата и фоайето на хотела, в чийто партер се намира злополучният ресторант „Фор ю”, в който се разигра кървавата свада през юни 2016 г. между бандите на Божидар Кузманов и Димитър Желязков-Очите. Официалният вход на хотела, целият му партерен етаж, терасите два етажа по-нагоре и преддверието на ресторанта бяха превърнати в руини на 19 април 2017 г., но до днес МВР не е споменавало да са събрани данни за самоличността на двамата маскрани, които са засечени от камерите. Като неформален собственик на ресторанта, в който Очите по чудо не загуби живота си, се води неговият враг Божо Кравата.", "date": "2018.08.08", "title": "Обвиняват Митьо Очите за палежи в Слънчев бряг "}
{"url": "http://epicenter.bg/article/MVR-preduprezhdava--Vnimanie--opasnost-ot-pozhari--/160931/3/0", "text": "МВР предупреди за опасност от пожари в близките дни. С повишаването на дневните температури значително се увеличава и рискът от възникване и бързо разпространение на пожари в природата. За да не се допускат сериозни инциденти и за да бъде опазена селскостопанската реколта, гората и имуществото ни, е важно да бъдат спазвани правилата за пожарна безопасност, съобщават от МВР.  В тази връзка от ГД \"Пожарна безопасност и защита на населението\" припомнят основните правила за пожарна безопасност през летния сезон.  А именно:  - недопустимо е изхвърлянето на недоизгасени кибритени клечки и угарки от цигари в горима и леснозапалима среда;  - всички моторни превозни средства, които влизат в горите или извършват селскостопанска дейност, трябва да са технически изправни, с уредба, недопускаща отделянето или изхвърлянето на искри;  - преди да запалите огън – уверете се, че не е ветровито, че имате достатъчни количества вода или други подръчни средства за гасене;  - не оставяйте огъня без наблюдение, а накрая внимателно го изгасете;  - не допускайте паленето на огън от деца или възрастни хора, които не са в състояние да контролират горенето и гасенето при реална опасност от пожар;  - разчистването на сухи треви и отпадъци в горски участъци трябва да става чрез извозването им на определените за това места, а не чрез изгаряне;  - забранено е унищожаването на сухи клони и отпадъци чрез изгаряне на място в горски участъци и в земеделски земи, забранено е паленето и опалването на стърнищата.  При пожар потърсете помощ на телефон 112.  На страницата на НИМХ може да проверите как ще се промени индексът за пожароопасност през следващите 48 часа.  ", "date": "2018.08.08", "title": "МВР предупреждава: Внимание, опасност от пожари! "}
{"url": "http://epicenter.bg/article/Okrazhnata-prokuratura-v-Burgas-povdiga-obvinenie-na-Bencho-Benchev-/160940/3/0", "text": "Днес, 8 август, в Бургас е извършено редовно призоваване от Окръжен следствен отдел при Окръжна прокуратура-Бургас на Бенчо Бенчев за явяването му пред разследващия орган с цел привличането му към наказателна отговорност.  Под надзора на Районна прокуратура Бургас се провежда разследване по досъдебно производство за това, че в периода от 2 август 2018 г. до 5 август 2018 г. в град Истанбул, Република Турция, е спомогнато на лице, извършило престъпление, да бъде осуетено спрямо него наказателно преследване, без да е имало споразумение с това лице, преди да е извършило самото престъпление – престъпление по чл.294 ал.І от НК. За това умишлено престъпление, законодателят е предвидил наказание „лишаване от свобода“ до 5 г.  Разследването на делото се провежда от следователи при Окръжен Следствен Отдел при Окръжна прокуратура-Бургас, под надзора на екип от прокурори при Районна прокуратура-Бургас.  По случая се провеждат разпити на множество свидетели, включително и такива пред съдия, изготвени са международни следствени поръчки, с които са изискани официални документи от Република Турция и Република Гърция, изискани са справки от ГКПП, предприети са и други, относими към предмета на разследване, процесуални действия.  ", "date": "2018.08.08", "title": "Окръжната прокуратура в Бургас повдига обвинение на Бенчо Бенчев "}
{"url": "http://epicenter.bg/article/V-sezona-na-remontite-vav-Varna-izvozvat-po-grafik-edro-gabaritni-otpadatsi-dva-pati-sedmichno/160927/2/0", "text": "В сезона на домашните ремонти от дирекция \"Управление на сигурността и контрол по обществения ред“ към Община Варна напомнят, че едрогабаритни отпадъци, поставени до съдовете за общ битов отпадък, се извозват два пъти седмично - малки шкафове, дивани, фотьойли, легла, маси, столове, матраци и дюшеци.   Транспортирането им се извършва от сметопочистващите фирми, на база утвърден месечен график с отделни, специализирани автомобили. Съгласно Наредбата за управлението на отпадъците се забранява изхвърлянето на едрогабаритни отпадъци извън дните от определения график, предвидени са и санкции за нарушителите, съобщиха от пресцентъра на общината.    - Фирма „ЗМБГ“ АД, която отговаря за   както и за кметствата   –    - Консорциум „Варна 1“ ДЗЗД, който отговаря за   –  .   -  - ", "date": "2018.08.08", "title": "Два пъти седмично извозват едрогабаритни отпадъци, поставени до контейнерите във Варна"}
{"url": "http://epicenter.bg/article/Saprugata-na-Emil-Karanikolov-proizvezhda-i-prodava-med--snimki-/160928/2/0", "text": "Съпругата на министъра на икономиката Емил Караниколов се е захванала с частен бизнес. В годишната си имуществена декларация, министърът е отбелязал, че през 2017 г. жена му е регистрирала собствена фирма „Кошер М“ ЕООД, показа проверка на Епицентър.бг.   Седалището и адресът на управлението ѝ е на улица „Майор Юрий Гагарин“ 30 в столичния квартал „Изгрев“, показват данните от Търговския регистър. Там се намира и магазин „Кошер“, където Мария Караниколова предлага на клиентите си български мед, собствено производство.   Обектът е открит тържествено през октомври миналата година и очевидно вече има редовна клиентела. На страницата на магазина във „Фейсбук“ възторжени потребители хвалят кафето, обслужването и най-вече пчелните продукти на министерската съпруга. Тя лично обслужва клиентите както при избора на мед, така и зад касата.   На всеки буркан мед, без значение какъв е, е написан производителят – Мария Караниколова. Става ясно още, че тя има кошери в пазарджишкото село Паталеница. „Страхотни продукти приготвени с много любов. За всеки вкус по лъжичка медено щастие!, „Прекрасен магазин - чуден мед и позитивни хора!“, за само част от коментарите на доволните клиенти на „Кошер“.", "date": "2018.08.08", "title": "Съпругата на Емил Караниколов произвежда и продава мед (снимки)"}
{"url": "http://epicenter.bg/article/Borisov-naznachi-dvama-novi-zamestnik-ministri-/160929/2/0", "text": "Със заповед на министър-председателя Бойко Борисов са назначени двама нови заместник-министри. Това съобщиха от правителствената информационна служба.  Лилия Иванова заема длъжността заместник-министър на икономиката. Тя е магистър по право и до момента е била началник на политическия кабинет на министъра на икономиката. От 2005 година професионалният й опит е свързан с работа в администрациите на няколко министерства – на младежта и спорта, на здравеопазването, на земеделието и храните и на държавната администрация и административната реформа.  Стоян Андонов е назначен на длъжността заместник-министър на младежта и спорта. Завършил е висшето си образование в Национална спортна академия „Васил Левски“. От 1985 г. работи в НСА „Васил Левски“, като от 2017 г. е ръководител на катедра „Водни спортове“. По време на своята спортна кариера е завоювал редица значими спортни постижения – той е световен шампион по водноспасителен многобой индивидуално и отборно (1981 г.) и световен вицешампион по водноспасителен многобой – отборно (1983 г.). Като треньор на националния отбор по водно спасяване (1987-1991 г.) има европейски шампион за мъже и трети места в Европа отборно за мъже и жени.  ", "date": "2018.08.08", "title": "Борисов назначи двама нови заместник-министри "}
{"url": "http://epicenter.bg/article/Zaharieva--Ne-priemame-poucheniya-ot-partiya--koyato-predade-kostite-na-Gotse-Delchev-na-Titova-Yugoslaviya-/160932/2/0", "text": "Не приемаме поучения от партия, която предаде костите на Гоце Делчев на Титова Югославия. Това каза вицепремиерът и министър на външните работи Екатерина Захариева за Агенция „Фокус“, потърсена с въпрос как ще коментира призива на лидера на БСП Корнелия Нинова към премиера Бойко Борисов да реагира на думите на Зоран Заев, че Илинденско-Преображенското въстание е македонско.  „Чета призива на г-жа Корнелия Нинова към премиера незабавно да защити българските национални интереси от премиера Зоран Заев, който поставял на изпитания крехките основи на добросъседството.  Да, Илинденско-Преображенското въстание географски може да бъде наречено и македонско, и тракийско, но исторически е българско. Само преди дни премиерът Зоран Заев почете Гоце Делчев пред паметника му в центъра на Благоевград, където по време на цялото честване бе подчертан българският характер на Илинденско-Преображенското въстание за освобождението на Македония и Тракия.  Госпожо Нинова, бъдете спокойна, правителството се грижи за опазването на националните ни интереси.  Благодарение на нашата работа Република Македония ще стане член на НАТО и ще започне преговори с Европейския съюз, а българското знаме може спокойно да се вее в Скопие, докато звучи българският химн както се случи на фестивала „One Love“.  Не приемаме поучения как трябва да се защитават националните интереси от партия, която през 1946 година предаде костите на Гоце Делчев на Титова Югославия. Същата партия-държава променяше насилствено идентичността на собствените си граждани и ги караше да се пишат македонци.   Политиката на противопоставяне е демоде. С това говорене вече само може да се губят избори. Питайте Груевски!“  ", "date": "2018.08.08", "title": "Захариева: Не приемаме поучения от партия, която предаде костите на Гоце Делчев на Титова Югославия!"}
{"url": "http://epicenter.bg/article/Tihomir-Bezlov--Evrosubsidiite-sa-shema-za-kontsentratsiya-na-bogatstvo/160933/2/0", "text": "  \"Идеята на субсидиите в селското стопанство е да подпомагат малките и средните производители, а не милионерите. Преди влизането ни в в Европейския съюз с програма \"Сапард\", а след това с европейските субсидии, създадохме една класа на латифундисти, които разпределят милиардни средства\". Това каза във вторник в предаването \"Преди всички\" анализаторът от Центъра за изследване на демокрацията Тихомир Безлов. Той коментира фигурата на общинския съветник от Бургас Бенчо Бенчев, задържан заедно с издирвания от Интерпол Димитър Желязков (Митьо Очите) в турски хотел.   Бенчо Бенчев е сред най-едрите земеделски производители от т.нар. \"група на зърнарите\". При протестите за евросубсидиите през 2012 година Бенчев бе сред организаторите и премиерът Борисов коментираше фигурата на Бенчев, припомни Безлов. Акцентирайки върху концентрацията на евросубсидиите, анализаторът уточни, че от 2015 година има европейско решение за „таван“ на субсидиите, което е довело до незаконни схеми за тяхното получаване:   \"Тези субсидии не бива да надхвърлят 300 хиляди евро. Имайте предвид, че когато през 2010-2012 година направихме първите списъци на хората, компаниите, семействата, които са зад тези компании, ако си спомняте, имаше групи, които имаха 30 милиона евросубсидии. Сега тези групи са трансформирани на десетки малки фирми, за да се преодолее този праг от 300 хиляди. Дори да го направите, създавате организация, т.е. създавате организирана престъпна група с десетки подставени лица, фирми, които ви движат документооборота, извършвате огромно количество нарушения. Но за да докажете това, ви трябва разследване – трябва да докажете, че това действително са подставени лица, че тези документи действително са фалшиви и т.н.\".   Големият проблем, според Безлов, е, че \"тези гигантски компании на семейства взимат тези пари, а за да ги взимат, трябва да го направят през политиците\". \"Взимайки ги, трябва да направят криминални организации\", допълни анализаторът:   \"В резултат на политически протекционизъм се създадоха около стотина семейства в страната, които разпределят 70-80% от евросубсидиите. За 2017 година те са 2 милиарда и 900 милиона – това са огромни пари за страна като България. Това, което официално се случва в България от 2015 година, е, че съзнателно се заобикаля този таван.   Администрациите, политиците избягват да коментират тази тема. Няма да я видите никъде. Всички в момента говорим какъв ролс-ройс има Бенчо. /.../ Ролс-ройсът на Бенчо, или това, че го е укрил, ми се струва даже дребнотемие.\"  ", "date": "2018.08.08", "title": "Тихомир Безлов: Eвросубсидиите са схема за концентрация на богатство"}
{"url": "http://epicenter.bg/article/Ekaterina-Zaharieva-rozhden-den--snimki-/160935/2/0", "text": "Вицепремиерът и министър на външните работи Екатерина Захариева получи поздрави от целия кабинет за 43-ия си рожден ден.   Още в началото на заседанието премиерът Бойко Борисов й честити празника и призова министрите да я поздравят.   Захариева получи букети от колегите си, един от които й връчи социалният министър Бисер Петков.   Външната министърка почерпи с бонбони на заседанието, което беше по-малко от час. Захариева бе избрала тоалет с любимите си флорални мотиви.   По-късно рожденичката почерпи и колегите си от МВнР и пусна снимки от празника си в социалната мрежа Фейсбук.  ", "date": "2018.08.08", "title": "Екатерина Захариева празнува рожден ден (снимки)"}
{"url": "http://epicenter.bg/article/Kaloyan-Pargov--Yavno-i-remontat-na--Graf-Ignatiev---blesti--s-nedomislitsi/160937/2/98", "text": "Недопустимо е да се правят промени в първоначалния план за ремонта на ул. „Граф Игнатиев“, без да бъдат предварително обявени и съгласувани със заинтересованите страни. Явно и този ремонт „блести“ с недомислици. Това каза лидерът на БСП – София и председател на групата на социалистите в Столичния общински съвет Калоян Паргов по повод на сигнал от граждани, живеещи на ул. „Луи Леже“ в частта й, която граничи с ул. „Граф Игнатиев“. Те алармираха, че в хода на строителните работи, мястото за контейнерите за боклук е преместено непосредствено пред входа на кооперацията и в момента там се изграждат бетонни ями. Това съобщиха от пресцентъра на ГС на БСП София.  Според гражданите мястото е крайно неподходящо от санитарно-хигиенна гледна точка и по отношение на безопасността на хората. Поставянето на контейнерите точно пред входа на кооперацията, под прозорците на апартамента на партерния етаж и пред входа на магазина ще влоши изключително много качеството на живот на обитателите на жилищата и работещите в магазина. Близостта на контейнерите до задния вход и двора на Шесто основно училище „Граф Н. П. Игнатиев“ ще създаде опасност и за здравето и хигиената на децата. В тази си част ул. „Луи Леже“ е без изход и освен, че ще бъде затруднено извозването на боклука, ще бъде проблемно влизането на линейки и пожарни коли, което е от особено значение, предвид близостта на училището.  Общинските съветници от БСП призовават Столична община и лично кметът Фандъкова да изпълнят задълженията си, като стриктно проследят дали точно се изпълнява проекта и качествено се извършват строително-ремонтните дейности на ул. „Граф Игнатиев“ и конкретно да се ангажират казуса на ул. „Луи Леже“ №10 – преместване мястото на контейнерите за боклук на подходящо за целта, за да не се застрашава безопасността и свободното придвижване на гражданите.  ", "date": "2018.08.08", "title": "Калоян Паргов: Явно и ремонтът на „Граф Игнатиев“ „блести“ с недомислици"}
{"url": "http://epicenter.bg/article/Karakachanov--Vanshno-ministerstvo-da-reagira-nezabavno-za-skandala-sas-Zoran-Zaev/160939/2/0", "text": "Вицепремиерът и лидер на ВМРО Красимир Каракачанов остро осъди думите на македонския министър – председател Зоран Заев, че Илинденското въстание е македонско. В интервю за ПИК, Каракачанов призовава Министерство на външните работи да се задейства незабавно. „Защото така се получават двойни страндарти. Ние говорим за общо честване на общи дати от общатата ни история. Затова случаят не трябва да се отминава“, казва той.   Вицепремиерът обясни поведението на Зоран Заев с така: „Явно това е типично балканска черта в политиката - мненията да се променят на 180 градуса. В Благоевград той дори каза \"Илинденско-Преображенското въстание\". Ако Заев наистина вярва в това, което в последствие е казал, че въстанието е македонско, му препоръчвам да прочете история“.   И продължава: \"   Според Красимир Каракачанов, македонският премиер е атакуван остро в страната азаради подписания договор за добросъседство и по този начин се опитва да се измъкне от критиките. „Това обаче не може да е оправдание, защото истината стои над дребните политически игри. Най-чистият вариант беше той да каже истината – че Илинденско-Преображенското въстание е общо за двете държави“, казва лидерът на ВМРО.", "date": "2018.08.08", "title": "Каракачанов: Външно министерство да реагира незабавно за скандала със Зоран Заев"}
{"url": "http://epicenter.bg/article/Firmata--svarzana-s-Mityo-Ochite-i-Bencho-Benchev---s-obshtestveni-porachki-za-chetvart-milion--VIDEO-/160946/2/0", "text": "Проверка на bTV показа, че охранителната фирма, свързвана с Димитър Желязков – Митьо Очите и Бенчо Бенчев, е спечелила обществени поръчки за близо четвърт милион лева.  По-рано днес стана ясно, че Бенчо Бенчев се разследва за лично укривателство заради това, че беше задържан с Димитър Желязков в Турция.  bTV направи справка в регистъра на Агенцията по обществени поръчки за спечелените от фирмата, в която собственост има Бенчев, а Митьо Очите твърди, че е консултант.  От община Несебър охранителното дружество печели и най-голямата си поръчка – на стойност над 100 000 лева.  Бизнес там има и общинският съветник от коалиция „Сила” в Несебър Пейко Янков, който вече седмица се издирва по обвинение за участие в организирана престъпна група на Очите.  Сумата, на която възлизат всички обществени поръчки на фирмата, е 248 324 лева.  Димитър Желязков – Митьо Очите работи в „Аркус – Сигурност Бургас” от 2015 г. Това потвърждава управителят на фирмата пред агенция „Флагман”. „Той работи при нас от 2015 г., има трудов договор, ползва болнични, докато продължително се лекуваше след инцидента през юни 2016 г. в Слънчев бряг. Работи в маркетинговия отдел, занимава се с търсене на обекти”, казва управителят Иван Владимиров.  Година след назначението на Желязков „Аркус – Сигурност Бургас” печели поръчка за точно 104 004 лева – сума, която община Несебър плаща за охраната на двата пропускателни пункта в стария град. Договорът по обществената поръчка е за двата летни сезона на 2016 и 2017 г.  На „Аркус” е поверил охраната и собственикът на бетоновия възел в Несебър и общински съветник от коалиция „Сила” Красимир Мавров.  Сред големите клиенти на охранителната фирма е и община Айтос, която плаща над 67 000 лева за сигурността на редица свои обекти – административната сграда, училище, детски градини, дом за стари хора , както и гробищния парк.  „Цената е доста ниска, но това нас ни устройва. Ни най-малко пък точно на мен ще окажат някакво влияние и точно тези охранителни фирми. Знаете много добре, че се познаваме с всички”, заяви кметът на Айтос Васил Едрев.  Кметът на Айтос, който е бивш директор на полицията в Бургас, твърди, че няма избор – две фирми от години си делят охраната на целия град.  През 2016 г. териториалното поделение на НОИ в Бургас и филиалът в Поморие са възложили своята охрана срещу сумата от близо 50 000 лева за две години. Тази година е избран друг охранител.  „Ако бяха предложили по-ниска цена, пак те щяха да спечелят”, коментира Енчо Жеков – директор на ТП на НОИ – Бургас.  „Аркус” има действащ договор с Агенция „Митници” – срещу 31 000 лева за две години. „Фирма „Аркус” не охранява Митница Бургас, нито обекти на Митница Бургас на територията на Пристанище Бургас”, каза говорителят на Митница Бургас Катя Иванова.  Фирмата обаче се грижи за техническата охрана на почивната база на митниците в Ахтопол, както и на части от сградите в Несебър и Ямбол.  Междувременно съдът в Истанбул все още не е назначил ден, в който съдебен състав да разгледа молбата на страната ни за екстрадицията на Димитър Желязков, казаха от спецпрокуратурата. Законовият срок за връщането на Митьо Очите изтича на 4 септември.  ", "date": "2018.08.08", "title": "Фирмата, свързана с Митьо Очите и Бенчо Бенчев – с обществени поръчки за четвърт милион (ВИДЕО)"}
{"url": "http://epicenter.bg/article/Sled-vzriva-kray-Bolonya--Za-parvi-pat-govoryat-balgarskite-uchenitsi--VIDEO--/160947/2/0", "text": "Учениците, пострадали при взрива на магистрала в Болоня, вече се възстановяват. В болница остават три момчета, предаде Нова тв.  Малко преди 18:00 часа местно време днес при най-тежко пострадалото българско момче отиде посланикът Марин Райков. 17-годишният ученик е настанен в клиника по изгаряния.  Според посланик Райков състоянието на момчето е стабилно. Още 10 дни са нужни на лекарите, за да преценят дали младежът ще бъде опериран.  „След като минаха няколко дни, вече се чувстваме по-добре”, разказва друго от пострадалите момчета.  След трагедията в Италия, българските ученици постепенно се съвземат, а част от пострадалите се прибраха в лагера.  Общежитието, в което са настанени българските ученици - общо 20, се намира на около 200 метра от мястото на взрива. Всички деца остават до 31 август в Италия, като 13 от тях от утре продължават стажа си, а останалите са под лекарско наблюдение.  „Вече всички са спокойни, което е най- важното. Очакваме тези, които са в болница да се приберат”, заявява още пострадалият ученик.  Най-сериозно е състоянието на ученика с изгаряния по краката.  „Докторите са на мнение, че към момента не се налага оперативна намеса. Никой обаче не може да се ангажира със срок колко време ще бъде в болница”, обясни Татяна Кинджакова, директор на ПГМТ „Владимир Комаров” – Силистра. „Вече даже се чувства като герой, видя колко много хора са го търсили от България, започна да отговоря на обажданията”.  В групата има и четири момичета. В момента на първите взривове две от тях се намират в близкия магазин. Огънят избухва, а едната спасява другата.  „Възхитен съм от постъпките на такива деца”, заяви Росен Руфев, генерален консул на България в Милано.  А групата вече се подготвя за изписване на последните трима пострадали.  „Всички си помагаме, дошли сме като семейство”, заяви пострадалият.  „Това е болезненият урок, които научиха - всички вече са наясно, че животът е ценност, най- големият дар”, обяснява директорката на училището.  По последни данни първата линейка пристига на място на 5-ата минута. Общо медицинските екипи са били 26. Ударната вълна е била толкова сериозна, че опожарила редица сгради в периметър от няколко стотин метра.  Хората вече започват да разчистват домовете си. Основната цел на властите е бързо изграждане на нов път. Това обаче може да продължи до 5 месеца.  ", "date": "2018.08.08", "title": "След взрива край Болоня: За първи път говорят българските ученици (ВИДЕО) "}
