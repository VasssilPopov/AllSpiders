{"url": "http://epicenter.bg/article/SDS-izbra-chetirima-zamestnik-predsedateli-/158655/2/48", "text": "Теодор Петков, Емил Кабаиванов, Марияна Лазарова и Костадин Марков са избрани за зам.-председатели на СДС. Това съобщиха от пресцентъра на партията.  Новината идва само няколко часа, след като се разбра, че партията има нов лидер.  Теодор Петков е получил гласовете на 368 делегати, Емил Кабаиванов на 348, Марияна Лазарова на 310, а Костадин Марков на 298. Кандидатите за зам.-председатели на СДС бяха 12.  За поста се кандидатираха досегашния лидер на партията Божидар Лукарски и лидерът на столичната организация д-р Антон Койчев, който се кандидатира и за председател.  ", "date": "2018.07.07", "title": "СДС избра четирима заместник-председатели "}
{"url": "http://epicenter.bg/article/Pargov--Balgariya-ima-golyam-natsionalen-problem-s-kachestvoto-na-obrazovanieto-/158610/2/0", "text": "В България има голям, национален проблем и той е свързан с качеството на образованието във всички училища. Това каза председателят на групата на БСП в Столичния общински съвет и лидер на БСП – София Калоян Паргов по време на кръгла маса на тема „Проблеми в системата на средното образование“, предаде репортер на Агенция „Фокус“.  „Аз съжалявам, че поканих народни представители, но те не отразиха днешната дискусия. Днес ние ще направим една моментна снимка кaкво се е случило последната една година, особено след промените в Закона за средното образование, особено след влезлите в сила наредби, райониращи приема на ученици. Предвид лошата статистика, констатирахме, че в България има голям, национален проблем и той е свързан с качеството на образованието във всички училища. Особено когато влезе в сила районирането на приема. Системата така се дебалансира, че едни училища станаха по-предпочитани от другите“, допълни той.  „Очевидно, че има нужда от други мерки и други подходи за насърчаване на по-добро качество на образованието. Повечето пари и по-високите заплати не значат автоматично по-добро качество. Тоест има нужда от допълнителни критерии, които да насърчат и стимулират учителските колективи, което да се измерва и със съответните парични стимули в бюджета на училищата, а и за самите учители“, каза още Калоян Паргов.  Ще търсим варианти за по-равномерно етническо разпределение на учениците по училищата, каза още Паргов.  „Възникнаха много казуси и съмнения по приема чрез наредбата за районирането. Първото предложение – нуждата от една информационна система, така както всички родители свикнаха да използват такава за прием на деца в детските градини. Второто предложение е свързано с определени технически въпроси от рода на „училището ми е на 5 минути, но попадам в такова, което е на 20 минути“. Дребен казус, но казус, който лежи на плещите на общинските съветници, които трябва да се съобразят с тези неудобства. Трябва да съобразят, защото достъпът до образование не е въпрос на пари. Правото на образование е благо и човешко право“, каза още той.  \"И още един проблем, който много се открои - ромския въпрос и това, че системата с годините създаде училища, в чиито състав имаме над 50% присъствие на ромски деца. Всички сме стигнали до един извод - образованието е онзи мощен инструмент, от който се нуждаем и който може да допринесе ефективно със справянето с този проблем. Няма как, когато над 60% от учениците в едно училище са от този етнос да очакваме педагогоческия състав да се справи с тях“, каза още лидерът на БСП – София.  ", "date": "2018.07.07", "title": "Калоян Паргов: България има голям национален проблем с качеството на образованието "}
{"url": "http://epicenter.bg/article/Boyko-Borisov-i-Li-Katsyan-dogovoriha-Globalen-tsentar-za-partnyorstvo-na-darzhavite-ot-TsIE-i-Kitay-/158616/2/0", "text": "Създаването на Глобален център за партньорство на държавите от Централна и Източна Европа и Китай (Global Partnership Centre of CEECs and China) договориха министър-председателят Бойко Борисов и председателят на Държавния съвет на Китай Ли Къцян в рамките на инициативата в София. Това съобщиха от правителствената информационна служба.  „Страните от „16+1“ трябва заедно да направят послание за отвореност. Говорихме вече няколко пъти с премиера Борисов, че трябва да проучим правилата и законите на ЕС и на държавите членки“, заяви Ли Къцян. Според него по този начин инвеститорите и предприятията ще знаят какви правила трябва да следват и какви рискове да избягват.  „Така нашите проекти за сътрудничество могат да се развиват по-бързо и по по-зрял начин. Предложихме да се създаде център за глобално партньорство и сътрудничество, в контекста на глобализацията държавите от 16+1 ще проучат как нашето сътрудничество може да отговаря на правилата на ЕС“, допълни още председателят на Държавния съвет на Китай. Ли Къцян посочи също, че съвместните проекти за сътрудничество ще получат много силен напредък, а китайските предприемачи ще имат много по-голям стимул да инвестират в ЕС.  „Искам да помоля премиера Борисов да поеме водещата роля и да види как може да се създаде такъв център, а Китай ще бъде спонсорът на такъв център“, подчерта китайският премиер.  Българският премиер Бойко Борисов каза, че бъдещият център ще подпомогне навлизането на китайски компании, участието им в търгове и процедури в рамките на ЕС, за да не стига до наказателни процедури и провалени сделки.  В изказването си на пленарното заседание на формата българският министър-председател посочи, че партньорството между България и Китай се основава на традиционно приятелство, взаимно уважение и желание за разширяване на сътрудничеството с реализирането на конкретни проекти.  Според Бойко Борисов по-голямото присъствие на Китай като инвеститор и стратегически партньор в българската икономика би изиграло положителна роля и би дало тласък на икономическия растеж. По думите му, спазвайки условията и принципите на ЕС, икономическите отношения с Китай биха довели до просперитета на страните от целия регион.  Българския премиер припомни, че вчера в Министерския съвет бяха подписани десет споразумения, които са израз на желанието на България и Китай за по-задълбочено партньорство.  ", "date": "2018.07.07", "title": "Бойко Борисов и Ли Къцян договориха Глобален център за партньорство на държавите от ЦИЕ и Китай "}
{"url": "http://epicenter.bg/article/Viktor-Orban-s-nenadeyna-vizita-v-pravoslaven-hram-v-Sofiya--VIDEO--/158618/2/0", "text": "Премиерът на Унгария Виктор Орбан направи снощи изненадваща визита в ротондата \"Св. Георги\" в столицата и публикува видео във Фейсбук. За кратко време съобщението му събра хиляди преглеждания и десетки коментари.   Министър-председателят пристигна в София за участие в Седмата среща на върха \"16+1\".  Той бе посрещнат на входа на храма от отец Ангел Ангелов, протосингел на Софийската света митрополия и още един свещеник, които го приветстваха сърдечно. Чрез преводачката си унгарският премиер поясни, че просто е искал да ги поздрави.  На свой ред българските отци му заявиха, че се радват да го посрещнат. Те обясниха, че много харесват неговата политика и му пожелаха много успехи.   \"Старая се\", кратко отговори Орбан с широка усмивка.  ", "date": "2018.07.07", "title": "Виктор Орбан с ненадейна визита в православен храм в София (ВИДЕО) "}
{"url": "http://epicenter.bg/article/Patriarh-Neofit-lichno-blagoslovi-pravoslavnite-hristiyani-za-praznika-na-sveta-velikomachenitsa-Nedelya-/158625/2/0", "text": "Православната църква прославя света Великомъченица Неделя. По този повод, с благословението и при молитвеното участие на Негово светейшество Българския патриарх и Софийски митрополит Неофит, архиерейската света Литургия в митрополитската катедрала „Св. вмчца Неделя“ в София по повод храмовия й празник оглави Негово преосвещенство Белоградчишкият епископ Поликарп - викарий на Софийския митрополит, предаде репортер на Агенция „Фокус“.  Епископ Поликарп бе в съслужение с Негово високопреподобие архимандрит Василий - протосингел на Софийска епархия, Негово високопреподобие архимандрит Васиан - предстоятел на подворието на Светейшия патриарх Московски и на цяла Русия в София „Св. Николай Мирликийски Чудотворец“, Негово високоблагоговейнство иконом Ангел Ангелов - духовен надзорник на Софийска епархия, храмовото духовенство и др.  По време на богослужението с офикия \"иконом\" бе отличен отец Николай Цурев, един от младите и достойни свещеници на Българсата православна църква и митрополитската катедрала. Накрая на светата Литургия, стотиците православни християни, изпълнили храма, бяха благословени лично от Светейшия ни патриарх и Софийски митрополит Неофит.  ", "date": "2018.07.07", "title": "Патриарх Неофит лично благослови православните християни за празника на света великомъченица Неделя "}
{"url": "http://epicenter.bg/article/SDS-se-obyavi-protiv-pozitsiyata-na-pravitelstvoto-po-vaprosa-za-imeto-na-Makedoniya-/158627/2/0", "text": "Изразяваме несъгласие с позицията на правителството по въпроса за името на Македония и неучастването на България в преговорите между Македония и Гърция. Това се посочва в програмна декларация на 23-та Национална конференция на СДС, която делегатите приеха, предаде репортер на Агенция „Фокус“. Предстои форумът да избере ново ръководство.  „Според нас това е предателство спрямо националните интереси, защото името Северна Македония обхваща и области на територията на България“, заявяват от СДС.  „Оценяваме Председателството на Съвета на ЕС като успешно завършване на процеса на пълноценната европейска интеграция на България“, се посочва в декларацията.  „Основна наша цел е достойният живот на българите като европейски граждани“, обявяват от СДС в декларацията.  „Започваме подготовка за европейски и местни избори“, става ясно още от документа.  ", "date": "2018.07.07", "title": "СДС се обяви против позицията на правителството по въпроса за името на Македония "}
{"url": "http://epicenter.bg/article/Li-Katsyan--Razbrahme-se-za-vnos-na-10-mln--tona-tyutyun-ot-Balgariya-v-Kitay-/158631/2/0", "text": "Разбрахме се за внос на до 10 милиона тона тютюневи листа на пазара в Китай. Това каза председателят на Държавния съвет на Китай Ли Къцян на пресконференция след Седмата среща на ръководителите на правителствата на страните от Централна и Източна Европа и Китай – „16+1“, предаде репортер на Агенция „Фокус“.  \"Китай ще отвори по-широко своя пазар за внос на селскостопанска продукция от страните от Централна и Източна Европа“, заяви Ли Къцян.  „Неведнъж министър-председателят Борисов изрази намерението си за взаимоотношения с Китай – например за вноса продукти от тютюневи изделия, защото от това зависи поминъка на много хора от тази страна. Според мен не е достатъчно да има само взаимно разбирателство, но и взаимно да се разбираме, когато някой помоли за нещо“, отбеляза китайският премиер.  „Можем да предприемем нов тип обработка на тези тютюневи листа и това няма да наруши сегашния баланс на пазара в Китай. Ще се радваме да можем да отговорим на потребностите, споделени от нашия добър приятел. Освен това да разглеждаме това като развитие на нашия пазар“, каза Ли Къцян.  „Надявам се да няма недоразумение по отношение на това взаимно разбирателство и подкрепа. Китай е голяма страна. Тя се намира в процес на развитие и прави всичко възможно да подпомага и други страни, които също се стремят към развитие. На първо място нашата цел е да постигнем взаимна изгода“, допълни той.  „Срещата в София ни отвежда още по-напред по отношение на сътрудничеството ни. Китай ще се радва да види по съответните срокове присъединяването и на другите страни от Централна и Източна Европа, които още не са в ЕС“, отбеляза още китайският премиер.   Сделката е за изкупуване на до 10 хил. тона сух тютюн или 10 млн. тона неизсушени листа. Ако бъде осъществена в пълния си обем това означава Китай да изкупува напълно годишното производство на ориенталски тютюни в България. Според различни агростатистики страната произвежда 15-18 хил. тона сух ориенталски тютюн годишно и около 25 хил. тона от всички тютюни.   Във връзка с вноса на тютюн към Китай българският министър-председател Бойко Борисов коментира:  „Знаете колко проблеми имаме в изкупуването и дотирането на производството на тютюн и именно затова многократно сме говорили дори, ако трябва те да дадат свои сортове, които нашите райони да отглеждат и да направим така, че да има пазар на тяхната продукция. Работили сме в тази посока, за да се опитаме да намерим пазар за българските производители на листа тютюн. Затова казва премиерът Къцян, че това е политическо решение, за да се подпомогне това производство“.  Имаме редкия шанс да дадем тласък на сътрудничеството между Китай и Европа, каза още премиерът.  \"Приветствам думите на китайския премиер Ли Къцян, че той и неговата държава са за силна и единна Европа, за спазване за правилата, законите и европейските практики“, заяви Борисов, като допълни, че това не само опровергава критиките, че форматът разделя Европа, но и дава гаранции, че европейските страни могат да използват потенциала и възможностите, които дава Китай по отношение на туризма, бизнеса, технологиите и т.н.  По думите му Китай се утвърждава като един истински и равностоен партньор, и то във времена на търговски войни.  „Това е рядък шанс да се даде тласък в европейското и китайското сътрудничество“, заяви българският премиер. Той отчете, че след посещението си в България китайският премиер ще се срещне и с канцлера на Германия Ангела Меркел.  „Всичко, което правим, е открито и правилата, които има ЕС ще бъдат спазвани. Не случайно решихме и да създадем център, който да подпомогне бизнеса между европейските държави и Китай. Това е много добро начало“, посочи още Борисов.  „В изказванията на всички премиери се вижда, че навсякъде има „16+1“ - дали във сферата на културата, образованието или иновациите. Всяка една държава има свои инициативи и ние като ръководители на своите правителства трябва да пращаме представители от най-високите нива, за да участват в тях и да ни информират“, допълни той.  ", "date": "2018.07.07", "title": "Ли Къцян: Разбрахме се за внос на 10 млн. тона тютюнeви листа от България в Китай "}
{"url": "http://epicenter.bg/article/Gen--Kircho-Kirov--Predstoi-da-badem-svideteli-na-opiti-za-promyana-na-svetovnoto-statukvo-/158632/2/0", "text": "Предстои да бъдем свидетели на опити за промяна на световното статукво, тя ще бъде в посока развитие на свят с няколко центъра, а не както е в момента - с един доминантен център с връх САЩ. Това коментира в седмичното обзорно предаване на Радио „Фокус“ \"Метроном“ ген. Кирчо Киров, началник на Националната разузнавателна служба в периода 2002 - 2012 г.  „Аз мисля, че светът вече е далеч по-различен и основополагащите принципи на устройство му, които бяха поставени в Ялта, като че ли са на път да изживеят своето значение, особено при променената политика на САЩ. С новите обстоятелства вече липсва един от факторите в Ялтенското споразумение – Съветският съюз, който се разпадна през 1991 г. и Русия едва ли е в състояние докрай да поеме цялата тежест на плещите си и всички отговорности, които носеше онази държава. Русия, така или иначе, полага усилия да се превърне в един от центровете на новите концентрични кръгове и във всички случаи нейната роля и влияние ще продължат да нарастват. Това е видимо от политиката на президента Владимир Путин“, обясни ген. Кирчо Киров.  Той каза, че като председател на съвета на ЕС България не е поставила на дневен ред за обсъждане цялостното споразумение ПЕСКО, въпреки че участва в три от програмите по това споразумение, а това е показател, че държавата ни няма изработена сериозна политика в секторите на отбраната и сигурността, с държавни концепции за своето място в тях.  ", "date": "2018.07.07", "title": "Ген. Кирчо Киров: Предстои да бъдем свидетели на опити за промяна на световното статукво "}
{"url": "http://epicenter.bg/article/Vzriviha-bankomat-v-rayon--quot-Trakiya-quot--v-Plovdiv-/158606/3/0", "text": "Взривен е банкомат в район „Тракия“ в Пловдив. Това съобщи за Радио „Фокус“-Пловдив говорителят на ОДМВР-Пловдив.  Сигналът е получен около 04.40 ч. тази сутрин на тел. 112. В момента на мястото се извършва оглед. Провеждат се процесуално-следствени действия.  ", "date": "2018.07.07", "title": "Взривиха банкомат в район \"Тракия\" в Пловдив "}
{"url": "http://epicenter.bg/article/Daniela-Kaneva--Forumat-16-1-ni-dava-shans-da-se-varnem-kam-Iztoka--VIDEO--/158636/11/34", "text": " Да ви кажа откровено никога не съм мечтала да бъда журналист. Дори когато завърших гимназия, започнах да уча ядрена физика, не го смятах за някаква престижна професия. Впоследствие обаче стигнах до извода, че журналистиката е изключително важна за хората по света, особено сега. Разбира се, говоря за професионалната журналистика. Навремето, когато работех като първия български кореспондент в Токио, съдбата ме срещна с големия журналист Уилфред Бърчет, който го смятат за един от най-големите познавачи на войната. Видяхме се по повод събитие, свързано с отбелязване на трагедията в Хирошима. Зададох му същия въпрос, попитах го защо е станал журналист? А той ми отговори: Досега никой не ме е питал защо, ами - защото имах какво да кажа на хората. Смятам, че това, което съм разбрал и открил, трябва да го разкажа. Така че нашата професия не допуска манипулиране. Радвам се, че има изключително добри наши журналисти. Притеснява ме също фактът, че младите колеги в телевизията смятат, че е достатъчно да хванеш микрофона. Казвам им, че е нужен цял живот. Журналистиката не се научава само във ФЖМК. Хубаво би било още с ученето студентите да са прикрепени към редакция.     Да, в разрез са, така е. Но фалшивите новини не са изобретени от журналистите, а от политиците, на онези, които се борят за пари и власт по света.     Мисля, че България е непозната за днешния свят. Хората ни познават с българския художник Христо Явашев-Кристо, олимпийския шампион на Боян Радев, Стоичков и нашата странна победа в САЩ’94, или с Джон Атанасов. Непознати сме с потенциала и приноса ни в европейската и световната култура, да не говорим за славянската. В този свят, за който с вас говорим, тепърва ще научават за България. Ние имаме с какво да бъдем полезни и мисля, че едно от предимствата на председателството е, не толкова Западните Балкани, тепърва ще се говори за връзката между Изтока и Запада. Въобще живеем във време, в което древните цивилизации, които са успели да съхранят мъдростта по техните земи, в момента стават най-авангардни. Вземете Япония и Китай. Индия, която изскача в четворката на света или Корея, която прилича много на България – малка, но с невероятна култура. На Бога се моля двете Кореи да се обединят, защото това е един етнос. Страна, която също има много какво да даде, както и България. В тази връзка, мисля, че най-доброто каквото можем да дадем след това председателство е форумът 16+1 в София.     Много ме радва, че това е седмата среща в нашия регион. Китай не може да бъде спрян. А малка България може да предложи невероятните си познавачи на Изтока – освен себе си, проф. Вера Мутафчиева, проф. Веселин Трайков, който изнамери, че Раковски далеч преди Махатма Ганди, е заявил, че Индия е на индийците. Затова има в центъра на Делхи училище с името на българина. Сега посрещаме делегация от 200 души и 500 инвеститори, които идват у нас с нагласата и мирогледа на китайските мащаби. Идва делегация с три самолета. За да успеем, трябва да ги познаваме, а ние имаме познавачите. Китай идва с много позитивно послание, тъй като има огромен интерес към Източна и Централна Европа. Към нас специално имат и сантиментално отношение. След като Съветският съюз се разпадна, София се оказа втората страна, която навремето е признала Китайската народна република. Де факто сме първи, както с Македония. Освен това, ние имаме блестящи китаисти. Навремето аз съм снимала китайци от различен диалект и племена, нямаше кой да ми ги преведе, а тук ми ги преведоха двама наши специалисти. Имаме китаисти от световен мащаб в Ханджоу - културната столица към Тихоокеанкия край на Китай. Там е нашият Марин Върбанов. Огромен специалист, който създаде катедрата по килимарство и тъкани. Много от нашите китаисти работят в момента в Китай и нашето правителство, хората, които ни управляват, които и да са те, трябва в контактите си с китайците предимно, да знаят, че имат нужда от хора, които разбират от тези хора. Имат нужда от експерти, от професионалисти, защото китайското нанасяне в света е въпрос на култура, на история, то е в генетиката на китайците. Така, че много неща можем да предложим. За съжаление, след 1989 година рязко се обърнахме на Запад по политически причини и загърбихме Изтока. Време е да се върнем към Изтока.     Вижте, Махатма Ганди е единственият, който в нашата цивилизация показа, че има по-добър път за този свят чрез ненасилие. Той е следвал принципа на индийската външна политика от времето на император Ашока. Същата философия на ненасилието поема след Махатма Ганди и Нелсън Мандела. В ново време, човекът, който събра бунтовниците в Колумбия и в Куба, е Шри Шри Рави Шанкър – гуру, учител, хуманитарен лидер и посланик на мира. Неговата визия за общество без стрес и без насилие обединява милиони хора по целия свят чрез проекти за служба и курсовете на “Изкуството да живееш“. Не случайно сме в едно време, когато тези учители са изпратени в Европа – към белия човек. Защото, ние европейците сме направили много добри неща и те го оценяват, но сме много виновни за мигрантския поток, за блокиране развитието на големи нации в Африка и Латинска Америка. Идва един момент на пренастройване на света. И днес Бойко Борисов е прав, когато казва, че тези хора не можеш просто да ги блъскаш в морето. Трябва Европа да се замисли каква е нейната вина от колониално време, трябва да се изградят някакви центрове и тези държави, откъдето идват мигрантите, да бъдат подпомогнати по места да дават поминък. Между другото, това се отнася и за България. Трябва да създадем един пазар, система, в която висококвалифицираните ни хора не от студентската скамейка да отиват в Западна Европа и по света.   ", "date": "2018.07.07", "title": "Даниела Кънева: Форумът 16+1 ни дава шанс да се върнем към Изтока (ВИДЕО) "}
{"url": "http://epicenter.bg/article/Hitler-prez-1944-g--Ako-regentite-v-Balgariya-ne-slushat--napravete-prevrat-i-voenna-diktatura--/158643/11/61", "text": "Бекерле, Адолф, роден през 1902 г., жител на гр. Франкфурт-на-Майн (Германия), германец, германски поданик, член на НСДАП, бивш германски посланик в България, обергрупенфюрер от СА.  Разпитът е започнат в 12 ч.   На 23 август 1944 г. научих за държавния преврат в Румъния и самоубийството на германския посланик в Букурещ Манфред фон Килингер.  Още преди да се случи това, бях повикан от Рибентроп в главната квартира на Хитлер да докладвам лично на последния за положението в България. Свалянето на Антонеску правеше посещението ми изключително необходимо, тъй като в българското правителство се забелязваха известни колебания, насочени към излизане на България от войната.  И така, на 23 август 1944 г. отлетях от София към главната квартира на Хитлер в Източна Прусия. На 24 август бях в Берлин, а оттам специален влак ме отведе към главната квартира, която се намираше в гората Мауервалд близо до Растенбург.  На 25 август пристигнах в местността Щайнрот в същия район, където в замъка на граф Лендорф, екзекутиран за участието си в заговора срещу Хитлер, беше отседнал Рибентроп. За почивка ми беше определена стая в хотел „Егерхее“ на брега на езерото Мауерзее. Скоро бях приет от Рибентроп.  Йоахим фон Рибентроп както винаги изглеждаше спокоен, и само мъртвешката му бледост издаваше объркването, което му причиняваше разгромът на германската армия в южната част на Източния фронт.  Той разсеяно изслуша краткия ми доклад за положението в България.  По вида му личеше, че добри новини от мен не е очаквал. След като направи няколко незначителни забележки от типа на това, че трябва да се избегне поголовното бягство на немци от България, защото ще предизвика паника в прогерманските кръгове, Рибентроп внезапно махна безнадеждно с ръка и каза: „Впрочем, решението на въпроса за България е изцяло в компетенциите на фюрера. Ние всички се уповаваме на провидението му“.  Разбрах, че положението е катастрофално. Рибентроп веднага се свърза по телефона със своя представител при Хитлер, посланик Хевел, и чрез последния се договори за аудиенция точно в 11 ч. вечерта. Точно в 11 ч. Рибентроп и аз пристигнахме в главната квартира „Волфшанце“.  С голямо вълнение прекрачих прага на наново построената дървена барака, където само преди месец Щауфенберг бе извършил покушение срещу Хитлер. Това беше благоустроена сграда с голям брой стаи, приемни, където се тълпяха адютанти и представители на всички родове войски, и голяма продълговата зала, където Хитлер и военните му съветници, Кайтел и Йодл, обсъждаха положението по фронтовете.  Рибентроп влезе в залата, оставяйки ме в приемната. Някъде след половин час адютантът ме покани и мен в залата. Влизайки, видях следната картина: до стената, с гръб към мен, на един стол седеше Хитлер, вперил поглед във висящата на стената огромна карта на Русия, а на почтително разстояние от него стояха Кайтел и Йодл, които отвреме-навреме отдаваха шепнешком указания на адютантите.  Зад дългата маса, отрупана с карти, седяха трима офицери от Генералния щаб и няколко висши офицери от войските на СС начело с Фегелайн. Отстрани, изолиран, седеше шефът ми Рибентроп. Аз седнах до него.   В продължение на 8-10 минути Хитлер не ми обърна никакво внимание. Той диктуваше на висок глас разпореждания на Кайтел, като понякога се обръщаше с въпроси към седящите на масата офицери, а те му даваха необходимите справки.  Порази ме това, че в главната квартира на Хитлер се обсъжда въпросът, дали да се даде на един или друг командващ на Източния фронт батальон от резерва. По-късно разбрах, че без разрешение от Хитлер нито един фронтови генерал няма правото да използва батальон или полк от резервните войски. Признавам, че това обстоятелство ми направи тежко впечатление.  Внезапно влезе един от адютантите и доложи на Хитлер, че е обявена въздушна тревога. Тогава Хитлер прикани всички присъстващи да отидат в бункера.  Напуснахме дървената барака, изминахме около 20 крачки по алеята, покрита отгоре с маскировъчни мрежи, и влязохме в бункера, който на вид беше като огромен конгломерат с яйцевидна форма. Вътре имаше ярко осветено кръгло помещение с бюро и кресло за Хитлер и няколко неголеми кръгли масички и обикновени столове за останалите.  Хитлер се обърна към Рибентроп с въпроса какво има да доложи. Рибентроп ме представи и каза, че посланик Бекерле лично ще доложи за положението в България. Едва тогава за първи път можах да разгледам Хитлер както трябва.  Той седеше прегърбен, опрял треперещи ръце на коленете си и вперил съвършено неподвижен взор през мен в пространството.  Успях да кажа само няколко изречения и тъкмо преминавах по същество към доклада си, когато Хитлер ме прекъсна и се обърна към адютанта: „Донесете писмото, което изпратиха българските регенти. Посланик Бекерле ще им отнесе отговор“.  По изражението на Рибентроп разбрах, че за първи път чува за съществуването на такова писмо. Адютантът се върна с писмото и Хитлер разпореди на Рибентроп да го прочете на глас.  Съдържанието на писмото, подписано от регентите княз Кирил, Филов и Михов, имаше следния характер. Регентите уверяваха Хитлер в своите верноподанически чувства, но заедно с това посочваха, че България вече не е в състояние да носи тежестите на войната. Регентите молеха Хитлер да им разреши България да излезе от войната и посочваха, че една такава стъпка ще им даде възможност да се разправят с недоволните елементи в самата страна и по такъв начин да „оздравят България“.  Веднага след прочита на писмото Хитлер продиктува на стенографа отговор.   Отговорът беше пълен с обичайните за фюрера демагогски твърдения за мощта на Третия райх, който ще се сражава до пълна победа. Заедно с това Хитлер плашеше регентите, че предават себе си и своите довереници в ръцете на руските болшевики.  Стенографът излезе, и Хитлер се обърна към мен. Повишавайки неприятно предрезгавелия си глас, той поиска от мен да осъществя натиск върху регентите, а ако това не помогне, да извърша метеж и да установя военна диктатура.  Тук той даде указание на Фегелайн да прехвърли в района на Скопие една дивизия от войските на СС. После подписа донесеното от адютанта писмо и ми го връчи.  Две-три минути преминаха в мълчание. След това, докато гледаше с тежкия неподвижен поглед на изпъкналите си очи, Хитлер започна да говори с монотонен глас. Той говори без прекъсване повече от два часа. Това беше несвързан монолог, по време на който Хитлер ту се оплакваше, че генералите крият истината от него, ту заплашваше всички недоволни с разправа.  Отвреме навреме той извикваше стандартните си фрази за бъдещата победа, а в други моменти, понижавайки глас, разправяше, че притежава самолети-ракети, с помощта на които ще унищожи противника. Двучасовото изстъпление биваше внезапно прекъсвано от дълги цифрови пресмятания за снаряжението на дивизии, запасите от гориво и т.н.  Йодл се поклащаше на стола си; Кайтел седеше неподвижно и само често примигваше с почервенели клепки, а Хитлер все така говореше.  В два и половина Хитлер явно забеляза, че вниманието на събралите се видимо е намаляло. Той рязко сложи край на речта си, стана и, вземайки ръкавиците и фуражката си, даде да се разбере, че приемът е приключен.  Всички присъстващи се изправиха.  Хитлер мълчаливо ми подаде ръка, изгледа ме в упор още за миг и без да каже нито дума излезе от бункера.  След него излязохме Рибентроп и аз. Рибентроп ме покани в своята кола и се отправихме към резиденцията му.  Това беше последната ми среща с Хитлер.   Когато слязохме от колата в двора на замъка, Рибентроп, без да ме покани да вляза, още в колата заяви: „И така, сега най-важното е незабавно да излетите за София. Указанията са ви дадени от фюрера“.  Възразих, че собствено никакви конкретни указания не съм получил. „Как да не сте получили?“, продължи недоволно Рибентроп, „ако не успеете да повлияете на регентите, организирайте преврат и поставете за диктатор Цанков. Той няма да ни подведе.“  После Рибентроп ме попита имам ли достатъчно бойни части за провеждане на метеж. Отговорих, че с такива части не разполагам. Тогава Рибентроп ме посъветва да маневрирам, да трупам сили и, главното, да не губя контрол над правителството, както това се е случило, по думите му, в Румъния.  От заключителните думи на Рибентроп разбрах, че окончателни указания ще последват.  Рибентроп също добави, че трябва да поддържам тесен контакт с германското командване на Балканите и че последната дума в крайна сметка ще имат военните, които най-добре ще определят срока и плана за метежа.  Разпитът е приключен в 18 ч.  Протоколът на разпита съдържа точно моите думи и ми беше преведен на немски език.  Провел разпита: Ст[арши] оперативен пълномощник на Следотдела на 2-о Гл[авно] Управление на МГБ на СССР майор КОПЕЛЯНСКИ  Вярно: КОПЕЛЯНСКИ    ", "date": "2018.07.07", "title": "Хитлер през 1944 г.: Ако регентите в България не слушат, направете преврат и военна диктатура! "}
{"url": "http://epicenter.bg/article/Poroy-zalya-Sochi--machat-Rusiya-Harvatiya-e-pod-vapros--VIDEO-/158617/8/0", "text": "Пороен дъжд предизвика наводнение в Сочи преди четвъртфинала от Мондиал 2018 между домакина Русия и Хърватия, предаде Агенция \"Фокус\".  Мачът е тази вечер на стадион “Фищ” в Сочи и започва в 21:00 часа българско време.  Малко вероятно, но не и невъзможно е срещата дори да бъде отложена предвид тежките атмосферни условия.  От Championat.com алармират, че провеждането на двубоя е \"под угроза\". Само на 10 км от стадиона в район Адлер в петък буквално се изля потоп, който смути обстановката в Сочи.  ", "date": "2018.07.07", "title": "Порой заля Сочи, мачът Русия-Хърватия е под въпрос (ВИДЕО)"}
{"url": "http://epicenter.bg/article/Populyaren-makedonski-pevets-be-nameren-martav-v-avtomobila-si-/158639/10/0", "text": "Популярният македонски певец Влатко Илиевски бе намерен мъртъв в автомобила си в Скопие, съобщават македонските медии, цитирани от бТВ.  Влатко Илиевски представяше Македония на Евровизия през 2011 г. с песента \"Русинка\". Той беше член на групата \"Морал\".  Тялото му е открито след анонимно обаждане. Засега не е известна причината за смъртта му.  ", "date": "2018.07.07", "title": "Популярен македонски певец бе намерен мъртъв в автомобила си "}
{"url": "http://epicenter.bg/article/Zaradi-dazhda-Lili-Ivanova-smenya-myastoto-na-kontserta-si-v-Povdiv/158656/10/0", "text": "От екипа на Лили Иванова предупреждават всички почитатели на певицата, които планират да се наслаждават на концерта й в Пловдив на 9 юли.   Ето какво пишат в мейл до епицентър.бг: \"Въпреки огромното желание на целия ни екип да запазим уникалната атмосфера в Античния театър, отново се  налага да се съобразим с атмосферните условия и метерологичната прогноза за понеделник и сме принудени да  преместим мястото за провеждането на концерта в зала С.И.Л.А.    Билетите ще важат без необходимост от презаверяване и ще се погрижим за адаптирането към новата схема и настаняване на публиката.  Предварително благодарим за разбирането!\"", "date": "2018.07.07", "title": "Заради дъжда Лили Иванова сменя мястото на концерта си в Повдив"}
{"url": "http://epicenter.bg/article/V-poredniya-uarkshop-na-Stiliyan-Ivanov--V-kakvo-e-nashata-sila-/158657/10/0", "text": "НАШАТА СИЛА Как да отстояваме себе си? БОГОВЕ И АСТРОЛОГИЯ –  това са част от темите, които на 15 юли, неделя, от 10:00 до 17:00 ч. ще обсъжда режисьорът Стилиян Иванов в поредния си уъркшоп.   В Къщата на София на Мидджур 12 той  ще представи документалния си филм за Слънчевия култ и Боговете в човешката история.   В практическата част от работния процес ще научим всичко за Марс в индивидуалните ни хороскопи и още:   В какво е нашата сила? Как да отстояваме себе си? Къде можем да бъдем лидери? Как подхождаме, за да получим желаното? Какво търсим в нашите партньори?  ", "date": "2018.07.07", "title": "В поредния уъркшоп на Стилиян Иванов:  В какво е нашата сила?"}
{"url": "http://epicenter.bg/article/Zapochva-Sedmata-sreshta-na-varha--quot-16-1-quot--/158595/2/0", "text": "\r\n \r\n   \r\n ремиерът Бойко Николов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай. \r\n   \r\n Бойко Борисов и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата: \"Задълбочаване на отвореното и прагматично сътрудничество за приобщаващ просперитет\". \r\n \r\n   \r\n По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай. \r\n  Форматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други. В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът. \r\n", "date": "2018.07.07", "title": "Започва Седмата среща на върха \"16+1\" "}
{"url": "http://epicenter.bg/article/Pravoslavnata-tsarkva-chestva-Sveta-velikomachenitsa-Nedelya/158596/2/0", "text": "\r\n \r\n Според народните поверия, ако времето на 7 юли е горещо, зимата предстои да бъде дълга и студена. Ако времето е прохладно и дъждовно, ще имаме мека зима. \r\n   \r\n Родена в Мала Азия през III век, когато управлявал император Диоклетиан. След дълги години без деца, родителите на Света Неделя успели да я измолят с упорити молитви от Бога. Понеже дъщеричката им се родила в неделя, те я кръстили Неделя. \r\n   \r\n От ранна възраст малката Неделя се насочила към Бога и затова дала обет за целомъдрие. Понеже била изключително красива, много знатни младежи я искализа жена, но тя винаги им отказвала. Твърдяла, че е съпруга на Исус Христос и е готова да умре за него. \r\n   \r\n Вбесен от отказа на красивата Неделя да му стане жена, амбициозен богат младеж отишъл при императора и направил донос, че Неделя е християнка. Император Диоклетиан издал заповед родителите християни да бъдат заточени, а младата и упорита християнка Неделя да бъда изтезавана. Но през нощта в килията й се явявал Исус Христос, който напълно възстановявал поразената плът и на сутринта Неделя била като нова. \r\n На императора му омръзнало да се въртят в този омагьосан кръг и той издал заповед Неделя бъде посечена с меч. Позволили на бъдещата мъченица да изпълнят едно нейно желание и тя поискала да се помоли на Христос за последно. Докато се молела, предала Богу дух без да се наложи да я разсичат с меча. Света Неделя станала великомъченица през 289 г. на 7 юли. \r\n   \r\n През X век по време на Първото българско царство, църквата канонизирала Неделя за Светица. По време на Второто българско царство мощите на Света Неделя са пренесени в столицата Търново . Свети Евтимий, патриарх Български написал житие на Света Неделя, в което с най-ласкави думи на възхищение и преклонение описва нейния духовен подвиг, който сравнява като една ярка светеща звезда на небосклона. Свети Евтимий за първи път прави превод на името Кириакия (което е гръцко) на български и нарича Светата мъченица Неделя. \r\n   \r\n Днес имен ден празнуват: Неделя, Нешка, Недка, Нели, Деляна, Дела, Делина, Делица, Неделчо, Недко, Недялко, Нейко, Ненко, Нейчо, Нено, Дельо, Делян, Делчо. \r\n", "date": "2018.07.07", "title": "Православната църква чества Света великомъченица Неделя"}
{"url": "http://epicenter.bg/article/Izchezvame--Prez-2080-g--balgarskoto-naselenie-shte-bade-4-8-miliona--/158597/2/0", "text": "Мрачната прогноза за нацията на България е по-страховита и от тази, която даде председателят на НСИ Сергей Цветков, според която българите ще са под 7 милиона още в края на тази година.   Според данни на НСИ, през 2080 г. българското население ще бъде под 5 милиона и по-точно - 4 872 317 души. \r\n През 2075 г. населението вече ще е паднало до 4.9 млн. души, а през 2080 г. ще е 4.8 млн, показва нова актуализирана справка. \r\n   \r\n Падането под границата от 6 млн. души се очаква да настъпи между 2040 и 2045 г. Всички тези цифри са от т.нар. реалистичен сценарий, по който ще се развива демографски нацията. \r\n Има още два сценария: песимистичен и оптимистичен. \r\n Но и при отпимистичния ще стават малко по-бавно във времето. \r\n   \r\n Според този вариант населението ще падне под 6 млн. души между 2050 и 2055 г, а през 2080 г. все още ще бъдем над 5 млн. човека - 5 205 354. Още по темата \r\n   \r\n При песимистичния в края на прогнозния период българите ще са едва 4 692 336. Другата промяна при актуализацията засяга това какъв процент от населението след време ще живее в столицата. Според досегашната прогноза още през 2040 г. една четвърт от населението ще живее в София. Новата гласи, че струпването ще става малко по-плавно във времето и това ще се случи след 2055 г., а тогава това ще е близо 30% от населението. \r\n   \r\n Прегледът на населението по области показва, че навсякъде през 2080 г. населението ще е по-малко от сегашното. Някъде намалението е с 30 до 50%, но на други места намалява още повече. Единственото изключение е София. Има и области като например Сливен, които почти не са засегнати от обезлюдяване. Според прогнозата през 2020 г. в областта ще живеят 186 359 човека, докато през 2080 г. местното население ще е 165 671 души. Така за период от около 60 години то ще намалее само с 20 хиляди души. Във \r\n   \r\n Видинска област за същия период населението пък ще се стопи с около две трети и от 82 хиляди души сега на 20 хиляди през 2080 г. \r\n   \r\n Каква ще е етническата картина в България през този период и какъв ще е майчиният език на живеещите в страната не може да се прогнозира, обясняват от НСИ. Това е така, защото демографските прогнози се правят като данните от последното за момента преброяване на населението се опресняват всяка година с базата данни ЕСГРАОН, а тя не събира такива данни и не може да се види каква е детската или общата смъртност и каква е раждаемостта по етнически групи. Данните за етническа принадлежност се събират, и то на доброволен принцип само при официалното преброяване, като последното е от 2011 г. \r\n   \r\n Също така НСИ се готви да даде старт на подготовката за следващото преброяване на населението, което ще се проведе през 2021 г. Държавата още не е предвидила бюджет за него. \r\n", "date": "2018.07.07", "title": "Изчезваме! През 2080 г. българското население ще бъде 4,8 милиона! "}
{"url": "http://epicenter.bg/article/SDS-izbira-nov-lider--Lukarski-se-otteglya/158598/2/0", "text": "СДС избира днес нов лидер, а сегашният Божидар Лукарски обяви, че няма да участва в надпреварата.   Днес ще бъде проведена Отчетно-изборна конференция на партията, на която ще бъде избрано ново ръководство на СДС  и ще се проведе политически дебат за бъдещето на синята партия.   На последното си зседание Националният съвет взе решение, че на местни избори местните организации ще имат свободата за коалиране на местно ниво без санкция на националното ръководство.   \"Смятам че, е необходимо освежаване на председателския  пост\", каза Лукарски след като обяви, че няма да участва в лидерската надпревара. Според Устава на СДС той и цялото ръководство излезе в оставка до насрочената дата за провеждане на Отчетно-изборна конференция  - 7 юли 2018г. За председател на Националния изборен щаб бе избран Илия Лазаров.", "date": "2018.07.07", "title": "СДС избира нов лидер. Лукарски се оттегля"}
{"url": "http://epicenter.bg/article/Dazhd--gramotevitsi-i-gradushki-v-Zapadna-Balgariya/158599/2/0", "text": "Атмосферното налягане е малко по-ниско от средното за месеца и ще остане без съществена промяна. Днес още преди обяд над Западна България, а след обяд и над Централна ще се развива мощна купесто-дъждовна облачност. На много места ще има краткотрайни валежи, придружени с гръмотевици и временни усилвания на вятъра. Има условия за градушки. Такава е прогнозата за времето на Националния институт по метеорология и хидрология (НИМХ) при БАН, съобщава „Фокус“.     В Рило-Родопската област и на места в Предбалкана явленията ще са интензивни, валежите – значителни. Над източните райони ще бъде предимно слънчево. Максималните температури ще са между 27° и 32°, в западните райони – малко по-ниски.    Над Черноморието ще бъде предимно слънчево. Ще духа слаб северен вятър. Максималните температури ще са 27°-28°. Температурата на морската вода е 24°-25°. Вълнението на морето ще бъде 1-2 бала.   Над планините ще се развива мощна купесто-дъждовна облачност. На много места ще има краткотрайни, временно интензивни валежи и гръмотевични бури. Максималната температура на височина 1200 метра ще е около 20°, на 2000 метра – около 13°.", "date": "2018.07.07", "title": "Дъжд, гръмотевици и градушки в Западна България"}
{"url": "http://epicenter.bg/article/Farmatsevt-za-sprenite-lekarstva--Sluchayat-se-razsledva-na-evropeysko-nivo/158602/2/0", "text": "Около 160 000 души ползват проблемните лекарства у нас. Оказва се обаче, че според организации, засегнатите хора са около 290 000. Няма данни дали и как е повлиял приемът на лекарството на хората, които вече са употребили медикаментите. Препоръката на здравните власти е пациентите, които ги използват, да се свържат с лекар.   \"Проверката ще покаже дали проблемът е голям. Първо е хубаво да се знае за този примес, че е потенциално канцерогенен, но не е доказано канцерогенен. Експерти са правили опити с гризачи, които са развили ракови заболявания.\" Това заяви в \"Събуди се\" Стефан Минков - магистър фармацевт.    \"Този продукт може да попадне в организма на човек и от други продукти - обработени меса, риби, дори в някои сирена и алкохолни напитки, даже и ot цигарения дим. Хората често се сблъскват в ежедневието си с него. Тъй като самата субстанция на лекарството трябва да бъде чиста от всякакви примеси, дори най-малкият такъв, трябва да бъде докладван. Важно е да се направи проверка, за да се разбере дали количеството, което е попаднало в субстанцията е такова, че да предизвика вреди в здравето на хората или няма да повлияе\", заяви Минков.    \"Това е проблем в целия Европейски съюз. Случаят се разследва на европейско ниво. Не мисля, че ще има установено някакво количество, което ще създаде здравословни проблеми. Това по-скоро е една превантивна мярка, а не закъсняла реакция. Пациентите така или иначе няма да останат без лечение. Има поне 3 компании, които произвеждат продукти с абсолютно същия състав. Поне на два от продуктите цените са близки до тези на изтеглените. Има по-скоро един друг проблем, който съществува в такава ситуация. Тя е, че лекар трябва да промени продукта, с който да се лекува един човек. Фармацевтите, като мен, няма как самоинициативно да му дадат друго лекарства, аналогично на предходното\", завърши той.", "date": "2018.07.07", "title": "Фармацевт за спрените лекарства: Случаят се разследва на европейско ниво"}
{"url": "http://epicenter.bg/article/Solomon-Pasi--Vaprosat-e-dali-ES-shte-stane-sayuznik-na-Kitay-vav-voynata-sreshtu-SASht/158603/2/0", "text": "Въпросът е дали ЕС ще стане съюзник на Китай във войната срещу САЩ. Всички ще загубим от тази търговска война. Ние също пострадахме от митата на Тръмп, имаме общи инициативи с Канада какъв да бъде нашия ответен отговор. Битката става изключително политизирана. Надявам се, че ще видим нейният край до няколко години.Това заяви Соломон Паси.   \r\n Отношенията между Европа и Китай опират до едно нещо - мащаб. \"Белене\" е нещо, за което много се говори, затова не мога да кажа нещо ново по тази тема. Ние предлагаме тези 16+1 държави да предложат възстановяване на трасето Ориент експрес по нов начин. Това каза още Паси пред bTV. \r\n   \r\n Това може да бъде влакът Лондон-София-Шанхай. Китайският премиер веднага пое задачата да бъде рекламен агент на България. Може да се рекламираме с митологията и легендите за героите, живели по нашите земи, коментира още той. \r\n   \r\n Всеки един проект - колкото е по-голям, толкова по-трудно се изпълнява, но и толкова по-големи са резултатите от него. Имаме нужда от китайско въображение и постоянство в изпълняването на тези проекти, каза Паси. \r\n   \r\n Китай е подредена държава, има общо движение на институциите. Но ако успеем да продадем на всеки китаец по една кибритена клечка, по едно бурканче кисело мляко, по една капка розово масло и по една чаша българско вино – това може да има революция в икономиката на България, подчерта Соломон Паси.  \r\n   \r\n По думите му срещата „16+1“ е изключителен шанс, естествено продължение на българското европредседателство, въпреки, че големите европейски лидери не са били съгласни тя да се проведе в София. \r\n   \r\n Паси разкри, че на срещата по туризъм ще сподели една идея на Атлантическия клуб, която ще предложи на днешния бизнес форум.  \r\n Един пояс – един път. Това е пътят на коприната, по който тече целият износ от Азия към Европа. Но нашата идея е да променим мащаба на мисленето – да има рестарт на Ориент експрес по модел на Елън Мъск, т.е. влак, който се движи с 1200 км./час. \r\n   \r\n Това ще е естественото продължение на пътя на коприната, но този път от Запад на Изток. Ъпгрейдването на този Ориент експрес можем да наречем „Лондон – София – Шанхай“, но за да стане реалност този проект трябва да имаме ясна европейска визия за него. Защото ако сега от Китай идват 5 млн. туристи в Европа, с този проект туристите могат да скочат 6 пъти, тоест 30 милиона. \r\n   \r\n Соломон Паси коментира и търговската война, която САЩ обявиха на Китай. \r\n Питанката сега е дали ЕС ще стане съюзник на Китай във търговската война с САЩ. Ако това се случи – всички ще загубят. Много ми се иска ЕС да не бъде като чук и наковалня. \r\n Ние също пострадахме. Битката изключително се политизира, много интересна е и се надявам да видим нейния край скоро, не искам да бъде вечна, заяви бившият външен министър.   \r\n", "date": "2018.07.07", "title": "Соломон Паси: Въпросът е дали ЕС ще стане съюзник на Китай във войната срещу САЩ"}
{"url": "http://epicenter.bg/article/BSP-startira-protsedura-za-izdavane-na-litsenz-za-televiziya/158604/2/0", "text": "Днес, БСП подаде документи за регистрация на дружество, което ще се казва БЪЛГАРСКА СВОБОДНА МЕДИЯ, съобщава Канал 3. В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. Управител на дружеството е българският журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий“.   Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли. ", "date": "2018.07.07", "title": "Любомир Коларов ще е шеф на телевизията на БСП"}
{"url": "http://epicenter.bg/article/Tsvetanov-obyasni-komentarite-za-Kitay-i-Rusiya-kato--quot-preuvelicheni-quot--Prizna--che-e-reagiral-ostro-/158605/2/0", "text": "Председателят на ПГ на ГЕРБ Цветан Цветанов обясни последните си коментари за Китай и Русия като \"преувеличени\".   Той посочи пред Жени Марчева по bTV, че може би е реагирал прекалено остро, заради напрежението около двете страни в последните години.   Припомняме, че преди семица Цветанов обяви в парламента, че Русия и Китай са заплаха за мира и сигурността по света. Това предизвика острата реакция на БСП, а лидерът Корнелия Нинова попита дали Борисов ще се разграничи от своя заместник.   \"Тръмп води война с Китай, а санкциите срещу Русия не стихват. Ние искаме да запазим нашите национални интереси и мога да дам за пример АЕЦ \"Белене\", където основен претендент за инвестиция е именно от Китай. Имаме забрана за държавна гаранция и страната ни да изкупува енергия на по-висока цена. България, ГЕРБ и Борисов ще защитим интересите ни. Ние искаме да имаме диалог с целия свят. Борисов показа, че можем да сме център на събитията\", обясни още Цветанов.     \"Сутринта обсъдихме с Борисов вътрешнополитическия план, консултирахме се и малко след това той проведе важна среща със сръбския министър-председател. Това е само част от политиката, която прави ГЕРБ.   БСП трябва да бъдат спокойни за отношенията Борисов-Цветанов-ГЕРБ. Ние защитаваме националния интерес на всяка цена\", посочи още председателят на ПГ на ГЕРБ по повод изказването на лидера на БСП Корнелия Нинова, която преди дни написа на страницата си във \"Фейсбук\", че има зейнала дупка между премиера и Цветанов.    Той обясни действията на БСП като кризисен ПР.   \"Те не са партията, която бяха. Имат негодувания в групата, Бойчев ги напуска, за да прави бизнес. Следователно средата в България е добра за развитие и Нинова няма право да коментира негативно това. Аз нямам индивидуални срещи със Спас Панчев, но когато няма коректност, всеки търси политическия път и защитава интересите на партията си\", допълни Цветанов.    \"В момента в цяла Европа има напрежение в правителствата. Имаме различия с Патриотите, но ние сме коалиционни партньори и ще се разберем. Имахме разминавания по темата с цигарите, но аз мога да кажа, че това вече е изчистено.   В момента в Австрия акциза е 70%,  което е напълно нереалистично. Няма да го увеличим с повече от 50-60%. Приходите на бюджета ще бъдат увеличени и го правим именно за това\", допълни Цветанов.    Жени Марчева побърза да го поправи, че в Европа акциза на цигарите е 31% , но Цветанов я поправи, че не се говори за цяла Европа, а за страните от западната й част. ", "date": "2018.07.07", "title": "Цветанов обясни коментарите за Китай и Русия като \"преувеличени\". Призна, че е реагирал остро "}
{"url": "http://epicenter.bg/article/Borisov-na-sreshtata--quot-16-1-quot--Balgariya-ima-ryadak-shans/158607/2/0", "text": "  „Фактът, че този бизнес форум започва с 1500 фирми от всички страни, които са тук, точно отговаря на логото за задълбочаване на откритото, прагматичното сътрудничество за приобщаващ просперитет. Това е седма от нашите срещи в този формат, който цели укрепването на Европа. Той не ни разделя – напротив, дава още повече възможности тези, които сме по-назад, по-късно сме се присъединили към ЕС, по-бързо да наваксаме изоставането. Да успеем да финансираме и завършим общи проекти за свързаност, по които няма пари по кохезионната политика или не представляват интерес за ЕС към момента“, заяви Борисов„Мисля, че с тези си послания трябва да успокоим всички в Европа, които считат, че тези срещи не са полезни за Европа“, допълни той.    Министърът на икономиката Емил Караниколов отбеляза от своя страна, че впечатляващото присъствие на форума на представители на бизнеса от Китай и страните от Централна и Източна Европа е доказателство за нарастващия интерес и потенциала за развитие на още по-мащабното партньорство между компаниите от тези страни и реализирането на повече съвместни проекти.   \"Отдаваме важно значение на инициативата като много добра основа за разширяването на сътрудничеството с китайската страна в области от взаимен интерес, като високите технологии, инвестициите, индустриалното партньорство, смесените предприятия, селско стопанство, инфраструктура и транспорт, енергетика, туризъм и т.н.“, допълни той, като подчерта, че това ще са и основните теми на предстоящия бизнес форум.    Темата за Балканите трябва да продължи да стои на дневен ред, заяви още премиерът, цитиран от \"Фокус\".  „Имаме огромни възможности. Западните Балкани не могат да се разглеждат като самостоятелни, защото за Гърция, България, Румъния, Хърватия, Словения, които сме в Европейския съюз, всеки един проект в инфраструктурата касае и тези страни. Затова благодаря, че на подобни срещи и Себастиан Курц, и Европейския съюз са изпратили своите представители, за да се знае, че това, което започнахме като тема „Западните Балкани“, продължава “, коментира Борисов. По думите му безспорно това е общ успех на целите Балкани.  „Успяхме да се представим добре, имам предвид Балканите, и темата трябва да продължи да стои“, подчерта той, като допълни, че Балканите са пряко свързани със страните в Централна и Източна Европа. И всички ние заедно можем, повдигайки своя БВП, изграждайки, не само пътна инфраструктура, но и дигитална, да имаме рядък шанс. Китай гледа положително на тези процеси. И може всеки един от вас присъстващ тук да подобри и стокооборота, и взаимоотношенията си с Китай. Когато предлагаме на няколко страни един проект, който е важен за всички, мисля, че много по-лесно с колегата Ли Къцян да успеем да намерим финансиране“, допълни още българският министър-председател, като благодари за присъствието и на представителите на Световната банка за възстановяване и развитие, които също имат перспективата да подпомогнат общите проекти.   България високо цени отношенията си с Китайската народна република, заяви още Борисов. По думите му отношенията между България и Китай се основават на традиционно приятелство, взаимно уважение и желание за разширяване на сътрудничеството и за изпълването му с конкретни практически резултати.  „Такива биха били изграждането на автомагистралите „Хемус“ и „Черно море“, както и рехабилитацията на жп линиите Русе-Варна – проекти, залегнали в платформата за свързаност на ЕС и Китай“, отбеляза Борисов. „Имаме надежди и очаквания за позитивно развитие по тези и други български проекти, които имат значение и за регионалната свързаност“, допълни той, като изброи коридорите 8, 4, 10 и вертикалните коридори с Румъния, Украйна, Унгария, Словакия и Чехия.  „Имаме големи възможности в това отношение“, каза Борисов. По думите му през вчерашния ден в рамките на посещението на китайския премиери Ли Къцян в страната ни са били подписани 15 споразумения, които говорят за издигането на сътрудничеството между България и Китай на ново, по-високо равнище.  Инициативата „16+1“ се превръща в нов, важен, положителен елемент в отношенията Европа – Китай и ЕС – Китай, допълни Борисов.  „Мотото на днешната ни среща е: „Задълбочаване на откритото и прагматично сътрудничество за приобщаващ просперитет“. Тя се провежда непосредствено след приключването на българското председателство. Всички ние, които принадлежим, към голямото европейско семейство на страни-членки или кандидат-членки на ЕС днес имаме особено удоволствие да приветстваме сред нас Ли Къцян“, заяви Борисов, като изрази благодарност на китайския премиер за силната му подкрепа и голямата лична ангажираност на инициативата.  „Нашето общо желание е г-н Ли Къцян да продължи да бъде силен привърженик и двигател на тази идея“, допълни премиерът. По думите му без да има характера на международна организация или политическо образование форумът “16+1” вече има своя история и свои значими постижения.  „Този форум излъчва силни сигнали на добронамереност, стабилност, сътрудничество, търсене на общи подходи и решения, които във все по-голяма степен са в унисон с нормите и изискванията на ЕС, като отговорност, прозрачност равно третиране и взаимно изгода. На базата на досегашния ни опит от форума можем да заключим, че контактите и сътрудничеството между страните от ЦИЕ и Китай са по-ефективни и по-динамични в рамките на този механизъм. Другата съществена характеристика на платформата е че, тя се превръща в нов, важен, положителен елемент в отношенията Европа – Китай и ЕС – Китай“, коментира още българският министър-председател.  ", "date": "2018.07.07", "title": "Борисов на срещата \"16+1\": България има рядък шанс (Обновена, ВИДЕО)"}
{"url": "http://epicenter.bg/article/Li-Katsyan--Targoviyata-mezhdu-Kitay-i-stranite-ot-Tsentralna-i-Iztochna-Evropa-se-uvelichi-s-24-5--/158609/2/0", "text": "В първите 5 месеца на тази година търговията между Китай и страните от Централна и Източна Европа се увеличи с 24,5%. Това каза председателят на Държавния съвет на Китай Ли Къцян по време на откриването на Седмата среща на ръководителите на правителствата на страните от Централна и Източна Европа и Китай – „16+1“, предаде репортер на Агенция „Фокус“.  Китайският премиер обърна внимание, че ежегодното провеждане на бизнес форума между страните от Централна и Източна Европа и Китай предхожда с 1 година срещата на правителствените ръководители на държавите.  „Срещите на ръководителите на правителствата дадоха по-силна платформа за по-добри бизнес отношения между двете страни. Вдъхновени сме от факта, че със сътрудничеството в „16+1“ сме постигнали огромен успех и напредък в отношенията си, дори на фона на глобалната икономическа и финансова криза и бавното възстановяване в глобален икономически план“, заяви Ли Къцян.  „Радваме се на тласъка, на бързото развитие и по-високата скорост на развитие, отколкото в сравнение със сътрудничеството с някои други страни. В първите 5 месеца на тази година търговията между нашите страни се увеличи с 24,5%. Това е много вдъхновяващо развитие и показва огромния потенциал в нашите бизнес отношения. Има особен наплив във взаимоотношенията между хората“, отбеляза още той, като посочи, че се наблюдава съществено увеличение на китайски туристи в страните от Централна и Източна Европа.  „Вярвам, че всички това показва, че имаме пространство и възможност за допълнително сътрудничество и икономически взаимоотношения и човешки взаимоотношения“, каза още китайският премиер.   Отварянето на пазара е ключово за развитието на китайската икономика и ще бъдем отворени към света в отношенията към чуждите инвеститори и чуждите продукти, които отговарят на нуждите на китайските потребители. Ние ще бъдем още по-отворени за тяхното приветстване в китайския пазар, ще намаляваме митата за внос, каза още Ли Къцян.  „Отварянето на пазара е съществено за развитието на Китай и затова ние ще продължим с развитието в тази посока, ще се постараем да променим функцията на правителството, за да отговаря по-добре на пазарните условия. Трябва да се придържаме към правилата на пазара, за подобряване на взаимоотношенията на двете страни“, каза Ли Къцян.  „По всякакъв начин ще помагаме за възползването от възможностите и условията за растеж, които имаме. Насърчаваме по всякакъв начин глобалната свободна търговия, за да има устойчива търговия и растеж, които ще помагат за по-благодатно развитие на нашето сътрудничество“, допълни още той. „Вярвам, че сътрудничеството ни ще бъде пример за мотивация за развитието в ЕС и подобряването и развитието на взаимоотношенията между Китай и ЕС, което ще подпомогне за допълнителното развитие и в глобален мащаб“, заяви още китайският премиер.   ", "date": "2018.07.07", "title": "Ли Къцян: Ще намаляваме митата за внос на китайския пазар"}
{"url": "http://epicenter.bg/article/Zaradi-remonti--Zatvaryat-za-mesets-bul---Hristofor-Kolumb--v-Sofiya-/158615/2/98", "text": "Ремонтите в столицата продължават. Булевард „Христофор Колумб” ще бъде обновен и затворен за месец, предаде бТВ.  За времето на ремонта ще бъдат променени маршрутите на автобусни линии 84, 184 и 384.  Промените започват от утре и ще се извършат на 5 етапа.  При всеки етап движението ще се затваря изцяло.  „Ще се извърши цялостен ремонт на булеварда, което включва нова настилка, изграждане на улично осветление, тротоари, каквито в момента липсват. Предвид бързо развиващите се околни територии, много офис сгради и хора, които работят тук или са на път за Летище София, това е едно от най-ключовете трасета и в рамките на около месец ще е цялостно реновирано”, увери зам.-кметът по транспорта Евгени Крусев.  ", "date": "2018.07.07", "title": "Заради ремонти: Затварят за месец бул. „Христофор Колумб” в София "}
{"url": "http://epicenter.bg/article/Fox-News--Kitay-shte-izprevari-SASht-v-sazdavaneto-na-megaraketa/158600/7/0", "text": "Докато администрацията на Доналд Тръмп работи над създаването на космически сили и запазване на „недосегаемата лидерска позиция на САЩ в космоса, Китай обяви планове по създаване на мощна ракета-носител, аналог на която нямат нито САЩ, нито у частните американски компании. Това съобщава на сайта си Fox News в публикацията си „China plans 'megarocket' that could outperform NASA, SpaceX, expert says” с позоваване на китайски и британски медии. Според информация на американската телевизия, перспективната китайска ракета Чангжунг (Великият поход-9) към 2030 г. ще може да извежда на ниска опорна орбита (НОО) до 140 т полезен товар. За сравнение най-товароподемният американски аналог - Falcon Heavy на компанията SpaceX – може да извежда на НОО до 64 тона товари, а предназначеният за пилотирани експедиции извън пределите на земната орбита след 2020 г. носител SLS ще има товароподемност до НОО до 130 т.   „Великият поход-9” ще има четири степени, а неговият централен блок ще е с диаметър над 10 м, се казва в публикацията на Fox News. Той ще може да бъде използван и за полети до Луната. Според телевизията, Китай разчита през следващите 4 г. да изведе своя орбитална космическа станция, а след това „в най-близко бъдеще” да извърши кацане на Луната. Крайната цел на Пекин е създаване на лунна база.", "date": "2018.07.07", "title": "Fox News: Китай ще изпревари САЩ в създаването на мегаракета"}
{"url": "http://epicenter.bg/article/ES-puska-10-hilyadi-granichari-oshte-do-2020-g--/158613/7/0", "text": "Европейската комисия изготвя нови предложения за защита на външните граници на Европейския съюз, обяви председателят ѝ Жан-Клод Юнкер.  Предложенията на Юнкер ще включват разполагането на 10 000 гранични служители до 2020 г. като това е начин да се контролира притока на мигранти, които създават политически напрежения в блока.  \"Първоначално искахме да разположим 10 000 граничари до 2027 г. Но сега смятаме, че трябва да го направим до 2020 г.\", заяви Юнкер пред репортери на пресконференция във Виена, предаде Канал 3.  Въпреки че броят на мигрантите, бягащи от война и бедност, е спаднал рязко от пика през 2015 г., този проблем е сериозен за Европа и ще бъде основна тема по време на председателството на Австрия, където властта беше взета от консервативно дясната коалиция в края на миналата година.  ", "date": "2018.07.07", "title": "ЕС пуска 10 хиляди граничари още до 2020 г. "}
{"url": "http://epicenter.bg/article/Dzhani-Infantino-na-sreshta-s-Putin--Rusiya-stana-istinska-futbolna-darzhava-/158629/8/0", "text": "Джани Инфантино похвали Русия за организацията на Световното първенство по футбол, а президентът Владимир Путин заяви, че домакинството е \"унищожило\" негативните стереотипи за страната, предаде Агенция \"Фокус\".  Путин проведе среща с Инфантино и легенди на световния футбол в Кремъл вчера.  „Всички от ФИФА се влюбихме в Русия и често ще идваме тук, за да следим за това как се развива футболът в страната. Русия стана истинска футболна държава\", каза президентът на световната футболна централа.  Инфантино похвали играта на руските национални и добави, че домакините могат да стигнат и до финала на световното първенство.  На срещата присъстваха легендарни футболисти от различни страни, сред които Звонимир Бобан, Марко ван Бастен, Хорхе Кампос, Лотар Матеус, Диего Форлан, Петер Шмайхел, Рио Фърдинанд и други.  Легендарният аржентинец Диего Марадона, който е официален гост на Мондиал 2018 в Русия, не беше сред присъстващите.  Путин от своя страна каза, че Мондиал 2018 предразполага \"атмосфера на доверие и празник\".  \"Десетки хиляди хора дойдоха в Русия от различни краища на света. Те могат да видят със собствените си очи как добре са посрещнати, как гражданите на нашата страна са щастливи. Всички информации в медиите и социалните мрежи успяха да унищожат негативните стереотипи за Русия. Хората видяха, че Русия е гостоприемна страна\", каза Путин.  ", "date": "2018.07.07", "title": "Джани Инфантино на среща с Путин: Русия стана истинска футболна държава "}
{"url": "http://epicenter.bg/article/Angliya-vodi-s-1-0-sreshtu-Shvetsiya-na-poluvremeto-v-Samara-/158648/8/0", "text": "Англия победи Швеция с 2:0 и стана третият полуфиналист на Мондиала в Русия. На стадион „Космос Арена“ в Самара голмайстори за англичаните станаха Хари Макгуайър в 30-ата и Деле Али в 59-ата минута, предаде Агенция \"Фокус\".  Така за първи път от 1990 година в Италия Англия се класира за полуфинал на Световно първенство. След тази победа англичаните стегнаха куфарите за Москва, където на 11 юли на стадион „Лужники“ ще играят срещу домакина Русия или Хърватия.  Тази вечер от 21:00 часа в Сочи Русия и Хърватия ще определят последния полуфиналист на Мондиала.  ", "date": "2018.07.07", "title": "Англия победи Швеция с 2:1 в Самара и вече е полуфиналист"}
{"url": "http://epicenter.bg/article/Rusiya-i-Harvatiya-se-ottegliha-pri-1-1-na-poluvremeto-/158658/8/0", "text": "На Олимпийския стадион „Фишт“ Русия и Хърватия се оттеглиха при резултат 1:1 в последния четвъртфинал, който се играе в Сочи. Голът за хърватите отбеляза Андрей Крамарич в 39-ата минута. Преди него Денис Черишев откри за домакините в 31-ата минута, предаде Агенция \"Фокус\".  Този мач ще определи последният полуфанилист, който на 11 юли на стадион „Лужники“ в Москва ще играе срещу Англия. Другите двама полуфиналисти са Франция и Белгия.  ", "date": "2018.07.07", "title": "Русия и Хърватия се оттеглиха при 1:1 на полувремето "}
{"url": "http://epicenter.bg/article/Ne-se-podgotvyat-nikakvi-ofitsialni-dokumenti-za-sreshtata-mezhdu-Putin-i-Tramp/158601/7/0", "text": "Не се подготвят никакви официални документи с теми за обсъждане на срещата между президентите на САЩ и Русия Доналд Тръмп и Владимир Путин в Хелзинки на 16 юли, лидерите ще разговарят по въпросите, които сметнат за нужно, заяви руският външен министър Сергей Лавров. \"Няма да има никакви официални документи\", каза Лавров.   \"Те са достатъчно опитни и влиятелни хора, за да определят сами какво да обсъждат\", заяви той. Лавров потвърди, че в дневния ред ще бъдат включени въпросите за Сирия и Украйна. \"Те ще обсъдят, всичко, каквото искат да обсъдят\", каза той.   Лавров заяви, че на министерска среща във Виена Иран е потвърдил, че няма да се оттегли от ядреното споразумение въпреки излизането на САЩ от договора. \"Иран потвърди в отговор на призивите на всички останали участници, че е обвързан с договореностите\" в споразумението, каза министърът пред журналисти след срещата.   \"Това означава, че Иран ще продължи да сътрудничи с Международната агенция за атомна енергия (МААЕ), всичко го призоваха към това\", заяви той. По думите му иранският външен министър Мохамад Джавад Зариф е отбелязал, че след \"едностранните стъпки на САЩ за фактическо разваляне на договореностите\" Техеран има право и повод също да се оттегли от споразумението, но \"няма да се възползва от тях\".   \"Всички приветстваха това. Мисля, че това е отговорна позиция\", каза Лавров. \"Надяваме се, че ще останем на тези позиции, и най-вече, че Иран ще остане на това\", добави той.", "date": "2018.07.07", "title": "Не се подготвят никакви официални документи за срещата между Путин и Тръмп"}
{"url": "http://epicenter.bg/article/Broyat-na-zhertvite-na-prolivnite-dazhdove-v-Yaponiya-dostigna-do-21-dushi-/158611/7/0", "text": "Броят на загиналите в резултат на проливните дъждове в Япония достигна до 21 души, предава руската информационна агенция TACC, като допълва, че съдбата на 47 души остава неизвестна.  Спасители, подкрепяни от силите за самоотбрана на Япония продължават операцията по издирването на изчезналите. В по-голямата част от Западна Япония преваляванията спряха, което облекчава работа им. Остават в сила обаче предупрежденията за опасност от свлачища.  Японската метеорологична служба издаде предупреждения за бедствието, което се наблюдава веднъж на няколко десетилетия. Най-засегнатите са префектурите Киото, Хиого, Окаяма и Гифу.  Десет души загинаха в префектура Хирошима, три в префектура Ехиме и по един в Окаяма, Киото, Хиого, Шига и Фукуока, заради тайфун, който връхлетя островната държава на 3 юли с проливни дъждове. Към настоящия момент не може бъде потвърдено местонахождението на най-малко 39 души, главно в префектурите Хирошима, Окаяма и Фукуока.  Източник: Агенция \"Фокус\"  ", "date": "2018.07.07", "title": "Броят на жертвите на проливните дъждове в Япония достигна до 21 души "}
{"url": "http://epicenter.bg/article/OON-s-nova-rezolyutsiya--Na-stranata-na-Damask-voyuvat-teroristi--/158614/7/0", "text": "На страната на Дамаск воюват терористи. Това се казва в приета от Съвета на ООН по правата на човека резолюция, предават световни медии.  Инициираната от ЕС резолюция за Сирия беше разкритикувана от представителите на арабската държава, Китай, Ирак и няколко други държави. Предложената от Русия поправка в документа не беше подкрепена от мнозинството гласове, пояснява БЛИЦ.  Конкретно в резолюцията се подчертава, че на страната на сирийското правителство воюват терористи. Осъждат се всички нарушения на правата на човека, извършени от всички страни. Особено се акцентира на \"систематичното, повсеместно и грубо нарушаване\" на правата на човека от страна на \"сирийската власт и свързаните с нея опълченски формирования, включително чуждестранни терористи и организации, воюващи на страната на сирийската власт\".  Осъжда се продължаващото използване на химически оръжия от сирийските власти, както и използването на \"глада и обсадата\" като оръжие срещу цивилното население.", "date": "2018.07.07", "title": "ООН с нова резолюция: На страната на Дамаск воюват терористи! "}
{"url": "http://epicenter.bg/article/Rusiya-provede-v-Siriya-operatsiya--Izgorena-zemya----nanese-600-aviatsionni-udara-za-15-chasa-/158619/7/0", "text": "Какво всъщност стана в югозападната сирийска провинция Дераа – там са омесени радикална опозиция и „Ислямска държава”, нещо преди седмица стана и те се натиснаха уж да се предават дружно, но после не сложиха оръжие всички, дори генерал от опозицията призова да се бият до последен патрон...  Лентата на събитията трябва да се върне поне седмица назад. Тогава на 30 юни в град Бусра ал-Шам руски военни представители се срещнаха и преговаряха с представители на метежниците и те се съгласиха да предадат позициите си на армията. Оказа се, че преговори са водени само със сговорчивата част на бунтовниците.  Двете страни не се разбраха по важни въпроси: 1. От опозиционерите бе поискано да предадат цялото въоръжение и тежка техника, но те настояваха на поетапно сдаване на оръжията; 2. Бунтовниците поискаха безпрепятствено да напуснат района, както в случая в Източна Гута.  Само че оперативната ситуация в Сирия се промени и на руските военни тази практика им омръзна, защото неизбежно ще им се наложи да се бият в други райони на страната. Пък и в Идлиб се насъбра предостатъчно измет. Затова сега в Дераа въпросът е поставен ребром: или преминават в редовете на сирийската армия, или разстрел.  Метежниците отхвърлили предложението. Руски офицер, представил се като Александър, заплашил бунтовниците, че 40 техни самолета в Хмеймим са готови за удари.  В сряда, 4 юли, руските ВКС предприели безпрецедентна по своите мащаби операция. В продължение на 15 часа (включително през нощта) по позициите на противника са изстреляни над 600 ракети. Операцията приключила едва в четвъртък.  Тогава представителят на въстаниците Хусейн Абазид заявил, че това не е честно, Русия прилагала тактика на „изгорената земя”, но уведомил, че хората му отново са готови за преговори.  Новите преговори се състояли в петък, 6 юли. Постигната е договореност сирийска войска и руска военна полиция да заемат редица селища в източната част на провинция Дераа.  Под контрола на правителствената войска преминало най-важното селище Насиб, където е разположен едноименният КПП на границата с Йордания. За да постигнат този локален успех, преди това е установен контрол над стратегически важния град Сайда.  По такъв начин сега сирийско-йорданската граница практически напълно се контролира от сирийски войници и военнослужещи от Руската гвардия.  Що се отнася до южната част на провинцията, където продължават стълкновенията, там 30 селища приели руските условия и се присъединили към режима за прекратяване на огъня.  Засега радикалите здраво удържат своите позиции в западната част на Даръа – град Тифас се намира под техен контрол. Те също са обречени на поражение, което е въпрос на време.    ", "date": "2018.07.07", "title": "Русия проведе в Сирия операция „Изгорена земя” - нанесе 600 авиационни удара за 15 часа "}
{"url": "http://epicenter.bg/article/Tereza-Mey-zaplashi-Boris-Dzhonsan-s-uvolnenie-/158620/7/0", "text": "Премиерът на на Обединеното кралство Тереза Мей заплаши да освободи Борис Джонсън от поста министър на външните работи, съобщава британският вестник The Times, цитиран от Агенция \"Фокус\".  Мей твърди, че е успяла да убеди членовете на кабинета си да подкрепят „по-мек“ Брекзит, който ще запази Великобритания в единния европейски пазар. Британският премиер е призовала партията си да се обедини и да подкрепи постигането на съответната сделка с Брюксел.  По данни на изданието Мей е била безкомпромисна пред министрите и дори е заплашила да уволни Джонсън, ако предприеме действия за подкопаване на сделката.  По-рано \"Гардиън\" съобщи, че Тереза Мей получи одобрението на кабинета за „по-мек“ Брекзит след заседанието на правителството в извънградската резиденция на министър-председателя.  Премиерът излезе с изявление след критичната следобедна сесия на дългоочакваната среща на кабинета, в която потвърди, че е спечелила одобрението на кабинета за нови митнически споразумения, слагащи край на политическата безизходица по въпроса.  Мeй заяви, че кабинетът е \"съгласувал нашата колективна позиция за бъдещето на преговорите ни с ЕС\". Това включваше предложение за \"създаване на зона за свободна търговия между Обединеното кралство и ЕС, която установява правилата за търговия на промишлени стоки и селскостопански продукти\" след Брекзит.  Привържениците на „твърд\" Брекзит изразиха загриженост от споразумението, докато настояващите за „по-меко“ напускане на ЕС, изразиха облекчение. Андреа Дженкинс, която предпочита \"по-твърдото“ излизане, се оплака, че \"британският бизнес ще продължи да бъде управляван от ЕС\" и каза, че ще се \"моли\", детайлите на решението да не са толкова лоши, колкото тя се страхува. Хайди Алън, по-умерена, заяви, че „ се радва да съобщи, че Тереза Мей е получила съгласието на кабинета за разумен, мек Брекзит\".  Мишел Барние, главният преговарящ на Брекзит от страна на Брюксел, изглежда реагира топло на предложенията, отбелязвайки в социалната мрежа „Туитър“, че „дискусията за бъдещето ще бъде приветствана. Очаквам с нетърпение да видя предложението на хартия. Ще направим оценка на предложенията, за да видим дали те са работещи и реалистични \". И бизнес средите също изразиха облекчение.  Министър-председателят ясно заяви, че министрите ще бъдат уволнени, ако не останат в синхрон с по-мекия план за Брекзит. Тя обясни плановете в писмо до депутатите-консерватори и включи ясно предупреждение за дисциплината: \"Докато разработвахме нашата политика за Брекзит, позволих на колегите в кабинета да изразяват своите индивидуални възгледи. Споразумението за подхода към Брекзит отбелязва момента, в който това вече няма да е така, а колективната отговорност вече е напълно възстановена.\"  След като ден по-рано изтекоха предложенията на премиера седем министри се събраха в кабинета на външния министър Борис Джонсън да обсъдят своите притеснения от готвения план. На срещата присъстваха самият Джонсън, както и министрите Майкъл Гоув, Пени Мордант, Дейвид Дейвис, Лиъм Фокс, Естър МакВей и Андреа Лийдсъм, които явно са привърженици на „по-твърд“ Брекзит.  ", "date": "2018.07.07", "title": "Тереза Мей заплаши Борис Джонсън с уволнение "}
{"url": "http://epicenter.bg/article/Polski-MiG-29-se-e-razbil-v-poleto--pilotat-e-zaginal-/158621/7/0", "text": "Изтребител МиГ-29 на полските ВВС се е разбил в поле в северната част на страната, пише американският вестник The Washington Post, цитиран от Агенция \"Фокус\". Изданието допълва, че пилотът е загинал, въпреки че е успял да катапултира от самолета.  От Министерството на отбраната във Варшава потвърдиха инцидента, като поясниха, че той се е случил при изпълнението на нощен полет в петък, 6 юли. Тялото на 33-годишния пилот, чието име не се разкрива, е открито на няколко метра от разбилата се машина.  Изтребителят е бил базиран във военновъздушна база в близост до град Малборк. Военните са разпоредили всички МиГ-29 да останат на земя, докато е в ход разследването на причините за катастрофата. Други подробности около случилото се не се привеждат.  От редакцията припомнят, че през декември миналата година един пилот бе ранен при катастрофа на МиГ-29 в Централна Полша. Страната разполага с около 30 подобни машини, които се използват от военните от близо 30 г.  ", "date": "2018.07.07", "title": "Полски МиГ-29 се е разбил в полето, пилотът е загинал "}
{"url": "http://epicenter.bg/article/Dmitriy-Medvedev-shte-vodi-ruskata-delegatsiya-za-inauguratsiyata-na-Erdogan-/158622/7/0", "text": "Министър-председателят на Русия Дмитрий Медведев ще оглави делегацията на Москва за церемонията по встъпването в длъжност на президента на Турция Реджеп Тайип Ердоган, предава РИА Новости, като се позовава на пресслужбата на премиера.  Ердоган ще положи клетва в понеделник, 9 юли. Това ще бъде първата му след преминаването на страната от парламентарна към президентска система на управление.  След това се очаква той да обяви новия кабинет на опозицията. Церемонията ще се проведе в следобедните часове в сградата на парламента в Анкара.  По-късно ще бъде организирана и втора в президентския комплекс, с която ще бъде отпразнуван преходът към новата система на управление.  Източник: Агенция \"Фокус\"  ", "date": "2018.07.07", "title": "Дмитрий Медведев ще води руската делегация за инаугурацията на Ердоган "}
{"url": "http://epicenter.bg/article/Litva-vika-SASht-da-ya-zashtityat-s-podvodnitsi-s-raketi-Patriot-ot-Rusiya-/158623/7/0", "text": "Литовският президент Даля Грибаускайте излязла с оригинална отбранителна инициатива в интервю за италианското издание Corriere della Sera. Тя призовала да бъде усилена ПВО на Балтийския регион с разполагане на американски ЗРК Patriot на подводници.  „ПВО на НАТО в нашия район не е достатъчна и трябва да бъде усилена. „Пейтриътите” могат да бъдат поставени на подводници или на наша територия” – заявила тя. Никъде в света обаче няма подводници със ЗРК.  Според нея, Русия представлява за страните от Балтика „опасност номер едно” и води „нетрадиционна война”.  „Само през 2017 г. те (руснаците) извършиха 15 хил кибератаки против наши обекти от икономическата, енергийната инфраструктура, намесата в нашата вътрешна политика се усили,” твърди президентът.  Страхове предизвиква у Грибаускайте и ядреният реактор в Беларус на 40 км от Вилнюс, който го строи Русия. Литовският лидер вижда в него „инструмент за геополитически натиск”.  „Тези, които са далеч, могат да игнорират опасността, но не и ние. Ние помним жестоката и незаконна окупация на Крим и нахлуването в Украйна,” заявила тя.   ", "date": "2018.07.07", "title": "Литва вика САЩ да я защитят с подводници с ракети Patriot от Русия "}
{"url": "http://epicenter.bg/article/-quot-Fronteks-quot--bie-trevoga--Nov-migrantski-marshrut-se-oformya-ot-Maroko-kam-Ispaniya-/158624/7/0", "text": "Нов мигрантски маршрут се оформя от Мароко към Испания. Това предупреди директорът на Европейската гранична служба \"Фронтекс\" Фабрис Леджери, предаде БНР.  Пред германското издание \"Велт ам зонтаг\" Леджери посочва, че само през юни 6 хиляди мигранти от Африка са минали нелегално испанската граница.  Половината от тях са мароканци, а останалите идват от Западна Африка. Ако тенденцията се запази, този маршрут ще стане ключов, добави директорът на \"Фронтекс\".  Той подкрепя решението на ЕС да бъде проучено в кои африкански държави може да бъдат оформени центрове за спасени в Средиземно море мигранти.  ", "date": "2018.07.07", "title": "\"Фронтекс\" бие тревога! Нов мигрантски маршрут се оформя от Мароко към Испания "}
{"url": "http://epicenter.bg/article/Nina-Spasova--Vsichki-veche-priemat-logikata-na-Rusiya-za-Siriya-/158626/7/0", "text": "Хуманитарна криза заплашва населението в Югозападна Сирия, където ескалацията на боевете между силите на сирийската армия и бунтовническите групировки не спира. Военните действия са причина хиляди хора да напускат принудително домовете си. По последни данни на ООН само за две седмици приблизително 300 хиляди сирийци са напуснали района. Макар Съветът за сигурност на ООН тази седмица да не одобри декларация, с която да призове за прекратяването на боевете, примирие бе сключено.  Сирийската правителствена армия и бунтовниците спряха огъня и се споразумяха да предадат тежките си оръжия. Колко време ще издържи споразумението за прекратяване на огъня коментира в предаването „Събота 150“ по програма \"Хоризонт\" на БНР арабистът Нина Спасова.  В ООН вече не очакваме да се случи кой знае какво, не очакваме единодушна позиция, посочи тя. И се аргументира:    На практика гражданската война в Сирия започва тъкмо в Дераа, припомни Спасова:    Нина Спасова поясни на какво се дължи слабостта на сирийската опозиция.    Като че ли всички свикнаха и се примириха с мисълта, че на този етап Башар Асад ще остане на власт, подчерта Нина Спасова.   ", "date": "2018.07.07", "title": "Нина Спасова: Всички вече приемат логиката на Русия за Сирия "}
{"url": "http://epicenter.bg/article/-/158628/7/0", "text": "\"Някои от тунелите са дълбоки по 400 метра, но все още не може да бъде открито местоположението им\", каза ръководителят на спасителната мисия.  Чрез водолази 25-годишният треньор предаде писмо с молба за прошка до родителите на момчетата. От откриването на групата в понеделник вечерта са публикувани само два видеоклипа с тях. Младият мъж изглежда отслабнал и отпаднал духом и това породи бурни дебати в Тайланд за чувството му на вина, че е  завел децата в пещерата, която се наводнява в сезона на мусонните дъждове. Освен това, равнището на кислород в пещерата е спаднало, което пък поражда тревоги за здравето на децата.    12-те момчета и техният треньор разглеждали пещерата, когато придошлите води ги блокираха там на 23 юни.   Вчера бивш водолаз от тайландските ВМС загина при операция за доставка на храна на бедстващите. Смъртта му повдига въпроса доколко е възможно безопасно изкарване на децата от наводнената пещера, където те са блокирани от 14 дни.   Днес спасителите публикуваха писма на момчетата до семействата им, в които те пишат на родителите си да не се притесняват и че имат сили - това са са първите публични доказателства за живот в пещерата от вторник насам.", "date": "2018.07.07", "title": "Копаят над 100 тунела, за да стигнат до 12-те деца в наводнената пещера в Тайланд"}
{"url": "http://epicenter.bg/article/Budapeshta--Nepriemlivo-e-spiraneto-na-subsidii-zaradi-otkaz-ot-priem-na-nelegalni-migranti-/158630/7/0", "text": "Унгария няма да приема нелегални мигранти, а евентуално спиране на европейските ѝ субсидии заради това решение е неприемливо, заяви в специално интервю за БНР унгарският министър на външните работи и търговията Петер Сиярто. Той не отговори на въпроса дали държавата му е готова да наложи вето на следващата европейска многогодишна рамка, ако се запази обвързването на средствата от еврофондовете с миграционната политика и спазването на принципите на правовата държава.  „Не е фундаментално човешко право да се отиде в страната, където някой иска да живее и то с незаконно пресичане на границите. И да – не е основно човешко право да отидеш в Германия. Когато говорим за солидарност, ние вече сме изхарчили 1 млрд. евро за защита на границата си. Така обаче ние сме предпазили цяла Европа от навлизането на нелегални мигранти. Можеше да изхарчим тези пари и за нещо друго“, коментира унгарският дипломат.  „В Унгария сме убедени, че предоставянето на европейско финансиране трябва да бъде основано на обективни критерии. Защото когато субективните критерии започнат да стават решаващи, политическото изнудване идва на дневен ред. Ако поставите принципите на правовата държава като изискване за получаване на европейските субсидии, тогава идва въпросът - кой ще прави оценката? Трябва да сме напълно ясно - европарите не са хуманитарна помощ. Парите от тези фондове отварят много добри бизнес възможности за компаниите от Западна Европа и те правят огромни печалби, развивайки бизнес в централната и източната част на континента. 70 % от еврофондовете се връщат към западноевропейските компании“, каза Сиярто, запитан каква е позицията му за обвързването на евросубсидиите и с принципите на правовата държава.  Петер Сиярто е убеден, че сътрудничеството с Китай е ключово за икономическото развитие на Централна и Източна Европа. Търговските отношения със Съединените щати и с Китай трябва да се водят поотделно, изтъкна още Петер Сиярто.  Държавите от Западна Европа се страхуват от конкуренцията на останалите страни, ако китайските инвестиции потекат към централната и източната част от континента, отбеляза той.  Унгарският дипломат номер 1 е сред участниците в Срещата на върха по формата „16+1“ в София.  „Мисля, че китайците направиха добър избор - и от тяхна, и от наша гледна точка, когато набелязаха региона на Централна и Източна Европа за техен стратегически партньор. Настоящият развой на събитията доказва, че именно нашият регион се превръща в двигателя на икономическия растеж на целия континент и специално Европейския съюз. На срещата очаквам да се положат основите за много по-динамично търговско сътрудничество и да говорим за стратегически проекти - не само по отношение на инфраструктурата, но и на образованието и на културния обмен, на контакта между хората. Китайците са напълно готови затова. Ние също сме готови“, коментира Сиярто.  Той е убеден, че сътрудничеството с Китай има много позитивен икономически ефект не само за страните от Европейския съюз, но и за онези, които искат да влязат в него.  „Погледнете само ситуацията - всички държави от Западните Балкани, които са включени във формата „16+1“, имат чудесни възможности за развитие на инфраструктурата. Аз мисля, че колкото повече инвестиции с голяма добавена стойност и модерни технологии влизат в страните от региона, толкова по-бързо те ще бъдат готови за присъединяване към Европейския съюз“, каза Сиярто.  „Ако регионът на Централна и Източна Европа работи в много тясно сътрудничество с втората по големина икономика в света, това ще е позитивно за целия континент. Всъщност, ако погледнете какво се случва по света, ще видите изключително дълбоки и сложни промени. Всеки момент може да избухне търговска война между Съединените щати и Европа. Ние налагаме санкции срещу Русия, което ограничава възможностите за бизнес. Ако се затваряме все повече, това няма да повиши конкурентоспособността ни, напротив. Именно заради това трябва да сме отворени за нови възможности и стратегически партньорства, включително и с Китай“, допълни унгарският министър.  По думите му сътрудничеството с Китай може да помогне на европейската икономика да влезе в динамиката на иновациите, характерна за останалата част на света. „То ще ни помогне да модернизираме икономиката си, но трябва да го разглеждаме напълно отделно от отношенията си с Вашингтон“, подчерта Сиярто.  Според унгарския външен министър ЕС съюз не трябва да се меси в търговския конфликт между Вашингтон и Пекин, но трябва да намери начин да предотврати търговска война между Вашингтон и Брюксел.  „Ние не трябва да се предаваме в опита си да постигнем крайната цел, а именно - споразумение. Причината за това е, че ако стигнем до истинска търговска война със САЩ, това ще удари директно автомобилната индустрия в Европа. Тя е гръбнакът на европейската икономика и ако бъде наранена, ние ще почувстваме негативния ефект в икономиките на всички държави в Европейския съюз“, каза Сиярто.  „Мисля, че търговската война, която всеки момент може да бъде обявена, показва колко лошо наследство ни оставя тази Европейска комисия. Погледнете назад и вижте свършеното от нея дотук - ние сме под най-голямата терористична заплаха от създаването на съюза досега заради миграцията. Отношенията между САЩ и ЕС са наистина много „чупливи“ в този момент и още нещо - догодина за първи път в историята броят на членовете на Европейския съюз ще намалее. Именно тези изключително лоши резултати ни карат да искаме напълно нов ред в Европейската комисия след изборите догодина“, посочи унгарският дипломат №1.  Петер Сиярто призова за „повече уважение“ към американския президент Доналд Тръмп и обвини европейските лидери в създаване на истерия заради начина, по който управлява Съединените щати.  „Голямата грешка беше, че Европейският съюз създаде голяма истерия заради избора на Доналд Тръмп за президент на Съединените щати. Европейският елит и масмедиите трябва да разберат, че не CNN избра Доналд Тръмп. Това беше изборът на американския народ. Това обаче не се хареса нито на европейския елит, нито на медиите и те създадоха истерия. Ето го резултатът. Затова си мисля, че трябва да се демонстрира повече уважение към американския президент и трябва да изграждаме отношенията си на базата на взаимно уважение.“  ", "date": "2018.07.07", "title": "Будапеща: Неприемливо е спирането на субсидии заради отказ от прием на нелегални мигранти "}
{"url": "http://epicenter.bg/article/Nova-teoriya-za-otrovenite-s--quot-Novichok-quot--v-Eymsbari--Ima-li-neshto-obshto-sas-Skripal--/158633/7/0", "text": "Британската полиция заяви, че разследването на отравянето в югозападния град Еймсбъри, където бяха открити двама души, отровени с нервнопаралитичното вещество \"Новичок\", ще продължи с месеци, предаде Ройтерс, цитирана от БЛИЦ.  \"Поради уникалните предизвикателства в тази операция се очаква полицейската дейност да продължи седмици и месеци. Разследването ще се съсредоточи върху възможно най-бързото идентифициране на източника на заразяването\", се казва в изявление на полицията.  Полицията има собствена теория за инцидента. Смята, че двата нови случаи на отравяне може да се дължат на контакт със замърсено шишенце или друг предмет, изхвърлен на обществено място след отравянето на бившия руски агент Скрипал и дъщеря му в Солсбъри през март.  ", "date": "2018.07.07", "title": "Нова теория за отровените с \"Новичок\" в Еймсбъри! Има ли нещо общо със Скрипал? "}
{"url": "http://epicenter.bg/article/Boytsi-ot-siriyskiya-spetsnaz--Taygar-fors--zalovili-ryadak-vid-natovski-BTR-/158634/7/0", "text": "Бойци от елитното съединение „Тайгър форс” заловили при операцията в югозападната провинция Дераа в изправно състояние БТР ОT-64С, съобщи блогърът @IvanSidorenko1, цитиран от БЛИЦ.  Този вид бронетранспортьор се намира на въоръжение в натовските страни Полша, Чехия и Словакия. Значително количество от тази техника се намира там в складови бази.  Съдейки по свежата блестяща боя, този ОТ-64С е в Сирия отскоро.  Според някои експерти, бронираната машина може да е пристигнала чрез България, където се извършва капитален ремонт на техника на сирийски терористи (МТ-ЛБ и БТР ОT-64С).  ", "date": "2018.07.07", "title": "Бойци от сирийския спецназ „Тайгър форс” са пленили натовски БТР "}
{"url": "http://epicenter.bg/article/Samolet-MiG-21-e-padnal-po-vreme-na-demonstratsii-v-rumanska-voennovazdushna-baza-/158638/7/0", "text": "Самолет МиГ-21 е претърпял катастрофа днес по време на демонстративен полет в рамките на мероприятие по случай ден на отворените врати в румънската военновъздушна база Борча (в района на Кълъраш, Южна Румъния), съобщава ТАСС, като се позовава на Медиафакс.  Самолетът е паднал в поле, недалеч от базата и при удара в земята е експлодирал. По данни на представители на районния инспекторат за извънредни ситуации пилотът е успял да катапултира.  В мероприятието в базата Борча участват няколко хиляди души.   ", "date": "2018.07.07", "title": "Самолет МиГ-21 е паднал по време на демонстрации в румънска военновъздушна база "}
{"url": "http://epicenter.bg/article/Mark-Zukarbarg-izprevari-Uoran-Bafet-i-veche-e-treti-po-bogatstvo-v-sveta-/158641/7/0", "text": "Съоснователят на корпорацията Фейсбук (Facebook) Марк Зукърбърг вече е трети по богатство в света според новото подреждане в \"Индекса на милиардерите\" на агенция Блумбърг, предава бТВ.  Той изпревари заемащия до петък това място Уорън Бъфет, след като цената на акциите на Facebook Inc. се повиши с 2,4 на сто. Зукърбърг изостава от първия и втория по богатство в света – съоснователя на Амазон (Amazon) Джеф Безос и съоснователя на Майкрософт (Microsft) Бил Гейтс.  Това е първият случай, когато челната тройка на свръхбогатите се заема от хора, придобили имуществото си от технологии. Индексът установява също, че технологичният бранш генерира пет милиард богатство, повече от всеки друг бранш, отбеляза Блумбърг.  Агенцията припомни, че през март акциите на „Фейсбук” стигнаха до 152,22 долара – най-ниско ниво за период от осем месеца – заради кризата със злоупотребата с лични данни. Но при затварянето на борсите вчера една акция на корпорацията се качиха до рекордните 203,23 долара за брой.  Сега богатството на 34-годишния Зукърбърг се изчислява на 81,6 милиарда долара, с около 373 милиона долара повече, отколкото на 87-годишния Бъфет, президент на корпорацията Бъркшър Хатауей (Berkshire Hathaway). Блумбърг твърди, че Бъфет, който преди е заемал първо място в класацията по богатство, слиза надолу в нея заради благотворителната си дейност, започнала от 2006 година.  Имотното състояние на Джеф Безос е 142 милиарда долара, а на Бил Гейтс - 94,2 милиарда долара.   ", "date": "2018.07.07", "title": "Марк Зукърбърг изпревари Уорън Бъфет и вече е трети по богатство в света "}
{"url": "http://epicenter.bg/article/Deputatite-v-noviya-turski-parlament-polozhiha-kletva-/158646/7/0", "text": "Депутатите в новия 600-членен турски парламент положиха днес клетва, съобщават турските медии. Заседанието, което започна в 14 ч., се ръководи от депутата Дурмуш Йълмаз от \"Добра партия\", който временно изпълнява ролята на председател на парламента, предава бТВ.  В изказване в началото на заседанието Йълмаз изтъкна, че обща отговорност на всички депутати е да защитят честта на парламента, който е гарант за независимостта и демокрацията, отбелязва ДПА.  Йълмаз, който е бивш управител на централната банка, добави, че морален дълг на депутатите е да избегнат прояви и поведение, което би могло да хвърли сянка върху престижа на парламента.  Изразявам моята признателност към всички, специално към Мустафа Кемал Ататюрк – основателя на Република Турция и на този парламент, каза още Йълмаз.  Първи положиха клетва депутатите с увреждания, следвани от останалите по азбучен ред, отбеляза ДПА.  Общо 600 депутати от пет политически партии полагат клетва днес. Това са 295 депутати от Партията на справедливостта и развитието на президента Реджеп Ердоган, 146 от Народнорепубликанската партия, 67 – от прокюрдската Демократична партия на народите, 49 – от Партията на националистическото действие и 43 от \"Добра партия\" .  Партията на справедливостта и развитието и Партията на националистическото действие, които формираха предизборна коалиция за президентските и парламентарни избори на 24 юни, разполагат общо с 344 депутати.  ПСР, която няма сама мнозинство в парламента, ще зависи от своя националистически съюзник, което поражда у някои наблюдатели опасения за втвърдяване на политическата й линия, специално по отношение на кюрдите, отбелязва АФП.  На 24 юни в Турция се състояха президентски и парламентарни избори. Настоящият президент Реджеп Тайип Ердоган беше преизбран на изборите, които поставят началото на нова система на управление, възлагаща на президентската институция широки правомощия. Самият Ердоган ще положи клетва в понеделник.  ", "date": "2018.07.07", "title": "Депутатите в новия турски парламент положиха клетва "}
{"url": "http://epicenter.bg/article/Phenyan-zaplashi-da-raztrogne-yadrenata-sdelka-sas-SASht-/158647/7/0", "text": "От Северна Корея заявиха в събота, че „твърдото“ им решение за отказване на ядрените програми може да се промени, след като САЩ настояха за едностранно ядрено разоръжаване по време на двудневното посещение на държавния секретар Майк Помпео в Пхенян. Това предава Reuters, позовавайки се на информация на Китайската държавна информационна агенция (KCNA), съобщи Агенция \"Фокус\".  От държавната агенция съобщиха, че резултатът от разговорите с американската делегация, предвождана от Майк Помпео, са „изключително тревожни“, обвинявайки ги за настояването за пълно, доказуемо и необратимо ядрено разоръжаване.  „Най-бързият начин“ за постигането на свободен от ядрени оръжия Корейски полуостров е бил чрез поетапен подход, при който и двете страни предприемат стъпки по едно и също време, поясниха от KCNA, цитирайки неназован говорител на външното министерство на Северна Корея.  ", "date": "2018.07.07", "title": "Пхенян заплаши да разтрогне ядрената сделка със САЩ "}
{"url": "http://epicenter.bg/article/Germanski-eksperti-preduprezhdavat-Balgariya-da-ne-vliza-v-evrozonata-/158612/4/0", "text": "Дори България да влезе в еврозоната - това дали ще оцелее там, съвсем не е сигурно. Мнението е на двама водещи икономически експерти от Германия, които съветват европейските лидери.  Според Хайнер Фласбек и Паул Щайнхард бъдещето на еврото е несигурно и главна заслуга за това има поддържането на ниски заплати в Германия спрямо производителността там. А в България е обратното - високи заплати на фона на малкото, което страната произвежда, съобщи БНТ.  Ако използваме футболната метафора, положението изглежда като в стария виц - в Европа играят няколко отбора и накрая печели Германия. Икономическият шампион на Евросъюза обаче в дългосрочен план може да провали цялото първенство, защото поддържа ниски заплати на фона на голяма производителност, твърдят експертите.  Това дава възможност на Германия да забогатява като търгува на външните пазари, но никоя друга страна-членка не е способна да прави същото. На футболен език това означава, че играта е нечестна, а на икономически - предвещава възможен срив на еврото, ако не се вземат мерки.  \"България е заплашена от криза по принцип, защото имаме забавяне на европейската икономика в момента. Освен това България е изправена пред загуба на конкурентноспособност, защото заплатите растат за сметка на това, което се произвежда. В бъдеще това може да доведе до драстична загуба на конкурентноспособност\", каза професорът по икономика Хайнер Фласбек.  Изходът от подобна криза експертите виждат в плавното повишаване на заплатите в Германия, не без натиск отвън. А за страните от периферия е нужно да повишат своята производителност, но никой не казва как. И така уравнението става сложно, а решението му е необходимо за поддържане на икономическия баланс в Европа.  Паул Щайнхард - изп. директор на списание \"Макроскоп\" предупреди:   Експертите са категорични за едно - ако България иска да влезе в Еврозоната, ще ѝ трябва работеща икономика. Защото надеждите, че капиталовият пазар ще нагласи нещата от само себе си, най-вероятно ще се окажат напразни.  ", "date": "2018.07.07", "title": "Германски експерти предупреждават България да не влиза в еврозоната "}
{"url": "http://epicenter.bg/article/Zashto-ni-zaobikalyat-kitayskite-investitsii--/158651/4/0", "text": "Амбициозният китайски проект \"Един пояс, един път\" цели да свърже по суша Китай и Европа като възроди и така нареченият път на коприната.  Ако проектът бъде реализиран докрай, той ще обхване 65 държави на 3 континента и ще промени световната търговия. За целта обаче са необходими сериозни инвестиции, предава бТВ.  Макар географски България да попада на пътя на мащабния проект – до момента китайските инвестиции по-скоро ни заобикалят. Общият им обем за последните десет години по данни на Министерството на икономиката възлиза едва на 133 млн. евро.  Само за 10 години Китай е изградил повече жп линии от Съединените щати в цялата им история. От няколко години обръщат поглед и към Източна Европа – този влак например е предназначен за Македония.  „Влаковият транспорт е основен за Китай. Локомотивите развиват скорост от 350 километра в час”, обясни Алис, старши служител в компания за жп транспорт.  Макетът е част от изложба, на която 14 китайски компании вече стъпили в региона, представиха инвестициите си. Сред тях е пристанището \"Пирея\" в Гърция – това е първата спирка за китайските стоки за Европа, идващи по вода.  „Най големият транспортен кораб побира 27 000 контейнера. За останалата част на Европа транспортираме в китайски експрес по жп трасета\", обясни Син Уанг.  За миналата година в Западна Европа са инвестирани 30 милиарда евро. От Българо-китайската асоциация за бизнес развитие изчисляват, че едва 2% от тях са влезли в държавите от Източна Европа, а България е била заобиколена.  „Китайските инвестиции били като Дядо Коледа – всеки говори за тях, но никой не ги е виждал. Дано най-накрая поне да настигнем съседните ни страни – Сърбия, Румъния, Унгария”, каза Кръстьо Белев, ръководител на офиса в Пекин на Българо-китайската асоциация за бизнес развитие.  „Сериозен интерес има, но оттук нататък всеки един проект, независимо колко е важен, зависи от човешкия фактор кой го реализира”, заяви Цън Цон, специален съветник към дипломатическия институт към МВнР.  Така в Унгария вече е въведена умна система за градска сигурност, разработена в Китай. Чрез нея вместо обикновена радиовръзка, полицаят получава картина в реално време от мястото, откъдето има подаден сигнал.  „Така можем да проверим сигнала визуално и елиминираме фалшивите повиквания на спешните телефони, които създават много разходи”, уточни Хонг Енг.  От компанията казват, че системата работи в общо 230 държави.  У нас най-големият проект за китайски инвестиции е АЕЦ \"Белене\", интерес има в инфраструктура и земеделие. Предстои да видим колко от тях ще се реализират и колко ще останат само намерения.  ", "date": "2018.07.07", "title": "Защо ни заобикалят китайските инвестиции? "}
{"url": "http://epicenter.bg/article/Balgarski-dzhebchii-v-Atina-uplashiha-turistite-/158640/3/0", "text": "Джебчиите в Гърция уплашиха туристите. Туристическите агенции предупреждават да не носят пари в брой, докато се движат в центъра на гръцката столица и да бъдат внимателни. Това стана ясно от изявление на председателя на търговската асоциация в Атина Ставрос Кафунис.  „Туристическият сезон е вече в разгара си и ние като търговска организация се опитваме да достигнем до тази аудитория. Това е един от начините да се гарантира безопасност на пазара. До нас обаче достигат жалби, че туристите получават указания да се движат в центъра на гръцката столица без портфейли или банкови карти, тъй като може да станат жертви на кражба. Това възпрепятства туристическия пазар“, коментира Кафунис, цитиран от „Труд”.  Престъпността в гръцката столица е висока, кражбата е ежедневен феномен и търговците са загрижени от факта, че туристите отиват на търговски улици без пари или карти за пазаруване заради инструкциите, които получават.  Преди седмица полицията в Атина задържа 30 души, предобладаващо роми от България, за джебчийства. Начело на групата стои българин, който обаче още не е заловен. Издирват се още 21 лица.  Бандата е действала на оживени места в Атина, включително на Акропола, а членовете й се представяли за туристи и търсели помощ от своите жертви. Апашите отвличали вниманието им с молба да ги упътят по картата, докато техни съучастници пребърквали джобовете им.  ", "date": "2018.07.07", "title": "Български джебчии в Атина уплашиха туристите "}
{"url": "http://epicenter.bg/article/Trevoga--Idat-obilni-valezhi--ochakva-se-povishavane-nivata-na-rekite-/158635/2/0", "text": "През последното денонощие водните нива на реките в Западнобеломорският басейн са се понижили или са останали без съществени изменения, сочи справка на сайта на Националният институт по метеорология и хидрология (НИМХ) към Българската академия на науките (БАН). Това съобщава Агенция \"Фокус\".  Регистрираните изменения на водните нива на реките в басейна са от -9 см до +8 см. Водните количества на реките в басейна са около и под праговете за високи води. От днес и през следващите 2-3 дни, в резултат на валежи ще има повишения на речните нива в целия басейн, като по-значителни ще бъдат повишенията:  – в следобедните и вечерни часове днес във водосборите на рилските и риринските притоци на р. Места и р. Струма и по десните притоци на р. Струма – р. Елешница, р. Копривен, р. Лисийска, р. Логодашка, р. Стара река, р. Сушичка, р. Цапаревска, р. Лебница и р. Струмешница;  – на 8 юли в рилските и пиринските притоци на р. Места и р. Струма и в долното течение на р. Струма (по основната река и в притоците ѝ р. Цапаревска, р. Лебница и р. Струмешница);  – на 9 юли повишения ще има само в долните части от водосборите на р. Места и р. Струма (главно в Пиринските им притоци) и в средните и долните течения на основните реки, вследствие на оттичане.  В резултат на интензивни валежи са възможни поройни наводнения:  – в следобедните и вечерните часове на днес – във водосборите на р. Доспат, на р. Места (в притоците ѝ от горното течение,в Пиринските ѝ притоци – р. Исток, р. Добринишка, р. Безбожка, р. Ретиже, р. Лъкенска, р. Каменица, р. Костена, р. Туфча, р. Неврокопска, както и в левите ѝ притоци р. Канина и р. Бистрица) и на р. Струма (в притоците ѝ р. Рилска, р. Благоевградска Бистрица и в долното течение по основната река и в притоците ѝ р. Лебница, р. Струмешница и р. Пиринска Бистрица);  – през нощта срещу 8 юли 2018 г. и в сутрешните часове на 8 юли 2018 г. – в горното течение на р. Струма (по основната река над гр. Перник и в притоците ѝ р. Арката над с. Долна Диканя и р. Джерман над гр. Дупница);  – В следобедните и вечерните часове на 8 юли 2018 г. – във водосбора р. Исток (приток на р. Места).  ", "date": "2018.07.07", "title": "Тревога! Идат обилни валежи, очаква се повишаване нивата на реките "}
{"url": "http://epicenter.bg/article/Zoran-Zaev--George-Ivanov-ne-mozhe-da-spre-evropeyskiya-pat-na-Makedoniya---VIDEO-/158637/2/0", "text": "Ако нашият президент Георге Иванов повторно не подпише Договора за името с Гърция, тогава ще има референдум, който ще се проведе в края на септември, началото на октомври. Това заяви македонският премиер Зоран Заев, предаде репортер на БГНЕС.  Според Заев политиците ще трябва да уважат народния глас.  „Тогава, който трябва да гласува, ще гласува, а който трябва да подпише, ще подпише, защото служим на гражданите“, каза той с усмивка. Заев се надява, че Георге Иванов все пак ще подпише договора още сега.  „Той не може да блокира процеса. Ако не го подпише сега, ще трябва да го направи след референдума“, категоричен е македонският премиер.  Попитан дали ще има импийчмънт на президента, ако той не подпише договора, Заев заяви, че всички опции са възможни и подчерта отново, че единственият път за неговата страна е пълноправно членство в НАТО. В това са убедени и голямото мнозинство от гражданите на Македония, добави премиерът. Той благодари на България за помощта, който тя оказва не неговата страна за постигането на тази цел.  БГНЕС припомня, че неотдавна премиерите Зоран Заев и Алексис Ципрас се договориха за името \"Северна Македония\" в Преспа. Това сложи край на продължилия повече от 27 години спор, пречещ за европейската и атлантическа интеграция на Македония. След неговото разрешаване се очаква Македония да получи покана още следващата седмица за започване на преговори с алианса и много скоро да стане неговият 30-ти член.  ", "date": "2018.07.07", "title": "Зоран Заев: Георге Иванов не може да спре европейския път на Македония! (ВИДЕО)"}
{"url": "http://epicenter.bg/article/Rumen-Hristov-e-noviyat-predsedatel-na-SDS-/158642/2/48", "text": "На най-висшия си форум СДС избра Румен Христов за председател на партията, предаде репортер на Агенция „Фокус“. Гласувалите делегати са 719. Действителните бюлетини са 691, а недействителните 28. За Румен Христов са гласували 369 делегати, а за Антон Койчев 322.  Гласуването за нов лидер на СДС беше тайно и продължи над 2 часа. Преброяването на гласовете на делегатите от изборните комисии също продължи над 2 часа. Резултатите за зам.-председатели на партията ще бъдат обявени по-късно на сайта на СДС.   Заявявам категорично, че нагласата ми е да работя за консолидацията на партията, няма да има „лов на вещици“. Това каза Румен Христов пред делегатите на 23-тата конференция на СДС, след като беше избран за председател на партията.  „Благодаря за доверието. Давам си ясна сметка в какъв момент поемам СДС. Никак няма да ми е лесно, но вярвам във вас и съм уверен, че ще постигнем това, за което мечтаем - възраждането на СДС“, се обърна той към делегатите.  „Считам всеки седесар за важен, всеки ще има възможност да работи в СДС, както досега“, посочи Румен Христов. „През последните 6 месеца се получи разделение на партията. Надявам се да е за хубаво“, каза още той.  Румен Христов е роден на 27 декември 1955 г. в Борово, обл. Русе. Магистър и доктор по икономика. В периода от 1985г. – 1989 г. е редовен аспирант в Икономически институт, а от 1990г. до 1991 г. е научен сътрудник. Извънреден професор на Югозападния университет в Благоевград; Лектор в Пловдивския аграрен университет по дисциплината \"Агромаркетинг\". Владее писмено и говоримо английски и руски език.  Член на Съюза на демократичните сили от 1990г. От 1990 г. до 1992 г. е член на НКС на СДС. На 29 ноември 2009 г. на вътрешнопартийните избори е избран за заместник-председател на СДС от Северен Централен регион.  На 21-та Национална конференция през 2013г. е избран от делегатите за зам.-председател на синята партия. На 13 май 2017 г. е преизбран на поста по време на 22-та Национална конференция на СДС. Кандидат за президент, издигнат от Съюз на десните сили за президентски избори 2011 г.  Женен с една дъщеря.   На 12 май стана ясно, че Божидар Лукарски няма да се кандидатира за нов мандат като лидер на СДС. Форумът на партията реши на 7 юли да се състои заседание, на което да бъде избран нов председател. Божидар Лукарски смята, че синята партия трябва да има консервативно-патриотичен профил и е водил разговори за коалиция с НФСБ на Валери Симеонов. Това негово виждане предизвика критики в партията. На заседанието на 17 април се стигна и до физическа саморазправа между двата лагера в СДС.  Божидар Лукарски бе избран за лидер на 6 юли 2013 г. Така той е бил председател на СДС над 5 години. Лукарски ще остане в историята като втория най-дългогодишен председател на СДС след Иван Костов.  ", "date": "2018.07.07", "title": "Румен Христов е новият председател на СДС "}
{"url": "http://epicenter.bg/article/Volgin--Dali-Bosiya-pohapva-parcheta-meso-prez-noshtta-kato-Vasisualiy-Lohankin--/158644/2/0", "text": "Журналистът Петър Волгин коментира в профила си във Фейсбук гладната стачка на Николай Колев-Босия. Да правиш гладна стачка, да се палиш или да извършваш каквито и да било самовредителства в една съвременна държава е признак на тежка идиотия или на класическо службогонство, смята Волгин.  Нашият Васисуалий Лоханкин, а.к.а. Николай Колев-Босия дали през нощта похапва парчета месо като знаменития герой на Илф и Петров или предпочита пържоли? А сега сериозно - да правиш гладна стачка, да се палиш или да извършваш каквито и да било самовредителства в една съвременна държава е признак на тежка идиотия или на класическо службогонство. Днес можеш да пишеш и говориш всичко, да призоваваш за каквото и да било и нищо лошо няма да ти се случи. Даже може и да те наградят. Гладната стачка има смисъл само в едно несвободно общество, когато нямаш никакво друго средство да бъдеш чут. Да гладуваш днес е добре за здравето, но в никакъв случай не може да бъде политическа позиция.  ", "date": "2018.07.07", "title": "Волгин: Дали Босия похапва парчета месо през нощта като Васисуалий Лоханкин? "}
{"url": "http://epicenter.bg/article/Ogromna-yama-se-otvori-na-stolichno-krastovishte--VIDEO--/158645/2/98", "text": "Огромна яма затрудни движението на столично кръстовище. Дупката се отвори на улиците „Цар Шишман” и „Иван Вазов”, предава бТВ.  Пътната настилка в района е била наскоро ремонтирана.  Пропадането е било причинено от авария в системата на „Топлофикация”. На мястото вече текат ремонтни дейности за запълване на дупката.  ", "date": "2018.07.07", "title": "Огромна яма се отвори на столично кръстовище (ВИДЕО) "}
{"url": "http://epicenter.bg/article/Zakasneli-sme--Dokato-nie-pravim-forum--Sarbiya-stroi-magistrali-s-kitayski-investitsii/158649/2/0", "text": "Закъснели сме. Докато ние правим форум, Сърбия строи магистрали с китайски инвестиции. Така Стефан Софиянски коментира форума 16+1 - Седмата среща на ръководителите на правителствата на страните от Централна и Източна Европа и Китай, който сега се провежда в София   \r\n Аз съм против манталитета на това управление и против ниския стандарт на българина, каза още Софиянски пред БНТ. \r\n   \r\n България имаше един приоритет и тя изпусна да го наложи - това беше да махнем границите на Шенген. Да го няма този механизъм. Това стана ясно от думите на бившия служебен премиер и бивш кмет на София Стефан Софиянски. Той е категоричен, че европредседателството на България е било: ”абсолютно сбъркано”. \r\n   \r\n Според него, влизането в еврозоната не е и не може да бъде самоцел. Като член на ЕС ние трябва да гоним стандарта на другите европейски страни, но за съжаление правителствата след 2007 г. не са могли да направят така, че еврозоната да е средство за преодоляване на ниския стандарт на живот и бедност. Дори България да влезе в еврозоната - това дали ще оцелее там, съвсем не е сигурно, съмнява се Софиянски. \r\n   \r\n По думите му, през 2009-2010 г. България имаше много тежък спад на Брутния вътрешен продукт (БВП). От тогава ние не можем да излезем от него. Имаме слаб, недостатъчен ресурс. До това доведе слабата работа на правителствата на Станишев и Борисов. \r\n   \r\n Той е поддръжник на излизането на България от валутния борд. По думите му, българският лев сега е подценен. Националната ни валута има възможности на базата на държавния резерв да се мери с еврото, каза Софиянски и припомни, че през месец март 1997 г. влязохме във валутния борд. \r\n   \r\n Да дадем автономия на БНБ да определя курса на лева спрямо еврото, призова Софиянски и призна, че това ще натовари бизнеса, за което е необходим икономически растеж. \r\n   \r\n В същото време бившият служебен премиер призна, че българският пенсионер ще бъде 10 пъти по-ниско от гръцкия, който дори при криза получава по-висока пенсия. \r\n   \r\n Аз съм против манталитета на това управление и против ниския стандарт на българина. Високият икономически растеж ще доведе до по-голям растеж на еврото, каза Софиянски. \r\n   \r\n Стефан Софиянски призна и грешките, допуснати от управляващите на България - грешка беше продажбата на ЕРП-тата, банковата система, каза той. \r\n   \r\n Изпуснаха два много сериозни възможности България да се върне в някои сектори - първо загубата на КТБ. Фалитът на тази банка стана по времето на Орешарски, Близнашки и Борисов. КТБ трябваше да бъде оздравена по пътя на одържавяване и трябваше да бъде обединена с ББР и да имаме мощна национална банка. Вместо това по споразумение политическо фалирахме КТБ и изпуснахме тази възможност. \r\n Второто - при положение, че ЧЕЗ иска да се оттегля, трябваше да намерим механизми да влезем в това дружество. Не само че не задържахме КТБ, а и продадохме Общинска банка. Тя можеше да бъде ползвана с добра инфраструктура. Това са грешки, призна Софиянски. \r\n   \r\n Относно форума 16+1 - Седмата среща на ръководителите на правителствата на страните от Централна и Източна Европа и Китай, който сега се провежда в София, Софиянски заяви, че сме закъснели. Докато ние правим форум, Сърбия строи магистрали с китайски инвестиции. В продължение на години Китай поддържаше ръст на БВП между 8 и 10 % ръст на БВП, допълни Софиянски. \r\n   \r\n", "date": "2018.07.07", "title": "Софиянски: Закъснели сме. Докато ние правим форум, Сърбия строи магистрали с китайски инвестиции"}
{"url": "http://epicenter.bg/article/Utre-nad-tsyalata-strana-shte-ima-valezhi--vazmozhni-sa-i-gradushki-/158650/2/0", "text": "През следващото денонощие над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури, през деня са възможни и градушки. На повече места и по-интензивни ще са явленията в Северна България и Родопите.  Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22° и 27°, в крайните югозападни и югоизточни райони, където ще има повече слънчеви часове – до около 30°. Атмосферното налягане е по-ниско от средното за месеца и още малко ще се понижи. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус“ дежурният синоптик Георги Цеков.  Над Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28°. Температурата на морската вода е 24-25°. Вълнението на морето ще е 2 бала.  В планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 метра – около 17°, на 2000 метра – около 10°.  В понеделник и вторник валежите ще продължат. Първия ден ще са из цялата страна, в много райони все още ще са интензивни. Втория ден в Южна България, с изключение на Рило-Родопската област, ще намалеят, в Северна отново ще са на много места. Ще бъде сравнително хладно, с преобладаващи максимални температури между 22° и 27°.  От сряда въздушната маса над страната временно и относително ще се стабилизира. Ще има повече слънчеви часове; все още са възможни и превалявания, но на малко места и краткотрайни. Температурите ще се повишат.  ", "date": "2018.07.07", "title": "Утре над цялата страна ще има валежи, възможни са и градушки "}
{"url": "http://epicenter.bg/article/Rumen-Gechev--BSP-se-gotvi-za-treti-vot-na-nedoverie--VIDEO--/158652/2/0", "text": "В изолация ли е БСП в парламента? Този въпрос бе зададен, след като левицата остана сама в пленарната зала по време на вота в парламента за освобождаване на шефа на Комисията по енергийно и водно регулиране Иван Иванов, предложен именно от БСП.  „БСП не е в изолация. Ако се проследят събитията около важни за управляващите закони, както и случая с Инерком и ЧЕЗ и искането на председателя на Комисията – ГЕРБ и ДПС винаги гласуват заедно. Ние не сме сами. Просто в такива случаи си личи кой е истинска опозиция. Няма как да е опозиция една партия, която по ключови закони и решения гласува с управляващите.  Не искам да дискутирам. Излагам факти”, обяви в в предаването \"Офанзива с Любо Огнянов\" по Канал 3 депутатът от БСП Румен Гечев.  „Народът решава кой да управлява и кой да влезе в парламента. След влизане в парламента се решава на база аритметика кой с кого може да управлява, тъй като е публична тайна, че вкъм момента нито една политическа сила не може да събере мнозинство, за да управлява самостоятелно и вариантът е коалиция.  Коалициите се решават от ръководството на съответни партии. Техните имена нямат значение. Коалициите се определят на база програми. Преценява се кои различия може да бъдат преодолени и ако се постигне съгласие, се преминава към формиране на коалиция”, каза Гечев.  Той коментира и енергийната тема и покачването на цените на тока и топлоенергията.  „Разбира се, няма как да растат цените на природния газ или петрола и в същото време другите цени да остават непроменени. Ние нямаме нищо против базата на пазарните условия. Но също така не искаме КЕВР да направи така, че да проверява и отчита точните разходи на фирмите. Тъй като знаете, че претенциите на фирмите, които доставят електроенергия – те трябва да докажат какви са производствените им разходи и след това какъв е техният марж за печалба. Ясно е, че те работят за печалба. Но нашите претенции са, че КЕВР няма възможности, няма и инструменти да може да докаже, че е сигурен във фактурираните разходи на електроразпределителните дружества. Тъй като ние имаме сериозни съмнения дали значителна част от тези фактурирани разходи не са проверени от КЕВР и не са доказани.  Давали сме вече сигнали до прокуратурата, но трябва да има промяна в механизма. И ние сме давали сигнали в парламента и това ни е претенцията. Да докаже Комисията, че осъществява такъв контрол, защото досега ни се отговаря, че такъв не е осъществен. Става въпрос за десетки милиони левове, които ЕРП-тата декларират”, обяви социалистът.  По темата с протестите на майки с деца с увреждания.  „Не е имало никакви колебания дали да подкрепим законопроекта на омбудсмана Мая Манолова. А и ние като социална партия сме имали достатъчно много предложения в парламента.  Няма как да не се съгласим, че цивилизоваността на едно общество се мери и по това какво е отношението му към хората в неравностойно положение и хората с увреждания. Трябва да се направи баланс между икономическите възможности на държавата и потребностите на тези хора. Защото ако става въпрос за няколко милиарди лева, това би било неприемливо от икономическа гледна точка, но ако става въпрос за сто или двеста милиона лева, мисля, че това не би било проблем за българската държава”, допълни икономистът.  По думите му предложението на БСП парламентът да не излиза в отпуск не е било популистко.  „Защото, ако трябва да се решава някакъв въпрос от национално значение, парламентът ще работи и на три смени. В случая имахме определени резерви, защото дори и да работим през август, защото ние нямаме готов проектозакон от управляващите”, каза Гечев, като визираше именно поректозакона за хората с увреждания.  „Това, че един колега е решил да се оттегли от ръководство и да търси лична реализация си е негово право”, коментира Румен гечев по отношение на оттеглянето на Жельо Бойчев и спекулациите за раздор в редиците на БСП.  „Нека припомним, че и сегашният министър на финансите Владислав Горанов също си даде оставката и това не предизвика сътресения в ГЕРБ. Не виждам скандал. Всеки има право на избор. Уверявам ви, че решението на Жельо Бойчев не е политическо, а е лично”, допълни той.  По отношение на вота на недоверие, който не мина, и въпросът дали БСП готви и нов трети вот Гечев отговори:  „Разбира се. Когато е приключил вторият вот, се готвим за трети вот и се надяваме третият вот да е по-успешен. Управляващите имат достатъчен брой гласове, за да отхвърлят вота. Но ролята на опозицията е да показва грешките и да ги изкарва на показ”.  „Третият вот може да бъде за всичко. Бихте ли ми казали една сфера, която не е в криза. Нека ги изброим – здравеопазване се намира в катастрофално състояние. Над 500 милиона лева са дълговете на държавни и общински болници. Българската наука и образование се намира в тежко състояние, тъй като ние имаме в пъти по-малко разходи за наука като относителен дял от БВП от страните в Европа. Няма ни никъде по производство на лицензи, патенти и иновации. По конкурентоспособност сме на последно място в ЕС. Изоставаме и от страни извън ЕС. Сектор „Сигурност” – няма нужда да говорим. Българската икономика – само един аргумент ще използвам и това е оценката на международния бизнес. А тя е – при близо 10 милиарда евро инвестиции през 2007 г., сега са 950 милиона. 1000 процента е намаляла оценката на световния бизнес към България. Не искат да инвестират в България.  Няма противоречие с кредитния рейтинг – той не се дава за състоянието на икономиката, а за възможността на правителството да тегли нови заеми. И тъй като бюджетният ни дефицит формално е нисък, тъй като фискалният ни резерв формално е добър – това позволяла по-висок кредитен рейтинг”, допълни Румен Гечев.  Той говори и за срещата 16+1, която се провежда в София и която би трябвало да отвори нови сфери на сътрудничество с Китай за страните от Централна и Източна Европа.  „Ние сме на предпоследно място от тези 16 страни по инвестиции от Китай. Китайските инвестиции за миналата година са под 6 милиона долара на година. Даже Либерия има по-големи инвестиции. А Китай отваря металургични комбинати, открива банкови филиали в другите страни. Ние сме на опашката. И ще ви кажа защо е така – заради слугинажа на българския политически елит. Той загробва българския Южен поток и прехвърля тръбите към Турция, докато Германия удвоява тръбите. Ние съсиспваме „Белене”, докато Чехия и Унгария подписват с Русия и изграждат. Ние съсипваме връзките с Китай, докато другите 15 страни се конкурират, настояват за сътрудничество с Китай”, заключи Румен Гечев.   ", "date": "2018.07.07", "title": "Румен Гечев: БСП се готви за трети вот на недоверие (ВИДЕО) "}
{"url": "http://epicenter.bg/article/Valeriya-Veleva--Dalboko-nevyarno-e--che-Balgariya-e-periferna-strana-na-Evropeyskiya-sayuz--VIDEO--/158653/2/0", "text": "Защо президентът Румен Радев първо похвали правителството, че управлява дневния ред на Европа, а после ни обяви за най-периферната държава в Съюза. На какво се дължи това разминаване – коментира в предаването \"Офанзива с Любо Огнянов\" по Канал 3 журналистът Валерия Велева.  „На 18 юни пред представители на Европарламента от всички страни - пред една чужда аудитория президентът в реч на английски език не си позволи да критикува председателство и правителството. Там говори държавникът, който даде позитивна оценка на Българското председателство, която се споделя, както от чуждите ни партньори, така и от голяма част от българското общество. Две седмици по-късно, на 3 юли, президентът говори пред предимно българска аудитория, макар, че в залата също имаше дипломати и посланици. Тогава говори анализаторът, който отправи критики към правителството по отношение на договора с Македония, на името и т.н, за което има основание, за пропуснатите шансове по време на европредседателството ни. Втората реч бе за вътрешна консумация - в присъствието на представител на правителството, министър Екатерина Захариева, президентът Радев изтъкна вътрешните проблеми, които не са били решени в рамките на председателството”, коментира Валерия Велева разминаването в оценките на държавния глава за европредседателството.  „Българските държавници трябва много да внимават кога и какво говорят. Те трябва да знаят, че когато дават оценки за държавата, трябва да говорят като държавници. Коментарите и анализите да ги оставят на наблюдателите. Анализаторите вече достатъчно обстойно коментираха добрите и лошите страни на председателството.  Колкото за това, че България е периферна страна - това е дълбоко невярна оценка. И го доказа днешната среща на върха \"16+1\". България има много тежки вътрешни проблеми, но показа, че може да бъде водеща европейска страна, когато е важно да защити името и честта си и трябва да имаме поне малко национално достойнство, за да го отчетем. Днешната среща \"16+1\" всъщност е венецът на Българското европредседателство. Защото от Срещата на върха през май нямаше нищо конкретно, извън прегръдките и целувките, и това бе повод за негативни коментари. А от днешната среща ще произлязат конкретни резултати и само от нас зависи дали договореното ще можем да приложим в действие\", обяви журналистът.  „Президентът иска да бъде последователен в своята критичност към управлението. С тази амбиция той влезе в своя мандат и няма да има промяна в неговата политика. Радев ще продължи да се налага като алтернатива на управлението. Но когато отчита добре свършената работа на изпълнителната власт, той наистина го прави”, каза още Велева.  „В последните 30 години такъв форум, като днешния, в България не се беше случвал. От него ще има резултати, както за България, така и за Западните Балкани”, категорична бе Велева, връщайки се отново към темата за срещата 16+1.   В отговор на въпрос за новия медиен закон, журналистът заяви, че той е навременен, защото най-после ще изсветли не само собствениците на медиите, но и начините на тяхното финансиране. Зрителите и читателите трябва да знаят как се финансира дадена медия, какви капитали стоят зад нея, за да са наясно с нейната редакционна политика. Велева подчерта, че в момента много медии не функционират на пазарен принцип, защото са захранвани от чужди фондации и външни спонсори и това трябва да стане ясно на публиката.  ", "date": "2018.07.07", "title": "Валерия Велева: Българските държавници трябва много да внимават кога и какво говорят (ВИДЕО) "}
{"url": "http://epicenter.bg/article/Elena-Poptodorova--Poluchi-se-zabluda-za-sreshtata-16-1--golemiyat-interes-na-Kitay-e-Evropa--VIDEO--/158654/2/0", "text": "Какво да очакваме от срещата между Доналд Тръмп и Владимир Путин. Какъв е новият световен ред. Каква ще е ролята на Китай на Балканите. Темите коментира в предаването \"Офанзива с Любо Огнянов\" по Канал 3 бившият посланик на България в САЩ Елена Поптодорова. Именно Китай покрай срещата 16+1 попадна във фокуса:  „Много е добре, че тази среща се случва у нас. Беше разумно изтеглена у нас веднага след председателството. И Китай се възползва от тази инерция на България след председателството”, обяви Поптодорова.  На Ли Къцян предстои и среща с ЕС.  „Това е всъщност голямата среща. И това е подготовка за нея. Направи ми впечатление, че се получи една предварителна заблуда. Добре е, че има такива хубави намерения от китайска страна, но предстои да видим реализацията им.  Защо са възможни тези срещи 16+1 – защото много държави попадат извън регулациите на ЕС. Като Сърбия и Босна и Херцеговина, в които има големи китайски инвестиции. На мен ми се струва, че много скоро тези китайски инвестиции ще намалеят”, обясни Поптодорава, като имаше предвид и стремежа на тези страни да влязат в ЕС.  И уточни:  „Защото вече има директива на ЕС, която цели именно намаляване на инвазията на Китай”.  „Апелът ми е да се гледа реалистично и сериозно какво и доколко може да направим. Защото през този формат Китай иска да навлезе в Европа. Големият интерес е Германия, Франция, Италия. Неслучайно от София Къцян отива при Меркел. Но тя отказа да дойде в София.  Естествено е, че се получи това въодушевление, но трябва много внимателно да разчитаме знаците, особено когато става въпрос за източни партньори”, обяви бившият посланик в САЩ.  По темата за търговската война и наложените мита от САЩ към ЕС и Китай тя каза:  „Китай разпродава собственостите си в САЩ. В САЩ има тревога, че Китай и китайски компании крадат технологии.  Това, което събира интересите на ЕС и Китай са тези действия на президента Тръмп. И затова споменавам директивата срещу неконтролирано китайско нахлуване. Има общи тревоги между САЩ и Европа от китайско нахлуване. От друга страна има общ интерес между Европа и Китай срещу американските мита.  И пак казвам, че през този формат Китай търси път към Европа”, допълни тя.  Елена Поптодорова е категорична, че никой не може да бъде наясно какво може да се очаква от предстоящата среща между Доналд Тръмп и Владимир Путин.  „Това е въпрос за 1 милион долара. Тръмп прави тази среща в особоне конфигурация и контекст. Първо той ще има тежка среща в Брюксел, където ще става въпрос за пари. После ще се срещне с Тереза Мей. И в Лондон ще бъде посрещнат хладно. На Тръмп му трябва нещо, с което трябва да се завърне и това е срещата с Путин. Той със сигурност може да изкара позитиви от тази среща.  За него е важно да има среща. Представям си, че той ще седне и просто ще каже – „изтегли се от Сирия”, „изтегли се от Източна Украйна”. И заради добро отношение вярва, че ще му бъде отвърнато положително.  Путин вярвам, че е много по-добре подготвен за тази среща. Докато Тръмп влиза просто със своята увереност”, каза още Поптодорава и бе категорична, че „няма сила, която да накара Путин да изтегли руското военно присъствие от Сирия или да бъде противопоставен на Иран.  ", "date": "2018.07.07", "title": "Елена Поптодорова: Получи се заблуда за срещата 16+1, големият интерес на Китай е Европа (ВИДЕО) "}
