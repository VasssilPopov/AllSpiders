{"url": "http://epicenter.bg/article/Kmetat-na-Yundola-progovori-za-skandala-s-kashtite-za-gosti---quot-uvolnil-quot--zam-shef-na-DFZ/181599/2/0", "text": "281 000 лева е отпуснал Държавен фонд \"Земеделие\" за изграждането на две къщи за гости в Юндола, за които се оказва, че в сайт за резервации са вписани с телефона на зам.-директора на фонда Иванка Багдатова-Мизова, която вчера се оттегли от поста си.  Става дума за обекти с по три спални и голяма кухня. Собственост са на \"Тара 2008\" ЕООД, фирмата на Емине Местан – съпруга на кмета на Юндола Мехмед Местан (ДПС), съобщи БТВ в репортаж.   Той стопанисва обекта, макар да го е прехвърлил на жена си. Признава, че познават Багдатова-Мизова, но отричат дейността им да има нещо общо с нея. Не били близки.  В отговор на въпрос как обаче нейният телефон се оказа предназначен за резервации, Местан казва пред БТВ: \"Стигнахме до извода със съпругата, че най-вероятно в онова време не сме имали такъв сайт, нямахме интернет. Ние сме хора селски, не сме хора, които да боравим с такива неща. Ако е направила сайт, го е направила на съвсем доброволни начала\".  По думите на кмета на Юндола Багдатова-Мизова не е отсядала в къщите за гости, те се използват по предназначение и проверките на Държавен фонд \"Земеделие\" не са откривали нарушения през годините. ", "date": "2019.05.01", "title": "Кметът на Юндола проговори за скандала с къщите за гости, уволнил зам.-шеф на ДФЗ"}
{"url": "http://epicenter.bg/article/Borisov-vav-Varshava--Stranite-ni-dokazaha--che-mogat-da-badat--kormiloto-na-Evropeyskiya-sayuz-/181556/2/0", "text": "Страните ни доказаха, че могат да бъдат „кормилото на Европейския съюз“. Това заяви министър-председателят Бойко Борисов по време на пленарната сесия „Заедно за Европа“ във Варшава по повод 15-годишнината от началото на голямото разширяване на Европейския съюз. Държавните и правителствени ръководители на страните-членки, приети след 2004 година в Европейския съюз, провеждат среща на високо равнище във Варшава, инициирана от министър-председателя на Полша Матеуш Моравецки.   Пред участниците в Полша българският премиер подчерта, че страната ни ще продължи да работи прозрачно и отговорно за бъдещето на европейските граждани и за осъществяването на общите политики на ЕС - икономически растеж, социално сближаване и перспектива за младите хора, сигурност и стабилност, развитие на цифровата икономика.  „Ключовата дума и днес е „сигурност“. Без сигурност и стабилност европейските ценности са трудни защитими“, подчерта в изказването си българският министър-председател.   Борисов заяви, че страната ни изпълнява отлично задачата по опазването на европейската граница и счита за особено важно укрепването на контрола по всички граници на общоевропейско ниво.   Премиерът Бойко Борисов изтъкна още, че България ще продължава да отстоява категоричната си позиция за солидарно разпределение на тежестта и допълни, че никоя държава-членка не трябва да бъде оставена сама да се справя с предизвикателствата на миграцията. „Шенген е едно постижение, което трябва да съхраним. Бъдещето му трябва да бъде символ на обединена и единна Европа“, заяви още пред участниците Бойко Борисов.   Българският премиер подчерта, че пълноправното членство в Шенгенското пространство си остава ключов приоритет за страната ни.  По време на сесията във Варшава министър-председателят Бойко Борисов беше категоричен, че Европа няма да бъде завършен проект, ако страните от Западните Балкани не бъдат приобщени към ЕС. „Всяка от нашите държави даде своя принос. България вложи цялата си енергия, за да постигне напредък в тази област по време на ротационното си председателство на Съвета на ЕС. Удовлетворени сме и от факта, че настоящото Румънско председателство и бъдещото на Хърватия ще продължат осъществяването на този приоритет“, посочи премиерът Бойко Борисов пред лидерите в Полша. Българският министър-председател изтъкна и необходимостта от запазването на кохезионната и общата селскостопанска политика, включително осигуряване на адекватното им финансиране от бюджета на ЕС. Бойко Борисов посочи и нуждата от изграждането на Цифровия пазар и развитието на иновациите и високите технологии. Според него те ще допринесат за по-високата конкурентоспособност на ЕС. Пред участниците в сесията премиерът Борисов подчерта и стратегическото значение на Енергийния съюз, включително ускоряването на работата по регионалните енергийни проекти и междусистемните връзки.   „България категорично остава на позиция, че консенсусът е задължителен при вземане на решения в областите от взаимен интерес на всички държави-членки от Общността“, завърши речта си българският министър-председател.   ", "date": "2019.05.01", "title": "Борисов във Варшава: Страните ни доказаха, че могат да бъдат „кормилото на Европейския съюз”!"}
{"url": "http://epicenter.bg/article/Radev--Dokato-balgarite-sahranyavat-vazrozhdenskiya-duh--bezrodnitsite-nyama-da-zatriyat-nashata-istoriya-/181559/2/0", "text": "Докато ви има вас и децата ви растат с възстановките, българските песни и възрожденския дух, безродниците няма да затрият нашата история. Народ без минало няма бъдеще, затова сме длъжни да помним.   Това заяви президентът Румен Радев в Клисура, където се състоя възстановка на моменти от Априлската епопея през 1876 г. с участието на местни самодейци и членове от Национално дружество „Традиция“, това съобщиха от прессекретариата на държавния глава.    Румен Радев благодари на всички потомци и родолюбиви българи, които не само пресъздават славата и величието на Априлското въстание, но и пренасят завета на дедите ни от поколение на поколение.   „Събитията преди 143 години ни напомнят за моралната сила и величието на един народ, готов на саможертва в името на свободата“, посочи президентът.    Радев подчерта, че вярата в независима България е упованието на тръгналите към осъзната саможертва въстаници, превърнали града си в клада, осветила пътя към свободата и към нова България. След кървавия погром клисурци се връщат, за да възродят града си от пепелищата. По думите на държавния глава клисурци са завещали безценен урок за бъдните поколения. „Народ, чиито мъже грабват допотопни пушки срещу многократно превъзхождащ противник в името на правдата и свободата и чиито жени скачат в кладенците заедно с децата си, за да не допуснат поругаване, такъв народ не може да бъде покорен и мачкан“, категоричен беше президентът Румен Радев. Държавният глава посети църквата „Св. Богородица” в Клисура.  Вчера президентът и Върховен главнокомандващ на въоръжените сили посети Историческия музей на града, след което прие почетния строй на 61-ва Стрямска механизирана бригада и наблюдава тържествената проверка-заря в памет на падналите за свободата на България.", "date": "2019.05.01", "title": "Радев: Докато българите съхраняват възрожденския дух, безродниците няма да затрият нашата история!"}
{"url": "http://epicenter.bg/article/Pochina-bivshiyat-pravosaden-ministar-Teodosiy-Simeonov/181563/2/0", "text": "Почина Теодосий Симеонов – депутат от СДС от Плевен в 38-то Народно събрание, министър на правосъдието в правителството на ОДС. Тъжната новина бе оповестена от СДС.  \"Той беше истински демократ, който отдаде енергията и силите си за промяната на България. Поклон пред светлата му памет\", се казва в съболезнователния адрес от СДС, подписан от председателя Румен Христов.  Поклонението ще е на 2 май, от 12.00 часа в църква \"Света Троица\" в Плевен.  Теодосий Симеонов е роден на 12 август 1946 г. През 1969 година завършва право в Софийския университет. В периода 1984-1990 е адвокат в Никопол, а между 1990 и 1995 в Плевен, където е председател на местната колегия. От 1999 до 2001 е министър на правосъдието. През 2001 става член на Демократическата партия и продължава да работи като адвокат.", "date": "2019.05.01", "title": "Почина бившият министър на правосъдието Теодосий Симеонов"}
{"url": "http://epicenter.bg/article/Andrey-Novakov-i-Martin-Zahariev-byaha-sred-ofitsialnite-gosti-na-tarzhestvoto-v-Parvomay/181566/2/0", "text": "  Преди официалната част двамата имаха възможност да разгледат панаира на занаяти от региона, да опитат от местните плодове и зеленчуци и да поговорят с хората от общината. С тях бяха народните представители ген. Константин Попов и Запрян Янков, областният координатор на ГЕРБ-Пловдив област Георги Мараджиев, общинският ръководител на ГЕРБ – Първомай Катя Попова. Сред основните теми за разговор бяха парите за земеделските производители и регионите, както и спорният пакет Мобилност. \"Пари за регионите ще има, ще има и за земеделските производители, благодарение на увеличения бюджет с 3,4 млрд. лв. европейски бюджет за България\" - това увери хората Андрей Новаков.   \"Те ще стигнат до най-бедните райони за интензивно инвестиране там, където страната ни има най-много нужда за по-скоростно наваксване на изостаналите региони. Хората имат нужда от по-добри пътища, от магистрали и от високоскоростни жп линии\", коментира Новаков. По думите му парите ще отидат и за подпомагане борбата с демографската криза и бедността в най - засегнатите региони, като уточни, че Първомай не е сред тях. В разговорите с хората той похвали общината, която по думите му от видяното се развива добре, защото тук бизнесът работи и има ниска безработица. Мартин Захариев също похвали местните производители, като подчерта, че те са гръбнакът на икономиката в общината, която по думите му е традиционен център на хранително-вкусовата промишленост и в частност - на преработката на плодове и зеленчуци. Той не пропусна да отбележи, че първомайската лютеница е запазена марка, позната в цялата страна и извън нея. По темата за пакета Мобилност, от който се интересуваха също жителите на общината - Новаков бе категоричен, че битката предстои, тъй като по думите му в следващия Европейски парламент преговорите може да започнат от нулата. Новаков обясни, че са били приети абсурдни промени, въпреки че са внесли 1200 поправки. Освен за пакет Мобилност, местни превозвачи повдигнаха и въпроса за двойните стандарти при дизела.   През 2018 г. Новаков и колегата му Емил Радев внесоха пилотен проект, с който започнаха борбата срещу различното качество на горивата в България и останалите страни на ЕС.", "date": "2019.05.01", "title": "Андрей Новаков и Мартин Захариев бяха сред официалните гости на тържеството в Първомай"}
{"url": "http://epicenter.bg/article/Nikolay-Dikov/181567/2/0", "text": "    \"Това, че имаме възможност да спортуваме на открито в обновения по европейска програма парк \"Митрополит Методий Кусев\", е резултат на много работа и усилия. Никога досега не се е правило толкова много за подобряване на условията в спортните зали и на открито, за клубовете и състезателите им\", допълни още Диков.   Той е втори мандат председател на Постоянната комисия по спорт и младежки дейности в Общинския съвет, както и състезател по автомобилизъм.   Николай Диков даде началото на състезание по кросфит, част от пъстър спортен празник на открито в един от най-големите паркове у нас - Аязмото. „Учете, бъдете уверени в себе си! Победител ставаш, когато имаш цели и ги следваш“, допълни още кандидатът за евродепутат. Ha бaдминтoн плoщaдĸaтa, тонизиращи гимнастически упражнения и много настроение донесе Анелия Асенова, общински съветник от ГЕРБ и шампион по карате. Спортни занимания имаше както за възрастните, така и за най-малките.   Възможностите за масов спорт в един от най-големите паркове у нас опитаха стотици старозагорци – бадминтон, фитнес, колоездене, весело ориентиране и други. Демонстрация за първи път имаше и на Въжената градина, съоръжение, което предоставя интересна възможност за спорт и забавление и на по-големите деца.   Слънчевият първи майски ден донесе наслада и още по-голямо оживление на Аязмото. Паралелно със спортните инициативи кипеше и пъстър Ден на зоопарка. В него се включиха още народният представител от ГЕРБ Радостин Танев, както и общински съветници, младежи. Там имаше любознателни, спортни и забавни занимания за най-малките старозагорчета. Песни и танци поднесоха талантливите деца и младежи от местните ансамбли, вокални и танцови състави и школи.", "date": "2019.05.01", "title": "Николай Диков, ГЕРБ: Победител ставаш, когато имаш цели и ги следваш"}
{"url": "http://epicenter.bg/article/Tsvetanov-vav-Feysbuk--Vechna-pamet-na-geroite-i-tyahnata-samozhertva-v-imeto-na-Rodinata/181569/2/0", "text": "\"Днес отбелязваме 143 години от избухването на Априлското въстание. Вечна памет на героите и тяхната саможертва в името на Родината!\"   Това написа във Фейсбук Цветан Цветанов, зам-председател на ГЕРБ и председател на предизборния щаб на партията.  Априлското въстание избухва на 20 април стар стил (1 май нов стил) 1876 г. в Копривщица и е организирано от Българския революционен централен комитет.   Зам.-председателят на ГЕРБ отбеляза паметната дата с публикация в социалната мрежа.    ", "date": "2019.05.01", "title": "Цветанов във Фейсбук: Вечна памет на героите и тяхната саможертва в името на Родината"}
{"url": "http://epicenter.bg/article/Andrey-Kovachev-Potresen-sam-ot-partiyata--dovela-ni-do-tri-falita-i-napravila-kontslager-ot-stranata-/181572/2/0", "text": "\"По повод \"първомайските поздрави\" на БКП/БСП (не искам да ги цитирам, но няма как да не ги коментирам): И най-силният крясък не може да скрие користните интереси на БСП\", написа във Фейсбук кандидатът за евродепутат от ГЕРБ Андрей Ковачев, съобщиха от пресцентъра на ГЕРБ.  \"Потресен съм от този тип водене на кампания от партията довела Отечеството ни до три фалита и направила концлагер от страната ни, за да не се доближава никой до границите и (сега явно също не искат свободно да се пътува), до Лукановата зима, до Виденовата хиперинфлация (1 Долар = 3000 Лева! специалист: г-н Румен Гечев!!!), до фалита на банките!   Същите хора ни говорят за справедливост и социална политика!     Нямало свобода на медиите??? Това е връх на наглостта! По-голяма медийна кампания срещу управляваща партия, мисля няма никъде в ЕС, но нямало медийна свобода!?   Искат \"безплатно майчинство\", явно не знаят, че в България има най-дългото платено майчинство в ЕС, но сега БСП иска майките да НЯМАТ средства за отглеждане на децата си или явно не разбират какво говорят!!!   Приписват си, че БСП са се справили с двойните стандарти на храните в ЕС!? Грозна лъжа!   Колко жалко, че стигат до такова ниско ниво, за да отвратят хората от политиката! Уважаеми опоненти, моля не давайте пример с Испания, вие нямате нищо общо с испанските социалисти, по нито една тема!  Това не е европейска предизборна кампания. Отново призовавам нашите опоненти да представят идеите си за бъдещето на ЕС и как ще защитават националните интереси на страната ни в ЕП заедно с нас!\", написа Ковачев.   На този линк можете да се запознаете с позицията на  кандидата на ГЕРБ за евродепутат Андрей Ковачев във връзка с днешните изказвания на БСП: ---", "date": "2019.05.01", "title": "Андрей Ковачев:Потресен съм от партията, довела ни до три фалита и направила концлагер от страната "}
{"url": "http://epicenter.bg/article/Sadat-ne-otmeni-garantsiyata-na-Aleksandar-Manolev--Do-15-dni-toy-tryabva-da-vnese-100-000-leva-/181519/3/0", "text": "  Удължен е срокът за внасянето й - 15 дни. Така, ако Манолев не внесе сумата в следващия половин месец, ще бъде задържан.   Бившият зам.-министър на икономиката е обвинен за престъпление, засягащо финансовите интереси на Европейския съюз. Това е първо обвинение на високопоставен държавен чиновник във връзка със скандала \"Апартаментгейт\".   Манолев подаде оставка от поста и след това беше разследван за къща за гости, строена с европари, която се оказа в негов имот, недостъпна за туристи и собственост на жена, за която от държавното обвинение изразиха съмнение, че може да е подставено лице.", "date": "2019.05.01", "title": "Съдът не отмени гаранцията на Александър Манолев. До 15 дни той трябва да внесе 100 000 лева "}
{"url": "http://epicenter.bg/article/Evrostat--Edin-ot-vseki-10-balgari-raboti-tezhak-fizicheski-trud/181517/4/0", "text": "Около 10 процента или един от всеки 10 българи работи тежък физически труд, показват данни от анализ на Евростат за спецификата на трудовите условия в страните на ЕС през 2017 г.  Според данните на анализа около 28 на сто от българите работят изправени, също толкова /28 на сто/ упражняват труд в условия на умерени физически усилия, а други 34 на сто работят в седнало положение.  Като изцяло отрицателна оценяват организацията на работното място и свързаните с това здравословни проблеми около 20 на сто от българите. Болшинството от работещите българи - 60 процента - оценяват като задоволителна работната среда и организацията на труда. Други 20 процента от анкетираните сънародници пък оценяват условията си на труд като \"отлични\".  Около една четвърт от работещите българи в принудителна поза на работното място /седнали или изправени/ споделят за вече появили се или потенциални рискове за здравословното си състояние от тези условия на труд.  По данни на НСИ у нас в края на 2017 г. са били наети около 3,2 млн. лица по трудово или служебно положение. От тях най-голям дял, близо 24 процента, са били заети в преработващата промишленост - около 700 хиляди души.  Втора по численост е групата на хората, занимаващи се с търговия - около 390 хиляди души. В сферата на образованието са работили около 167 хиляди души, в здравеопазването - 142 хиляди, в строителството - 122 хиляди в администрацията - 117 хиляди, в държавното управление - около 111 хиляди.  Най-малобройни са били работещите в добивната промишленост - 21 700 и в сферата на сделките с недвижими имоти - 21 550.  Четирима от всеки 10 работници в ЕС се трудят в седяща поза  Около 40 процента или почти 4-ма от всеки 10 работник в ЕС са се трудили в седяща поза, показват данните на Евростат - офис-работници, шофьори, компютърни специалисти, административен персонал и др.  Всеки пети европеец или 20 процента от работната сила в ЕС пък са работили в изправена поза - учители, контрольори, работници в промишлеността, селскостопански работници, търговци и др. Други 30 процента са работили умерен физически труд, а 10 на сто от европейците са полагали труд в тежки условия.  Най-висок дял на европейци, които са работили в условия на тежък труд е регистриран в Гърция - 22 процента, Полша - 16 процента, Унгария и Хърватия - по 15 процента и др.  Най-нисък дял на хора, работещи тежък физически труд, е отчетен в Малта - 6 на сто, Дания - 7 на сто, Холандия и Норвегия - по 8 на сто и др.  В поза на чиновници, тоест в седнало положение, са били най-много работещите в Белгия - 43 на сто, Естония - 41 на сто и Великобритания - 40 на сто.  Най-висок дял на хора, работещи в изправена поза, е отчетен в Испания - 43 на сто, Румъния - 36 на сто, България - 28 на сто и Португалия - 26 на сто.  Според изследване на учени от Кралския институт в Белфаст относно условията на труд - всеки десети случай на преждевременна смърт във Великобритания е бил свързан със заседнал начин на живот, както и труд в сравнително неподвижна поза.  Много британци са принудени да седят по цял ден на работното си място в офиса, което води до много здравословни проблеми и негативи за общественото здравеопазване, предупреждават учените.  ", "date": "2019.05.01", "title": "Евростат: Един от всеки 10 българи работи тежък физически труд"}
{"url": "http://epicenter.bg/article/Royters--Pobedata-na-ispanskite-sotsialisti-dade-tlasak-na-evropeyskata-levitsa-predi-vota-za-EP/181546/11/0", "text": "Победата на испанския премиер Педро Санчес на изборите в неделя даде тласък на борещата се за гласове европейска левица преди изборите за ЕП в края на май, коментира \"Ройтерс\", цитирана от БНР.  Резултатът на испанските социалисти бе посрещнат с облекчение от техните колеги на Стария континент на фона на възход на национализма и крайнодесните партии през последните години и ерозия в доверието към Брюксел и евроинтеграцията.  „На европейците мога да кажа, че социалдемокрацията има велико бъдеще, защото има велико настояще и Испания е пример за това“, обяви Санчес в изборната вечер.  Партията му няма парламентарно мнозинство, но увеличи местата си в парламента с близо 50% в резултат на победата над традиционната десница в лицето на Народната партия.  В същото време „Вокс“ стана първата крайнодясна партия, която взе места в парламента от 70-те години на миналия век, но с едва 10 на сто от вота тя изостана от очакванията.  „Това е победа за солидарността, справедливостта, диалога, равенството и устойчивостта“, написа в Туитър Франс Тимерманс, холандски социалдемократ, който е водещ кандидат на европейската левица за шеф на новата Еврокомисия.  Колегата му еврокомисар Пиер Московиси, френски социалист, поздрави Санчес с думите, че Испания е избрала европейска реформистка левица.  Бавното възстановяване на еврозоната от дълговата криза заплашва усилията на Европа за по-тясна интеграция и сътрудничество през последните години и помогна на популистката десница да се възползва от разочарованията от Брюксел. Подобни тенденции се наблюдаваха във Великобритания при референдума за напускане на ЕС през юни 2016 г., както и при резкия спад на популярността на традиционната левица във Франция и Италия.  Италианската лявоцентристка Демократическа партия се срина на изборите през 2018 г., спечелвайки едва 19 на сто, в резултат на което антисистемното движение „Пет звезди“ и крайнодясната „Лига“ поеха властта. Във Франция подкрепата за социалистите намаля до около 5 процента с идването на власт на Еманюел Макрон.  Германия пък от години се управлява от консервативната канцлерка Ангела Меркел.  Лидерите на европейските социалдемократи, които поздравиха Санчес, виждат в победата му успех за европейските социалисти и се надяват, че тя ще подобри шансовете им за евроизборите на 23-26 май, заявиха източници от офиса на премиера.  Испания може да стане страната с най-много социалисти в новия Европарламент в зависимост от развитието с Брекзит.  А това на свой ред може да превърне Мадрид във важен играч в политики като миграция, банков съюз, климатични промени, както и за избирането на състава на новата Европейска комисия.  Завръщането на социалдемократите започна в иберийски съсед на Испания Португалия.  Премиерът социалист Антониу Коща управлява Португалия от 2015 г. с подкрепата на крайнолеви партии.  В Швеция, Словакия и Малта също управляват социалисти, леви са и лидерите на Гърция и Румъния. Лявоцентристи спечелиха изборите във Финландия миналия месец, а в Дания преди изборите през юни в проучванията също водят социалдемократите.  Остава въпросът дали това ще доведе до завой в по-големите страни от ЕС.  „Сега вече знаем, че не сме сами в усилията за защита и промяна на Европа“, коментира Пиерфранческо Маджорино, кандидат на Демократическата партия за евродепутат. Проучванията отреждат на партията му равен резултат с „Пет звезди“.  Санчес може да стане пример и за Франция, допълва \"Ройтерс\".  ", "date": "2019.05.01", "title": "Ройтерс: Победата на испанските социалисти даде тласък на европейската левица преди вота за ЕП"}
{"url": "http://epicenter.bg/article/Anton-Gitsov/181525/11/0", "text": " Поколения българи са израсли с разбирането, че България е живяла пет века под турско робство. Но в последните десетилетия, терминът \"турско робство\" се подменя с \"османско владичество\", \"османско управление\" – и даже със \"съвместно съжителство\". Твърди се, че робство не е имало, защото българският народ е имал право на собственост, онаследяване, придвижване и търговия-. Затова и правилният термин от научна гледна точка бил \"османско владичество\".  Каква е всъщност дефиницията на термина \"робство\"?   Според Collins English dictionary- робството е \"състояние на вид отношение между индивиди, при което една личност има абсолютна власт върху друга личност и контролира нейният живот, свобода и благосъстояние.\"  Според проф. Кевин Бейлс от Нотингамския университет, световно признат авторитет по въпросите на робството, то има правни дефиниции, но и такива, които съществуват в обществената памет на дадена народност. Всяка култура през даден исторически период е познавала робството, но то е имало различни форми. Общото за тях са такива характеристики, като липсата на свободно волеизявление, това че индивидът може да бъде малтретиран, да бъде, отвличан и да бъде експлоатиран икономически. Именно фокусирането върху тези характеристики дава възможност да се избегне противоречието в тълкуванието на робството.  Тези общи елементи на робството, са били налице по българските земи. Българите столетия наред не са имали реално право на собственост върху земята, която са обработвали. Тя е била собственост на султана, а на българите им се е отдавала като владение, което е преминавало от баща на син, но ако не е имало наследник, се е отнемала и е била отдавана на друг ползвател. Икономическото подчинение и експлоатация на българина, се е изразявала и в множеството данъци, с които е бил облаган. Освен десятъкът и най- жестокият - кръвния данък, са съществували и \"ангария\"- принудителна безплатна работа на владетеля, данъци за притежание на кошара, воденица, за сено, за пасище, за дърва за огрев, върху домашния добитък, в натура- вълна, кожи, месо, масло, сирене- и ред, ред други.  Извън заробващите данъци, спрямо българите- \"неверници\" или гяури е прилагано и насилие. През 1851 унгарският журналист Габор Егреши, посетил Видин пише: „Неотдавна турски хулиган застреля посред бял ден един български поп. За наказание трябваше да живее две години в друг град. Често може да се види как турско дете бие с тояга български селянин, без той да смее да се защити.\" Що се отнася до \"свободното придвижване\" на българите, много селяни са били закрепостени към султанските, вакъфските и спахийските земи.  В различни периоди на българската история и в различни области, българите и действително са били заробвани през вековете на турското владичество. За поробване и продажба на български жени и деца споменават  венецианския нотариус Антонио Брешияно през 1381г. , Бургундският рицар Бертрандон де ла Брокиер през 1432 г. ,монахът  Бартоломео де Яно през 1443 г.,  Френският пътешественик Жан Гасо през 1547 г, англичанинът Рийд Уолш, през 1827 г., немският дипломат Стефан Герлах, прекарал в Турция пет години (1573–1578) и други.   В Турската империя са съществували специални закони за търговията с роби. В закон от XVI в., се определял данък, който трябвало да заплатят продавачът и купувачът: \"Ако се продава роб или робиня, вземат се по 4 акчета от продавача и купувача\". Френският пътешественик Жан Гасо в пътепис разказва как в Цариград се продавали и купували на публичен търг роби християни, между тях българи, включително деца.   Споменатият по- горе Пол Рико, още пише: \"Tурците се снабдяват с роби и по Черно море -  посредством татарите, които с нахлуват в съседните християнски земи пленяват хора и ги продават на турците.\"   Англичанинът Рийд Уолш, пътувал из Балканите и България през 1827 г., описва покъртителна сцена на продажба на роби деца: \"Някои военни части водеха коне, от двете страни на които висяха кошове, пълни с деца — момчета и момичета. Войниците ги бяха отвлекли като плячка и ги носеха на пазара за роби в Цариград, за да ги продават \".  Българският свещеник поп Минчо Христов в своето повествование \"Видрица\" предава спомените на майка си за това как турците при отстъпването си по време на руско-турската война от 1828г. са влачели със себе си „роби и робини” : „Имаше една попадия и снаха- разказва майка му- и двете робини: попа му и сина му заклали, а тях взели робини”.  Фелдмаршал Хелмут Молтке, военен съветник на султан Махмуд II през 1936-1839г. посетил български градове български градове, в писмо от 5 май 1837г. пише: \"От двете страни на улицата една робиня се продава за 100 гулдена, или по-евтино от един катър.\"   Френският журналист Иван дьо Вестин описва, как при потушаването на Априлското въстание през 1876г., много жени и деца от района на Копривщица са отвлечени и продадени на тайните пазари в Цариград. По същият начин, два века преди това, след разгрома на Чипровското въстание през 1668г. почти цялото население на Чипровци, Копиловци, Железна и Клисура е отвлечено в робство.  Търговията с роби в Османската империя била официално забранена едва през 1848 г., но както пише в \"Османска история\" проф. Енвер Зия Карал, тя продължила и след това. Наистина Турската империя еволюира, на поданиците, и немюсюлмани такива се предоставят някакви права, но често те са били на книга.   Вярно е, че се появяват и богати българи, но участта на населението като цяло остава тежка и непоносима. Великият български поет- революционер Христо Ботев определя участта на българина като робска, защото я вижда и възприема като такава. В \"Народът вчера, днес и утре\" той пише: \"Днес не е ли пак същото черно тегло, същият хомот, същите вериги?... Днес не убиват никого беззаконно, а законно, не набиват на кол, а като кол всякого набиват, никой не плаща диш-хакъ, а сякому и зъбите вадят за данъци и сякакви законни кражби, имдадиета и севдадиета\". Отношенията между турци и българи Ботев определя като \"между господари и роби\".  Така че, когато се определя дали участта на българския народ е била робска не може да не се взема внимание, как този народ е възприемал и описвал своята участ. И не само от възрожденците Раковски, Добри Чинтулов, и други. Отделно българският фолклор е наситен с разкази за робската участ и поробяване на българите. В песен, публикувана от К. Шапкарев, се говори „за „Ерина робиня - скоро робена”. В народни песни се пее: \"Де го е Индже да дойде,от робство да ни отърве!“   В Якоруда е записана песен, в която се припява: \"Турчин низ гора вървеше, джанъм, клети робини караше. Тодорка назад остана с мъжко дете на ръка\". А майката пее на детето: \" Расни ми, синко, порасни, от робство да ме отървеш\".  Турско робство или османско владичество? „Робство е имало, имало е и три вериги роби\", казва историкът акад. Георги Марков. Историкът Божидар Димитров казваше, че и двата термина са правилни- зависи, кой в какъв смисъл ги употребява. Несъмнено, по чисто правни дефиниции, в различни краища на България и в различни епохи не е имало \"роби\" в общоприетият юридически смисъл на това понятие. Но и в различни краища на България и в различни епохи от петте века турско господство по българските земи е имало и робство в точно този смисъл.   И отделно, като цяло, преобладаващата част от българското население е определяло участта си като робство. Затова и от освобождението и до началото на демократичният преход в България, обществеността и българските правителства чества 3 март, като ден на освобождение от турско робство.   И няма основание това да бъде променяно. Терминът \"турско робство\" не е обиден за днешните български турци, те не носят отговорност за злодеянията на турските султани и местни владетели, така както и днешните американци не носят вина за робовладелството, упражнявано от техните предци. Българи и турци са живели и продължават да живеят и днес в мир и разбирателство, в една обща за тях държава, така както го е искал Левски.  Неяснотата и колебанието как да се определя 3 март съществува и до днес. В сайта на гр. София за 2018г. 3 март е наречен Ден на Освобождението на България от османско робство, но за 2019г. вече е използвано неясно и бих казал обидно определение - Ден на Освобождението на България от османска власт.   В сайта на гр. Пловдив за 2018г. 3 март е Ден на освобождение от турско робство, но за 2019г. празникът 3 март е използван възможно на- политически коректно определение- Ден на Освобождението. В Сайта на Народното събрание пък 3 март е обявен като Ден на Освобождението на България от османско иго, може най- близкото до историческата истина определение.  И в този смисъл, може да се отдаде нужното на премиера Бойко Борисов, който въпреки, че не може да бъде определен като русофил, преди време напомни за Русия, че \"те са ни освободили от турско робство\". Робство или иго- да, а не всякакви други увъртени термини, като господство, владичество, власт и съжителство, които представляват поругаване на историческата правда и народната памет. ", "date": "2019.05.01", "title": "Антон Гицов: За турското робство и османското владичество"}
{"url": "http://epicenter.bg/article/Osadiha-Asandzh-na-50-sedmitsi-zatvor/181570/7/0", "text": "Основателят на сайта за разкрития \"Уикилийкс\" Джулиан Асандж бе осъден днес от съд в Лондон на 50 седмици затвор за нарушаване на условията по освобождаването му под гаранция с търсенето на убежище в еквадорското посолство преди 7 години, предаде Ройтерс. Той нарушил гаранцията си, тъй като сметнал, че е заплашен от екстрадиция в Швеция, която през 2012 г. го обвиняваше в изнасилване.  47-годишният Асандж е изправен пред обвинения в конспирация и теч на класифицирана информация в САЩ. Лондон ще трябва да реши дали да го екстрадира в САЩ в отговор на тези обвинения.  Там Асандж е заплашен от 5 години затвор, ако бъде признат за виновен.  На 11 април Еквадор оттегли убежището си за основателя на \"Уикилийкс\" и той бе задържан от британската полиция.  Миналия месец и Стокхолм обяви, че разглежда възобновяване на обвиненията в изнасилване, отбелязва БНР.   ", "date": "2019.05.01", "title": "Осъдиха Асандж на 50 седмици затвор"}
{"url": "http://epicenter.bg/article/Putin-podpisa-ukaza-za-oprostenata-protsedura-za-rusko-grazhdanstvo-za-ukraintsi/181571/7/0", "text": "Руският президент Владимир Путин подписа днес указ за предоставяне на гражданство на страната по опростена процедура за жителите на контролираните от проруски сепаратисти региони в Източна Украйна, предаде Ройтерс. Тези планове бяха разкритикувани от правителството в Киев и от Европейския съюз.  Кремъл публикува дълъг списък с украинци, които имат право да придобият руски паспорт по ускорена 3-месечна процедура. Сред тях са живеещите в \"определени територии\" в Донецка и Луганска област, които са под контрола на проруските сепаратисти.  Право на получаване на руско гражданство по опростена процедура имат и украинците, родени и постоянно пребиваващи в Крим, и намиращи се извън украинския полуостров към 18 март 2014 г., когато той бе анексиран от Руската федерация. То важи и за техните деца, съпрузи и родители, съобщи ТАСС.  Ройтерс отбелязва, че указът влиза в сила в деня на своето публикуване - т. е. днес.  Украинският проруски президент Виктор Янукович бе свален от власт след бунт през февруари 2014 г. На другия месец Русия анексира Крим, а през април същата година избухнаха бунтове в Донецка и Луганска област, в Източна Украйна.  Агенция Ройтерс е събрала доказателства, че Москва е оказала военна помощ на сепаратистите. Руските власти отричат да са предоставили материална подкрепа на бунтовниците.  Путин каза преди няколко дни, че не вижда нищо нередно в това Русия да улесни издаването на паспорти на украинците, живеещи в контролираните от сепаратистите райони.  Новата мярка бе обявена, след като комедийният актьор Володимир Зеленски бе избран миналия месец за президент на Украйна, отбелязва БТА. ", "date": "2019.05.01", "title": "Путин подписа указа за опростената процедура за руско гражданство за украинци"}
{"url": "http://epicenter.bg/article/Dara-Ekimova-sreshtu-heyta-v-novoto-si-video--Probvay-se-/181533/10/0", "text": "След фурора, който предизвика, записвайки дует на хита „Мой  Свят” с баща си,  загинал преди 11 години, Дара Екимова пусна новата си, самостоятелна песен. Шестнадесет годишната наследница на Дими от Сленг дава сериозна заявка за силно ангажиран текст и апел към проблемите на днешните тинейджъри.   Във видеото младата певица се превъплъщава в ролята на хейтърка, която дотолкова е обсебена от главната героиня, че стига до опит за убийство. Идеята е на самата Дара Екимова, която е и автор на текста. Талантливата тинейджърка споделя впечатленията си, че подрастващите са обсебени от социалните мрежи и това ги кара да “мразят”, защото мислят, че другите са по-добри, заради илюзията, която създават самите социални мрежи. Това води до език на омраза и агресия в училище, които оставят траен отпечатък върху психиката на младите хора.   „  – споделя Дара във връзка с авторската си песен.     Премиерата на видеото е в You Tube канала на Дара Екимова.      „Пробвай се” ще прозвучи на живо в Sofia Live Club на 31-и май, когато Дара и музикантите Светослав Славков, Станислав Петров – Стенли, Иван Попов, Илия Ранков и Николай Николаев отново ще изпълнят вечните песни на Сленг, част от проекта Slang by Dara Ekimova. Премиерата на трибюта, в края на март, събра повече от 200 ценители на качествената българска музика.   Преди месец, Дара осъществи революционното за България миксиране на своето изпълнение с гласа на баща си и засне видео-клип към песента „Мой свят” - една от 500-е любими песни на България, според касацията на БГ Радио.", "date": "2019.05.01", "title": "Дара Екимова срещу хейта в новото си видео „Пробвай се”"}
{"url": "http://epicenter.bg/article/Tri-tona-bokluk-sabrani-na-Everest/181573/7/0", "text": "Екип за почистване, изпратен на връх Еверест, е събрал три тона боклук през първите две седмици, заявиха официални представители в сряда.  Десетилетия търговски туризъм са замърсили девствената планина, тъй като все по-голям брой разполагащи с големи средства катерачи обръщат малко внимание на грозния отпечатък, който оставят след себе си.  Флуоресцентни палатки, изхвърлена екипировка за катерене, празни газови бутилки и дори човешки екскременти затрупват добре утъпкания маршрут до върха на върха, извисяващ се на 8 848 метра над морското равнище.  Тъй като миналия месец стартира пролетният сезон на катерене, правителството на Непал изпрати 14-членен екип с цел да свали 10 тона боклук от Еверест в рамките на месец и половина.  Екипът е събрал и опаковал трите тона боклук, включително празни консервни кутии, бутилки, пластмаси и изхвърлени съоръжения за катерене от базовия лагер и околните райони.  Армейски хеликоптер транспортира една трета от събраните отпадъци в Катманду за рециклиране. Останалите биоразградими отпадъци бяха отнесени в намиращия се в съседство Охалдунга за правилно обезвреждане.  Осем членове вече почистват Лагер 2 на височина 6400 метра, а екипи от по трима ще се редуват да отидат до Лагер 4 на 7 950 метра, където ще прекарат 15 дни в събиране на отпадъци по снежните склонове.  “Кампанията за почистване ще продължи и през идните сезони, за да бъде почистена най-високата планина в света. Нашата отговорност е да поддържаме планините си чисти”, каза Данду Радж Гимире, шеф на непалското министерство на туризма.  Правителствата от двете страни на планината се борят с човешките отпадъци и боклука, оставени от все по-голям брой катерачи.  Преди шест години Непал въведе в употреба депозит от 4 000 долара за екип, който ще бъде възстановен, ако всеки катерач свали най-малко осем килограма отпадъци, но само половината от катерачите се връщат с боклука си.    ", "date": "2019.05.01", "title": "Три тона боклук събрани на Еверест"}
{"url": "http://epicenter.bg/article/SASht-ne-izklyuchvat-voenna-namesa-vav-Venetsuela/181575/7/0", "text": "Държавният секретар на САЩ Майк Помпейо заяви, че военни действия във Венецуела са възможни, „ако това се налага“, но Вашингтон би предпочел мирен преход, предаде Ройтерс, цитирана от БНР.  По-рано днес говорителката на руското МВнР Мария Захарова отхвърли твърденията на Помпейо, че Москва е убедила венецуелския президент Николас Мадуро да не напуска родината си на фона на ескалиралото напрежение.  Според дипломат №1 Мадуро се готвел да избяга в Куба.  Самият президент също отрече да е имал подобни планове. Вчера Мадуро обяви, че е осуетил бунт на група военни, които подкрепят самообявилия се за президент опозиционен лидер Хуан Гуайдо.  Гуайдо на свой ред призова за масови протести срещу правителството на днешния 1-ви май.      ", "date": "2019.05.01", "title": "САЩ не изключват военна намеса във Венецуела"}
{"url": "http://epicenter.bg/article/Mustafa-Karadaya-ot-Ruse--Nie-sme-paziteli-na-mira-i-stabilnostta--Nie-zalagame-na-mladite-/181531/2/0", "text": "  Ние залагаме на младите! Ние залагаме на нужната промяна и на ЕС, и на България.   Това каза председателят на ДПС и водач на листата на ДПС за членове на ЕП Мустафа Карадайъ по време на предизборната среща в Русе. Централният лъч на ДПС тръгна от Русе на предизборна обиколка за предстоящите европейски избори.   В своето изказване Карадайъ каза, че Европа се нуждае от промяна, но тази промяна няма да я направят онези, които са създали проблемите. Европа има нужда от млада енергия, от нови идеи, от нова енергия за своето развитие. Европа има нужда да си припомни основополагащите идеи за ЕС, основните ценности на ЕС и  тази млада енергия да върви напред. А не с национализми, не с противопоставяне, не с разделение, каза Карадайъ и заяви ясно „Не Европа на нациите, а искаме единна и силна Европа. ДПС може да го направи, и всички заедно ще го направим.“     Ние имаме приемствеността на поколенията,  имаме експертите и най-обучените млади хора, каза водачът на листата на ДПС и констатира „За да върви Европа в правилната посока има нужда от нашите евродепутати.   С номер 20 ще направим избора за правилната промяна в нашата Родина. Тя, в пъти повече има нужда от промяна на този модел на управление, заяви още той. Национализмите са опасно нещо. Ние трябва да се учим от историята.  Национализмите са създали конфликти преди десетилетия, за да се стигне до необходимостта, вместо да се противопоставяме, да търсим начини да се обединяваме.   Днес в почти всички държави в ЕС национализмите са на мода. Само, че в България ,без да има нужда от това, те са включени във властта. Продукта на тази власт веки ден го виждаме, обясни той.   Мустафа Карадайъ разкритикува действията на управляващите като каза, че те са едни европейци в Брюксел, а в България обратно. Тази шизофрения не може да бъде правилния избор на нашата Родина. Ние ще направим така, че с нашия избор, с  номер 20, мисията която я изпълняваме 30 години да може да я продължим.   Ние сме пазители на цялостта, на мира, на стабилността в нашата държава. Ние осъзнаваме мисията си и носим отговорността и ще продължаваме да я изпълняваме, обяви Мустафа Карадайъ.   Председателят на ДПС каза, че ежедневно се говори за стабилност на властта, а ние говорим за стабилност на дъжавата. Понякога е нужно в името на стабилността на държавата да има стабилност на властта, но в някои случаи в името на стабилността на държавата трябва да се свали властта, допълни той.   Единствено ДПС имаме ясна програма за ускорено развитие на България в рамките на ЕС. Ние вярваме на Русе и за това съм убеден, че с номер 20, Русе ще покаже себеси, заключи председателят на ДПС и водач на листата на ДПС Мустафа Карадайъ.   В своето изказване евродепутатът и председател на Младежко ДПС Илхан Кючюк заяви, че България и Русе вече 12 години са част от Европейският съюз. За 12 години всички разбрахме поне две неща: първото, място на първия ред не ни се полага, за него трябва да работим ежедневно. Но не е нужно да го разбираме само ние, защото ние го знаем. Трябва да го разберат и другите политически сили. Разбрахме още едно нещо – кресливия националистически глас, който само мрази и стои на последната банка в Европейският парламент, също не помага за добрия образ на България, каза още Кючюк.   Отговорността е голяма и тя е в ДПС, каза Илхан Кючюк и заяви ясно „Ние сме готови да я носим. Наясно сме, че Европа има нужда от енергични действия. От млади хора, които са подготвени. От млади хора, които имат смелост и ангажираност да променят ЕС. Всички вярваме в промяната и нека да бъдем част от нея. Помогнете ни, доверете ни се. С номер 20 на 26 май.“   ЕС е създаден по модела различните да бъдат богатството на съюза, а обединението между различните да дава силата на този съюз, заяви зам.-председателят на ПГ на ДПС Йордан Цонев.   Не Европа на ксенофобията, която прераства в ислямофобия. Тези наши деца, които имат опит, страхотни знания и прекрасна визия за бъдещето на Европа – те ще донесат промяната. Тази дата и тези избори ще сложат началото на промяната и в България, защото България има още по-крещяща нужда от промяна. Защото в последните 10 години страната ни заличи цялото предимство, която реализира до 2009г., каза още той.   Йордан Цонев изтъкна, че ДПС има не само сили, има и прекрасен план как да го поправи. България от 10 години се движи като слепец, без посока, без план, без ясна мисъл. Ей така, ден да мине да задържим властта. Това правят управляващите от 10 години.   Затова ДПС от две години разработи програма за ускорено развитие. Да достигнем доходите на европейците в ерата на високите технологии, в ерата на изкуственият интелект, в ерата на биоземеделието, на зелената икономика. Ние имаме много ясен план и в тях младите имат главната роля, защото те са дигиталното поколение. За разлика от нас, те разбират високите технологии и изкуственият интелект. Да дадем доверието си на младите хора да променят Европа и да върнат България на мястото, където беше.“   На предизборната среща в Русе присъстваха още кандидатите за членове на ЕП Атидже Алиева-Вели, Севим Мусак, Станислав Анастасов, Синан Пехливанов и Ертен Анисова, зам.-председателят на НС д-р Нигяр Джафер, зам.-председателят на ПГ на ДПС Хамид Хамид, народните представители Бюрхан Абазов, Рамадан Аталай, д-р Хасан Адемов, Танер Али, Ерджан Ебатин, Имрен Мехмедова и Ихсан Хаккъ, областни председатели и общински кметове на ДПС и членове и симпатизанти на ДПС от областта и съседните области.  ", "date": "2019.05.01", "title": "Мустафа Карадайъ от Русе: Ние сме пазители на мира и стабилността! Ние залагаме на младите!"}
{"url": "http://epicenter.bg/article/Vizhte-parvomayskoto-shestvie-na-BSP---NA-ZhIVO-/181536/2/0", "text": "\"БСП за България\" открива кампанията си за евроизборите с Първомайски митинг-шествие в сряда на пл. \"Св. Александър Невски\" от 11 часа.   Слово ще произнесе лидерът на партията Корнелия Нинова и водачът на евролистата Елена Йончева.   Събитието е по случай Деня на труда и международната работническа солидарност, съобщават от БСП.  Шествието ще премине по ул. \"Г. С. Раковски\", бул. \"Княз Ал. Дондуков\" и ще завърши на пл. \"Независимост\".   \r\n \"Българинът трябва да има достойно заплащане. Българите трябва да са активни и да упражнят правото си на глас. Ако ни подкрепят ще стигнем до промяна на управлението. Важно е да покажем, че Европа може да бъде във всеки град и всяко село. Такава социална Европа може да бъде реализирана само от ляво управление. Да се борим за едно достойно бъдеще и за промяна, това зависи от всички нас.\" Това каза кандидатът за евродепутат от БСП Деница Златева в ефира на БСТВ. \r\n", "date": "2019.05.01", "title": "Вижте първомайското шествие на БСП! (ВИДЕО)"}
{"url": "http://epicenter.bg/article/Prezidentat-Rumen-Radev-v-Klisura--Vinagi-shte-slavim-vazkresenieto-na-naroda-ni-ot-robstvoto/181541/2/0", "text": "„Родолюбието не е грях, а избор на достойните. Подвигът на априлци ни напомня, че смирението пред Бог не е примирение и апатия, а чистите духом често са най-дръзки в мечтите и делата си, че нашата съдба зависи от нас самите“.   Това заяви държавният глава Румен Радев в Клисура, където участва в тържествената програма по повод 143 години от Априлското въстание.   Държавният глава подчерта, че вярата в независима България е упованието на тръгналите към осъзната саможертва въстаници, превърнали града си в клада, осветила пътя към свободата и към нова България. След кървавия погром клисурци се връщат, за да възродят града си от пепелищата.   „По Великден православните българи се стичаме в църквите, за да почетем чудото на Възкресението. Нашите храмове не са само от камък. Има и един друг – свят храм, който всеки роден на тази земя носи в сърцето си и в който винаги ще славим възкресението на народа ни от робството“, заяви Румен Радев.   В словото си президентът припомни и пламенната реч на Григор Попбожков на освещаването на въстаническото знаме преди битката за Зли дол - „Слаби сме физически, но силни по правда и вярваме, че правдата ще възтържествува – ако има християнски бог и християнски свет! И когато измъченият народ скочи от всички страни и я подири, тя ще бъде спечелена. Това време, този славен час е настанал“.   В Клисура президентът и Върховен главнокомандващ на въоръжените сили посети Историческия музей на града, след което прие почетния строй на 61-ва Стрямска механизирана бригада и наблюдава тържествената проверка-заря в памет на падналите за свободата на България.  ", "date": "2019.05.01", "title": "Президентът Румен Радев в Клисура: Винаги ще славим възкресението на народа ни от робството"}
{"url": "http://epicenter.bg/article/Ochakva-se-dnes-da-se-podpishe-dogovorat-za-mashinnoto-glasuvane/181542/2/0", "text": "Днес би трябвало да се подпише договорът за машинното гласуване и да започне изпълнението му. Това каза говорителят на ЦИК Александър Андреев в предаването „Преди всички“ по БНР, след като вчера ВАС отхвърли жалбата срещу решението на ЦИК за избор на доставчик на машините за гласуване. „Машините следва да пристигнат до 10 май. След това трябва да бъде обезпечен софтуерът с оглед гласуването, да бъдат одитирани машините и на 25-ти да бъдат в секциите. Те ще бъдат доставени в деня, когато се предават избираните книжа и материали на секционните избирателни комисии. Тогава ще бъде извършена проверка на място – дали те функционират, за да може на другия ден да се гласува. Предварително ще започне обучението на самите секционни избирателни комисии, както ще бъдат представени и за разяснителната кампания“, обясни той в предаването . Андреев е категоричен, че към момента не се мисли за план „Б“: „Имаме гаранцията и уверението, че договорът ще бъде изпълнен така, както са посочени нашите срокове в обществената поръчка и както са посочени в самия договор“. Говорителят на ЦИК коментира и цената за наем на машините. По думите му в нея са включени всички дейности, които съпътстват машинното гласуване, като редица логистични дейности и осигуряване на технически сервиз. Ако машините бяха закупени, ЦИК допълнително следваше да извърши тези дейности чрез друг изпълнител или сама да осигури, отбеляза Александър Андреев. ЦИК изпълнява Изборният кодекс такъв, какъвто е, подчерта още той и изрази надежда за местните избори. „Считаме, че ще имаме достатъчно дълъг период от време, за да може тогава да се прецени, да се направи обществена поръчка за производство – тогава, когато вече ще могат да бъдат произведени, одитирани и сертифицирани, и съответно да се решат и всички останали съпътстващи въпроси, които в момента са включени като предмет към договора“. Към момента на регистрирането на кандидатските листи ЦИК извършва проверка чрез ГРАО дали тези кандидати отговарят на изискванията, отбеляза говорителят на ЦИК. По думите му към момента не е установена липса на изпълнено условие за постоянен и настоящ адрес в Република България и в друга държава-членка на ЕС. До 3 май ще стане проверката на всички подадени заявления за гласуване в чужбина, каза още Александър Андреев и добави, че до 4-5 май трябва да бъдат определени местата за гласуване и броят на секциите, които ще бъдат образувани.  ", "date": "2019.05.01", "title": "Александър Андреев: Очаква се днес да се подпише договорът за машинното гласуване"}
{"url": "http://epicenter.bg/article/Ivelina-Vasileva-v-Sungurlare--Evropa-podkrepya-vsyaka-balgarska-obshtina/181543/2/0", "text": "  Говорим за Европа, но ние самите сме Европа. Усилията ни в последните години са насочени към подобряване на живота на хората и инфраструктурата в населените места. Отделят се средства за всички общини, без да бъдат делени спрямо това към коя политическа сила принадлежи кметът на общината. Това е причината през изминалата година чрез постановления на Министерски съвет да се отпуснат средства – над 1 500 000 лв. за община Сунгурларе. С тях бе инвестирано в инфраструктура, необходима и значима за населените места и връзката между тях.    Това заяви кандидатът за евродепутат от ГЕРБ Ивелина Василева пред близо 250 жители на община Сунгурларе.    В препълнената зала на читалище „Просвета“ в града тя представи акценти от политическата платформа на ГЕРБ за евроизборите. На дискусията присъстваха народният представител Галя Желязкова, общинският координатор на ГЕРБ Мария Димитрова, общински съветнци. Ивелина Василева припомни, че в община Сунгурларе вече се реабилитират улици в няколко населени места с отпуснати 600 000 лв. от правителството. „Един от важните проекти, който вече е в напреднала фаза, е ремонтът на важната пътна артерия Лозарево – Черница – Сунгурларе – Славянци – Чубра с дължина близо 12 км. За него бяха отпуснати над 7 млн. лв. през декември 2018 г. с решение на МС. Площадът на село Чубра също придоби нов облик. Училища бяха ремонтирани и беше създадена приветлива, модерна учебна среда за децата и техните възпитатели.    Сред приоритетите ни е увеличение на заплащането на учителите. Успоредно с подобряване на заплащането, усилията са насочени и към повишаване на квалификацията, за да бъде учителската професия привлекателна и за младите хора“, сподели още кандидатът за евродепутат.     Василева подчерта, че европейските избори на 26 май са изключително важни за решенията, които се взимат, свързани с бъдещото развитие на страната ни. „България е Европа, нашият регион също е част от европейското семейство. Важно е неговите интереси да бъдат отстоявани на европейско ниво, както и националните. Затова е необходимо в Европейския парламент да има знаещи и можещи хора, които познават работата на институциите. За нас е важно хората в България да живеят достойно, да имат достойно заплащане, да защитаваме родното производство и земеделие. Да няма двойни стандарти и правилата да важат еднакво за всички европейци“, допълни още кандидатът за евродепутат.     По време на дискусията общинският координатор Мария Димитрова благодари на Ивелина Василева за работата й през изминалите години като министър на околната среда и водите и като председател на парламентарната Комисия по околната среда и водите по въпроси, свързани с развитието на община Сунгурларе.  ", "date": "2019.05.01", "title": "Ивелина Василева в Сунгурларе: Европа подкрепя всяка българска община"}
{"url": "http://epicenter.bg/article/Korneliya-Ninova--Da-ni-e-chestita-godishninata-ot-Aprilskoto-vastanie-/181544/2/0", "text": "Лидерът на БСП Корнелия Нинова откри Първомайския митинг на БСП и даде старт на предизборната кампания на партията.   Нинова, бе посрещаната от скандирания \"Победа\". \"Скъпи социалисти, симпатизанти, скъпи българи от цялата страна. Да ни е честит 1-ви май, Международният ден на труда и работническата солидарност. Да ни е честитата 143-тата годишнина от Априлското въстание. Въстание на българския дух и българското свободолюбие. Благодаря ви, че дойдохте днес, вижте колко сме много и заедно, за да дадем надежда и вяра на нашите сънародници, че може да има справедливост сега\", каза в краткото си, но изключително емоционално-зареждащо слово Нинова.   Лидерът на социалистите изтъкна, че на 1 май се чества борбата за справедлив труд.   Чаушеску в морето, Борисов и той в морето. С тези думи пенсионер от Родопите посрещна лидера на БСП Корнелия Нинова пред Александър Невски, за да поведе шествието по повод Първи май.    Николау Чаушеску, дългогодишен лидер на Румънската комунистическа партия беше екзекутиран при преврата, свалил режима в Северната ни съседка. Затова е изненадващо привържениците на БСП да правят паралел именно с него.   Лидерът на БСП се хвърли да целува пенсионерите дошли с автобуси от Девин, за да се включат в митинга. Обичаме ви, подвикна възрастна жена, а друга започна да скандира \"Победа, победа\". Нинова с широка усмивка обеща, че ще отиде в Родопите при първа възможност.    ", "date": "2019.05.01", "title": "Лидерът на БСП откри Първомайския митинг и даде старт на предизборната кампания на партията"}
{"url": "http://epicenter.bg/article/Georgi-Svilenski--Boyko-Borisov-i-GERB-10-godini-deribeystvat-v-stranata-/181545/2/0", "text": "Когато искаме да бъдем достойни граждани на Европа, няма как да се постигне с тези заплати. Ясно сме заложили приоритетите във Визия за Европа всички български граждани и пенсионери да получават едни и същи доходи. Това заяви председателят на Предизборния щаб на БСП Георги Свиленски пред партийната телевизия БСТВ.  „Българинът заслужава да бъде достоен европейски гражданин, но не случва на управление, което да защити доходите и да отстоява националните интереси. Ако защитаваме българската икономика, доходите ще достигнат европейските”, добави Свиленски.  „Промяната ще се случи със смяната на управлението на страната, началото е на 26 май, промяната може да я направим заедно с българските граждани. Обръщаме се към всички независимо от партийната им принадлежност да подкрепят БСП, за да се смени модела на управлението. Пробелмът е премиера Борисов и мнозинството в НС, което дерибейства в България\", призова Свиленски.  Председателят на Предизборния щаб добави, че \"30 години се е обяснявало, как от хората не зависи нищо. \"Нещата обаче могат да се променят и от нас зависи всичко това. Когато това се случва децата, които напуснаха България ще се върнат\", категоричен е Свиленски.  Той призова тази година да се проведат три вида избори - европейски, местни и предсрочни парламентарни. \"Апартаментгейт, къщите за гости са в модела на управлението. Те престояха 10 години, за да видим какво са правили 10 години - апартаментите и къщите за гости, добави Свиленски.", "date": "2019.05.01", "title": "Георги Свиленски: Бойко Борисов и ГЕРБ 10 години дерибействат в страната "}
{"url": "http://epicenter.bg/article/Tretata-v-listata-na-BSP-Tsvetelina-Penkova--Sotsialistite-nabirat-skorost-/181547/2/0", "text": "Ще работим за стабилна икономика, трябва да се премахнат пречките пред бизнеса и корупцията. Това заяви третата в листата на БСП Цветелина Пенкова на шествието на БСП за 1 май. Важно е да отчетем че растежа на икономиката е съчетание между публични и частни инвестиции.  Тя призова за улесняване на достъпа на малкия и среден бизнес до технологии както и допълнителни инвестиции. \"Европейското финансиране не трябва да е основното за изграждането на икономиката. Държавата трябва да участва в алтернативни форми на финансиране без намеса на свободната стопанска инициатива\", каза Пенкова.  \"Изборите са изключително важни за нас и е време да си върнем самочувствието, тъй като България е пред съдбовен избор. В България също има знаци, че в Европа социалистите набират скорост\", категорична е Пенкова.  ", "date": "2019.05.01", "title": "Третата в листата на БСП Цветелина Пенкова: Социалистите набират скорост "}
{"url": "http://epicenter.bg/article/Georgi-Snilenski-na-Parvomayskiya-miting-na-BSP--Ottuk-zapochva-nashiyat-pat-kam-pobedata-/181549/2/0", "text": "Оттук започва нашият път към победата! С тези думи депутатът от БСП Георги Свиленски даде началото на първомайския митинг на БСП. С него левицата открива и предизборната си кампания за евровота.   \"Днес започва нашият път, който ще свали правителството и Бойко Борисов от власт\", повтори председателят на Националния предизборен щаб на БСП и зам.-председател на ПГ на „БСП за България“. „Добре дошли на откриването на кампанията на „БСП за България“ за предстоящите европейски избори. Добре дошли на площада тук, за да заявим нашата воля за промяна в България. Днес сме се събрали тук, защото сме силни, защото не ни е страх, защото сме много. Знаете ли колко много сме? Днес на 1 май протестират и стотици градове в Европа и в Америка. Днес ние тук в България, в София, протестираме, защото в България няма държава, защото в България никой не мисли за обикновения български гражданин“, заяви Свиленски. Той посочи, че днес социалистите са се събрали, за да дадат началото на предизборната си кампания и да дадат тласък на енергията и силата на кандидатите, които ще ги представляват в ЕП.   „Днес в България няма справедливи доходи, няма справедливи заплати, пенсии, здравеопазване. Стотици хиляди български граждани работят за жълти стотинки, които даже не получават. Стотици хиляди български граждани работят по 12-14 часа на ден и няма кой да ги защити. Болниците фалират една след друга“, каза още Свиленски. Митингът на БСП по повод 1 май бе открит с химна на България и този на ЕС, прозвуча и химнът на Социалистическия интернационал. Сцената по повод Деня на труда е позиционирана пред Министерски съвет. На събитието са се събрали стотици граждани от цялата страна, които носят балони, български знамена и партийни флагове.       Няма справедливо заплащане, работниците често не получават дори жълтите стотинки, за които работят, каза в кратката си реч Свиленски. Болници няма, а болните умират пред здравните заведения, изтъкна той.   Множеството е изпълнило площада пред Министерския съвет. Хиляди пяха Химна и Интернационала.  ", "date": "2019.05.01", "title": "Георги Свиленски на Първомайския митинг на БСП: Оттук започва нашият път към победата!"}
{"url": "http://epicenter.bg/article/Borisov-e-vav-Varshava-za-tarzhestvata-po-sluchay-15-godini-ot-prisaedinyavaneto-na-Polsha-kam-ES/181551/2/0", "text": "Премиерът Бойко Борисов кацна Варшава.  Той ще участва в честването на 15-годишнината от присъединяването на Полша към Европейския съюз по покана на полския министър-председател Матеуш Моравецки.  Честването в полската столица ще се отбележи със среща на високо равнище под надслов „Заедно за Европа”, в която ще участват лидерите на всички страни-членки, приети след 2004 година в ЕС, както и представител на ръководството на Европейската комисия. След заседанието се очаква лидерите да излязат с обща декларация за обединението на Европа.", "date": "2019.05.01", "title": "Борисов е във Варшава за тържествата по случай 15 години от присъединяването на Полша към ЕС"}
{"url": "http://epicenter.bg/article/Elena-Yoncheva--Doyde-vreme-Balgariya-da-povede-svoyata-bitka-za-spravedlivost-i-svoboda-/181552/2/0", "text": "Дойде време България да поведе своята битка за справедливост и свобода! С тези думи Елена Йончева, водач на евролистата на БСП, отбеляза битката за справедливост, символ на която е 1 май.   Йончева посочи, че в резултат на борбите за социална справедливост в Европа днес има достойни заплати, но България е в ъгъла на ЕС.   В България вече 10 години управлява бандата на Бойко, заяви тя. Днес Борисов вади голямата бухалка, така, както през 90-те години е вадил малката бухалка, каза в словото си тя, обявявайки, че на площада са се събрали повече от 30 000 души.   \"Бойко Борисов е на път да изкара България от ЕС - можем да отвоюваме свободата и достойнството си сега\", каза още водачът на листата на „БСП за България“ за предстоящите европейски.   „Дойде време България да поведе своята битка - битка за справедливост, за своето достойнство и свобода. На никой народ тази свобода не е дадена наготово. Още на 1 май 1886 г. в Чикаго хората излизат по улиците, за да защитят правото си на 8-часов работен ден. Тази битка след това се пренася в Европа. Днес каква Европа имаме? Европа, в която се спазват правата на работниците за 8-часов работен ден. Къде сме ние?! 12 години сме членове на ЕС и въобще не се доближаваме до ЕС. Къде се намира България? Борисов ни вкара в кьошето на ЕС и е на път да изкара България от Европа, защото ние заемаме всички последни места във всяка една сфера. И днес България имаме управление с всички признаци на авторитарен режим“, подчерта Йончева.   По думите ѝ само членството в ЕС ни спасява от диктатура. „В България вече 10 години управлява бандата на Бойко. Тази банда обаче е на път да се разпадне. Всички ние видяхме машината за грабеж, която тази банда е организирала. Всички го виждаме и всички го чувстваме. Всички виждаме как общините са се превърнали във феодални владения“, продължи тя. Елена Йончева посочи, че здравеопазването от право на всеки гражданин се е превърнало в акт на милосърдие.   „Какво става със свободата на медиите?“, попита риторично в словото си тя и посочи, че Европа казва, че в страната ни медиите се мачкат. „Корупцията е заплаха за българската национална сигурност. Всеки, който въстане, който покаже тези корупционни практики, властта вади голямата бухалка“, каза Елена Йончева.   „Ние обаче не само констатираме този грабеж, не само го показваме и показваме истинското лице на тази банда, ние даваме алтернатива, защото такава има. Ние вече не сме второ качество българи, които консумират второ качество храна“, изтъкна Йончева.   „Ние ще съживим българското село“, посочи тя. Според нея държава, която не може да защити хората в неравностойно социално положение, не може да защити средната класа, нито богатите.   „Левицата ще победи на тези избори, защото всеки авторитарен режим си отива. Въпросът е да започнат такива промени в България, от които България да победи, всеки българин да победи. Убедена съм, че на 26 май това е възможно. Ние ще спечелим с бюлетина номер 18 и ще покажем, че можем да отвоюваме нашата свобода и достойнство сега“, допълни водачът на листата на „БСП за България“.   ", "date": "2019.05.01", "title": "Елена Йончева: Днес Борисов вади голямата бухалка, както през 90-те години е вадил малката бухалка!"}
{"url": "http://epicenter.bg/article/Korneliya-Ninova-/181550/2/0", "text": "\"Подават оставки, но остават с апартаменти! Апартаментен морал! Това е ГЕРБ!\"   Това заяви на Първомайския митинг на БСП лидерът на партията Корнелия Нинова пред 20 000 души под проорците на Министерски съвет.   \"БСП е единствената партия, която може да победи ГЕРБ. Нека заедно, на 26-ти, си върнем достойството на народ, който е бил люлка на цивилизацията, да си върнем държавата от октопода, който я е завзел\", заяви Нинова.   \"Ние не сме идеални, но водим борбата срещу ГЕРБ, не ни купиха с постове\", изтъкна още тя.   С първомайското шествие левицата даде старт на предизборната си кампания за евроизборите, а Нинова запали множеството с изключително емоционално слово.   \"Милиони живеят зле, но властта си направи къщи за гости за милиони, изтъкна тя. Едноличният режим на Борисов съсипа българската индустрия. Те не по стълба се качиха във властта, с асансьори излетяха и там, от високото, виждат, че народът живее щастливо\", заяви лидерът на БСП, припомняйки \"Приказка за стълбата\" на Смирненски.   \"В България е имало турско робство и Руско-турска освободителна война, заяви тя. Не подменяйте историята, г-да управляващи\", призова лидерът на БСП. И предупреди, че ГЕРБ могат да подменят и резултата от изборите.   \"Днес тук сме хиляди и още хиляди ни гледат и слушат. На 1 май ни събира миналото. Събра ни и настоящето, защото днес в 21 век в България има бели роби на труда. Днес в 21 век в България има хиляди работещи бедни. Най-вече ни събра бъдещето, общата ни воля да променим това, защото днес учители, земеделци, малък бизнес, шивачки, монтьори, механици, миньори, учени живеят зле. Сигурно сте чули статистиката от вчера. Над 1,5 млн. българи живеят под прага на бедностСъбра ни миналото\", заяви в началото на словото си Нинова.   Има ли хора от Ямбол, обърна се към множеството Нинова. И след като чу възгласи: \"Да!\", продължи: \"В Ямбол качват на гръб своите близки болни, а Цветанов с луксозен асансьор се качва в средата на хола си!\"   \"Подават оставки, но остават с апартаменти. Апартаментен морал! Това е модел, който три правителства на Борисов 10 години създадоха в България. Модел, в който властта и парите победиха закона. Модел, в който едноличният му режим съсипа българските институции. Алчността заличи справедливостта. Бездушието уби солидарността. Задкулисието унищожи истината, а паралелната държава завзе истинската\", продължи лидерът на БСП.  \"Ето, защо 26 май е изключително важна дата. Правителството на ГЕРБ, Обединени патриоти и ДПС ни отдалечават от нашите ценности. Те си избраха слоган „Европа ни чува“. Да, тя ги чува и ги видя. И им отговори. Няма да бъдем приети скоро в Шенген, дори и по въздух и по вода, както обеща Борисов. Няма да бъде свалено наблюдението върху правосъдната система, защото не е ефективна. Граждани за европейско развитие на България ни отнемат европейското бъдеще всеки ден. Можем да спрем подмяната и безперспективността. Можем да направим промяната на 26-и, но промяна и тук в България\", посочи Нинова.   \"Можем да направим промяната. Ние уважаваме всички партии. Ние уважаваме свободния избор на всеки - да подкрепи, който иска, но нека да кажем истината - единствената партия, която може да победи ГЕРБ и да даде старт на промяната е БСП\", продължи Нинова.    „Скъпи сънародници, ако искате тази промяна да започне, подкрепете ни на 26-и с бюлетина номер 18. Ние не сме идеални. Знаем го. Но ние три години се борим срещу статуквото, срещу задкулисието, срещу модела на прехода. Не успяха да ни купят с постове, не успяха да ни купят с пари. Искаме да продължим\", обърна се към множеството Нинова.   И продължи: \"Знаем как да подредим държавата, но не можем без вашата подкрепа. Нека се съберем достойни, почтени българи, да не позволяваме да ни разделят и владеят поотделно. Нека заедно на 26-и да си върнем достойнството на народ, който е бил люлка на европейската цивилизация. Да си отвоюваме свободата от политико-олигархичния октопод. Не се страхувайте, вдигнете глава и вярвайте в себе си, вярвайте, че сте сила, покажете я на 26 май.\"   \"Гласувайте за „Справедливост сега“, призова лидерът на БСП Корнелия Нинова.  Според нея управляващите ще се опитат да подменят изборите. „Да ви купят, да ви сплашат, да манипулират резултата. Единственият начин да ги спрем е масово всички да излезем и да гласуваме на 26-и“, каза още лидерът на БСП.   „Те си избраха слоган „Европа ни чува“. Да, тя ги чува и ги видя. И им отговори. Няма да бъдем приети скоро в Шенген, дори и по въздух и по вода, както обеща Борисов. Няма да бъде свалено наблюдението върху правосъдната система, защото не е ефективна. Граждани за европейско развитие на България ни отнемат европейското бъдеще всеки ден. Можем да спрем подмяната и безперспективността. Можем да направим промяната на 26-и, но промяна и тук в България“, подчерта лидерът на БСП. Корнелия Нинова посочи, че победата над ГЕРБ ще означава връщане на държавността, върховенство на закона, правосъдие, еднакво за всички, икономика и производство, съдържателно образование, достъпно здравеопазване, доходи, достойни за българите.  Според нея има подмяна на фактите, на учебниците, на паметта ни, на историята ни и на българщината. „Вчера някой ни убеждаваше в навечерието на Априлското въстание, че нямало турско робство. В България е имало турско робство и Руско-турска освободителна война, уважаеми управляващи! Не подменяйте историята на българина“, каза Нинова.  Според нея мнозина от българите не вярват в евроизборите. „Някои смятат, че там отиват само скъпоплатени чиновници. Не, зависи от нас, какви хора ще изпратим там. Други мислят, че Европа не може да ни подобри доходите. Може, ако нашите хора се преборят за минимална европейска заплата и минимална европейска пенсия. Смятате, че Европа не може да помогне на децата ни, да не заминават. Може, ако нашите представители се преборят за младежката гаранция, за културния чек, за образование и работа на младите хора. Отчаяни сте, че няма справедливост и правосъдие. Може да има, ако създадем европейска прокуратура и подкрепим г-жа Кьовеши за главен прокурор на Европа“, допълни Нинова. Според нея 26 май е изключително важна дата.   „Правителството на ГЕРБ, „Обединени патриоти“ и ДПС ни отдалечава всеки ден от това, за което говоря“, допълни Нинова.            ", "date": "2019.05.01", "title": "Корнелия Нинова: Подават оставки, но остават с апартаменти! Апартаментен морал! Това са ГЕРБ!"}
{"url": "http://epicenter.bg/article/Borisov-e-vav-Varshava--Zapochna-sreshtata-na-visoko-ravnishte--Zaedno-za-Evropa--/181553/2/0", "text": "  Поводът за срещата, инициирана от полския министър-председател Матеуш Моравецки е 15-годишнината от началото на голямото разширяване на Европейския съюз. Държавните и правителствени ръководители на Полша, Естония, Кипър, Латвия, Литва, Малта, Словакия, Словения, Унгария, Чехия, България, Румъния и Хърватия обсъждат състоянието на ЕС, сигурността и предизвикателствата пред Общността. Във фокуса на дискусиите е поставена възможността за още по-интензивно сътрудничество между страните за развитието на Европейския съюз. След срещата се очаква лидерите да излязат с обща декларация за обединението на Европа.  ", "date": "2019.05.01", "title": "Борисов е във Варшава. Започна срещата на високо равнище „Заедно за Европа“ "}
{"url": "http://epicenter.bg/article/Ivo-Hristov--Demokratsiyata-ni-veche-dori-ne-e-afrikanska--zashtoto-v-Afrika-protestirat-/181555/2/0", "text": "Демокрацията ни вече дори не е африканска, защото в Африка протестират! Само в България преживяваме политиката у дома пред телевизора с дистанционно в ръка.   Това заяви в словото си при откриването на предизборната кампания на БСП Иво Христов, кандидат за евродепутат.   \"Свободата на словото у нас е на 111 място в световната класация, между Етиопия и Мали. Това е и качеството на нашата демокрация. В България все още преживяваме политиката с дистанционно в ръка и не излизаме по площадите. Нашият шанс е на 26 май, с бюлетина номер 18. Всеки глас, извън БСП, е глас в подкрепа на Бойко Борисов\", каза пред множеството Иво Христов. Той припомни, че преди години 1 май е бил официален празник. По- късно е бил обявен за ретрограден. Христов благодари на всички, които са присъствали на Първомайския митинг, защото той е не само празник на труда, но и на милосърдието, таланта и почтеността. Той благодари на журналистите от вестник \"Дума\", че през всичките години са отстоявали свободата и обективното отразяване.    На първомайския митинг на БСП кандидатът за евродепутат отбеляза значението на свободата на словото. През годините много хора започнаха да предпочитат красивата лъжа пред истината, изтъкна той.      ", "date": "2019.05.01", "title": "Иво Христов: Демокрацията ни вече дори не е африканска, защото в Африка протестират!"}
{"url": "http://epicenter.bg/article/Vizhte-snimki-ot-20-hilyadniya-Parvomayski-miting-shestvie-na-BSP-/181557/2/0", "text": "\"Скъпи социалисти, симпатизанти, скъпи българи от цялата страна. Да ни е честит 1-ви май, Международният ден на труда и работническата солидарност. Да ни е честитата 143-тата годишнина от Априлското въстание. Въстание на българския дух и българското свободолюбие. Благодаря ви, че дойдохте днес, вижте колко сме много и заедно, за да дадем надежда и вяра на нашите сънародници, че може да има справедливост сега.\"   С тези думи лидерът на БСП Корнелия Нинова даде начало на Първомайския митинг-шествие, с който левицата открива кампанията си за евроизборите.   Събитието е посветено на Международният ден на труда, работническа солидарност и празника на в.Дума, левия печат и свободните медии.   С над 20 000 души започна традиционният първомайски митинг-шествие на БСП. Хората, дошли от цялата страна в София, тръгнаха на шествие от пл. „Св. Александър Невски“ към пл. \"Независимост\". Те носят плакати с надписи: „Искаме европейски доходи“, „Справедливост и достойнство СЕГА!“, „Искаме да останем в България“, „Не щем вежливост, а справедливост“.     \r\n \r\n \r\n   \r\n   \r\n   \r\n \r\n   \r\n   \r\n \r\n   \r\n   \r\n \r\n   \r\n \"Днес тук сме хиляди и още хиляди ни гледат и слушат. На 1 май ни събира миналото. Събра ни и настоящето, защото днес в 21 век в България има бели роби на труда. Днес в 21 век в България има хиляди работещи бедни. Най-вече ни събра бъдещето, общата ни воля да променим това, защото днес учители, земеделци, малък бизнес, шивачки, монтьори, механици, миньори, учени живеят зле. Сигурно сте чули статистиката от вчера. Над 1,5 млн. българи живеят под прага на бедност\", заяви в началото на словото си Нинова. \r\n   \r\n Има ли хора от Ямбол, обърна се към множеството Нинова. И след като чу възгласи: \"Да!\", продължи: \"В Ямбол качват на гръб своите близки болни, а Цветанов с луксозен асансьор се качва в средата на хола си!\" \r\n   \r\n \"Подават оставки, но остават с апартаменти. Апартаментен морал! Това е модел, който три правителства на Борисов 10 години създадоха в България. Модел, в който властта и парите победиха закона. Модел, в който едноличният му режим съсипа българските институции. Алчността заличи справедливостта. Бездушието уби солидарността. Задкулисието унищожи истината, а паралелната държава завзе истинската\", продължи лидерът на БСП. \r\n   \r\n \r\n   \r\n \"Можем да направим промяната. Ние уважаваме всички партии. Ние уважаваме свободния избор на всеки - да подкрепи, който иска, но нека да кажем истината - единствената партия, която може да победи ГЕРБ и да даде старт на промяната е БСП\", продължи Нинова.  \r\n   \r\n „Скъпи сънародници, ако искате тази промяна да започне, подкрепете ни на 26-и с бюлетина номер 18. Ние не сме идеални. Знаем го. Но ние три години се борим срещу статуквото, срещу задкулисието, срещу модела на прехода. Не успяха да ни купят с постове, не успяха да ни купят с пари. Искаме да продължим\", обърна се към множеството Нинова. И продължи: \r\n   \r\n \"Знаем как да подредим държавата, но не можем без вашата подкрепа. Нека се съберем достойни, почтени българи, да не позволяваме да ни разделят и владеят поотделно. Нека заедно на 26-и да си върнем достойнството на народ, който е бил люлка на европейската цивилизация. Да си отвоюваме свободата от политико-олигархичния октопод. Не се страхувайте, вдигнете глава и вярвайте в себе си, вярвайте, че сте сила, покажете я на 26 май.\" \r\n   \r\n \"Гласувайте за „Справедливост сега“, призова лидерът на БСП Корнелия Нинова. \r\n   \r\n Според нея управляващите ще се опитат да подменят изборите. „Да ви купят, да ви сплашат, да манипулират резултата. Единственият начин да ги спрем е масово всички да излезем и да гласуваме на 26-и“, каза още лидерът на БСП. \r\n   \r\n \r\n   \r\n „Те си избраха слоган „Европа ни чува“. Да, тя ги чува и ги видя. И им отговори. Няма да бъдем приети скоро в Шенген, дори и по въздух и по вода, както обеща Борисов. Няма да бъде свалено наблюдението върху правосъдната система, защото не е ефективна. Граждани за европейско развитие на България ни отнемат европейското бъдеще всеки ден. Можем да спрем подмяната и безперспективността. Можем да направим промяната на 26-и, но промяна и тук в България“, подчерта лидерът на БСП. Корнелия Нинова посочи, че победата над ГЕРБ ще означава връщане на държавността, върховенство на закона, правосъдие, еднакво за всички, икономика и производство, съдържателно образование, достъпно здравеопазване, доходи, достойни за българите. \r\n   \r\n Според нея има подмяна на фактите, на учебниците, на паметта ни, на историята ни и на българщината. „Вчера някой ни убеждаваше в навечерието на Априлското въстание, че нямало турско робство. В България е имало турско робство и Руско-турска освободителна война, уважаеми управляващи! Не подменяйте историята на българина“, каза Нинова. \r\n   \r\n Според нея мнозина от българите не вярват в евроизборите. „Някои смятат, че там отиват само скъпоплатени чиновници. Не, зависи от нас, какви хора ще изпратим там. Други мислят, че Европа не може да ни подобри доходите. Може, ако нашите хора се преборят за минимална европейска заплата и минимална европейска пенсия. Смятате, че Европа не може да помогне на децата ни, да не заминават. Може, ако нашите представители се преборят за младежката гаранция, за културния чек, за образование и работа на младите хора. Отчаяни сте, че няма справедливост и правосъдие. Може да има, ако създадем европейска прокуратура и подкрепим г-жа Кьовеши за главен прокурор на Европа“, допълни Нинова. Според нея 26 май е изключително важна дата. „Правителството на ГЕРБ, „Обединени патриоти“ и ДПС ни отдалечава всеки ден от това, за което говоря“, допълни Нинова. \r\n   \r\n \r\n   \r\n \r\n   \r\n „Събрали сме се над 25 000 души на 1 май, защото дойде време България да поведе своята битка за справедливост, достойнство и за своята свобода“. Това заяви водачът на листата на „БСП за България“ Елена Йончева по време на митинг-протеста по повод Международния ден на труда. Тя подчерта, че на никой народ тази свобода не е дадена наготово. „Още на 1 май 1886 г. в Чикаго хората излизат по улиците, за да защитят правото си на 8-часов работен ден. Тази битка за социални права се пренася в Европа и днес имаме 8-часов работен ден, свобода на словото, социални права, социалната защита и платено майчинство“, припомни тя и попита- къде всъщност е България днес. „Вече 12 година сме част от ЕС, но въобще не се доближава до него. Борисов захвърли България в кьошето на ЕС и е на път да я извади от Европа. Взехме всички възможни последни места във всяка една сфера. Днес имаме авторитарно управление и единствено нашето членство в ЕС ни спасява от диктатурата“, категорична е Йончева. Тя подчерта, че в България вече 10 години управлява „бандата на Бойко“, но тя е на път да се разпадне, защото всички виждат машината за грабеж, която тя е организирала.  „Тази банда превърна общините във феодални владения, където човек, ако не е близък до властта, не може да успее. Работещи българи са превърнати в работещи бедни. 40% от населението на България са на прага на социалното изключване и това е констатация на ЕК“, каза още водачът на листата на „БСП за България“. Според нея сме се превърнали в държава, където ако нямаш средства, не можеш да получиш добро здравеопазване – то се е превърнало в бизнес или акт на милосърдие. „Какво става със свободата на медиите? Само преди 11 години бяхме на едно място с Франция, днес сме извън Европа“, подчерта тя. По нейните думи Европа ни казва, че организираната престъпност и властта са едно и също нещо и еднакво мачкат медиите в България. \r\n   \r\n \r\n   \r\n Йончева заяви, че корупцията е заплаха за българската национална сигурност, защото източва 11 млрд. евро всяка година. „За всеки, който покаже тези корупционни практики, властта вади голямата бухалка, в която са превърнати държавните институции, така както в началото на 90-те години Борисов изваждаше малката бухалка“, допълни тя. Според данни на Световната банка загубите на България от корупция са 22% от БВП. „Това не е корупция, а грабеж. С тези пари 2,5 млн. българи могат да получат средни заплати. Тази сума е три пъти по-голяма от бюджета за здравеопазване. Тази сума може да бъде използвана за възраждане на българската икономика с висока добавена стойност и българите да не бъдат белите роби на Европа, в каквито се превръщат нашите съграждани“, посочи Йончева. Тя подчерта, че „БСП за България“ не само констатира този грабеж, а дава конкретни решения и алтернатива. Йончева припомни, че благодарение на битката на левицата, България е в Европа, в България вече не се консумира второ качество храна. \r\n   \r\n „Имаме своя социална и икономическа програма, която ще позволи в Европа да има общ стандарт за минимална работна заплата и пенсия. Ние ще съживим българското село, защото сега, ако отидете в българските села, те са в състояние- все едно се намираме във война – опустошени, обезлюдени и хората са обезверени“, коментира Елена Йончева. Според нея това е така, защото правителството води политика за унищожаване на малките и средни стопанства. „Над 7 млрд. евро са дадени за селскостопански субсидии, но те се използват неефективно. 70% от субсидиите се дават на едрите земевладелци - под 100 фирми, а в България има регистрирани над 90 000 земеделски производители “, обясни тя. „Днес битката е не само за ЕС и за България, ние ще победим, но трябва да започнат такива промени, чрез които България да победи и на 26-и май да заслужи свободата си“, заключи Елена Йончева. \r\n   \r\n \r\n \"Днес, тук, започва нашият път към победата - път, който ще свали правителството на Бойко Борисов от власт. Днес, тук, от този площад, ще заявим нашата воля и висок глас за справедливост. Справедливост сега. Справедливост за България”. С тези думи председателят на предизборния щаб на БСП откри митинг- протестът по повод 1 май. По думите му на този ден протестират стотици градове - в Европа и Америка. „Днес ние, тук, в България, в София, протестираме, защото в България няма държава”, категоричен бе социалистът. \"Скъпи приятели, днес сме се събрали тук, за да дадем началото на нашата предизборна кампания, за да дадем тласък на енергията и силата на кандидатите, които ще ни представляват в Европейския парламент”, каза още Свиленски. \r\n   \r\n Георги Свиленски заяви, че в България няма справедливост, няма справедливи доходи, заплати, пенсии и здравеопазване. „Стотици хиляди граждани работят за жълти стотинки, които даже не получават. Стотици хиляди български граждани работят по 12-14 часа и няма кой да ги защити. Болници фалират една след друга, здравеопазване няма, болните умират пред здравни заведения - ще допуснем ли това да се случва в нашата родина?”, попита народният представител. „Никога”, скандираха хората на площада. \r\n   \r\n \r\n   \r\n \"До кога ще продължава гаврата с трудещите се в здравеопазването?\". Този въпрос отправи народният представител от ПГ на \"БСП за България\" проф. Георги Михайлов по време на Първомайския митинг-протест, с който левицата откри кампанията си за евроизборите. Той подчерта, че независимо от прекрасните лекари, от чудесните медицински сестри и всички, които са ангажирани в българското здравеопазване, е изключително тежко. \"Днес, на 1-ви май, искаме да попитаме високо - до кога ще продължава гаврата с българските медицински сестри, чиито доходи са приравнени към най-ниските в страната? До кога младите български лекари ще бъдат принудени да напускат България, а тези, които остават тук, да работят на два или повече договора, за да издържат своите деца и семейства? До кога ще гаснат общинските болници? До кога привилегия на едни лечебни заведения ще бъде да лекуват по скъпи високоплатени пътеки, а здравно неосигурените, тежко болните, безперспективните ще бъдат задача на други? До кога от пазара ще изчезват лекарства за социално значими заболявания? До кога българските граждани с тежки заболявания, поради нелепи административни решения, няма да имат достъп месеци наред до сериозни изследвания за тяхното състояние? До кога ще бъдем първи по смъртност в ЕС и последни по  продължителност на живота?\", попита още той. \r\n Проф. Георги Михайлов подчерта, че левицата е посочила своите решения на проблемите в здравеопазването във \"Визия за България\"  - държавата да се върне в здравеопазването, за да запази най-ценното за една нация - нейното здраве и здравето на нейните деца. Според него, за да се случи това, за да могат българите да имат право на справедливост и то сега- и в здравеопазването, и във всички сфери, пътят минава през изборите на 26-ти май. \"Затова гласувайте с номер 18, за да се сбъдне вашата справедливост, вашата сила и да бъде вашата победа\", призова проф. Георги Михайлов. \r\n   \r\n \r\n   \r\n \r\n   \r\n \"Лъжат ни непрекъснато. Писна ни да живеем в лъжа. Време е за промяна, да има човещина, да има справедливост\". Това заяви председателят на синдикат \"Защита\" Красимир Митов. Той припомни, че на същата дата, миналата година, хората отново са протестирали и искали управляващите да чуят гласа на народа- че живее в мизерия, бедност, с най-ниските заплати, най-лошите условия на труд, лошо здравеопазване. По думите му всички, които искат да си търсят правата, биват мачкани, уволнявани, малтретирани. \"Нашата позиция затова все още е за оставка на това правителство, то не може да управлява България\", категоричен бе той. Митов заяви, че ръководеният от него синдикат е за увеличаване на доходите, нормално здравеопазване, прилични доходи за трудещите се в сферата на здравеопазването и да има достъп до него за всички пациенти. \"Поради, на ток, на хляб?\", попита той. По думите му изходът е един - на 26-ти май- всички пред урните. \"Ако са честни изборите, ще победи БСП. След това всички трябва да потърсим правата си за по-достоен живот\", заключи Красимир Митов. \r\n   \r\n \r\n", "date": "2019.05.01", "title": "Вижте 20-хилядния Първомайски митинг-шествие на БСП, който Нинова поведе! (снимки и слова)"}
{"url": "http://epicenter.bg/article/Malina-Krumova--Obsazhdat-se-po-chesti-pregledi-za-vazrastnite-shofyori/181560/2/0", "text": "Държавната агенция \"Безопасност на движението по пътищата\" прави комплексен анализ на състоянието на пътната безопасност, като в резултат от него ще бъдат предложени мерки за нейното повишаване.  Това съобщи председателят на агенцията Малина Крумова пред БНТ, цитирана от пресслужбата на Министерството на регионалното развитие и благоустройството.  По думите ѝ по-чест контрол на физическото състояние на шофьорите след определена възраст е сред възможните предложения, които подлежат на обсъждане.  \"Около 13% от хората над 64-годишна възраст в България са шофьори, а според статистиката на регистрираните пътнотранспортни произшествия четири пъти е по-голяма вероятността те да загинат като водачи в инцидент на пътя\", обясни Малина Крумова.  Затова сред обсъжданите мерки на този етап е по-възрастните шофьори да минават по-често на медицински прегледи, но все още не е конкретизирана нито възраст, след която да се прилага подобно изискване, нито честота на контрола.  \"Не зная защо в публичното пространство се коментира точна възраст от 60 години – това трябва да е резултат от експертна медицинска оценка, която все още не е направена\", подчерта тя и поясни, че е възможно изискването да се прилага след 65 или 70 години.  \"Всичко към този момент са само спекулации\", каза още председателят на държавната агенция.  Малина Крумова беше категорична, че на този етап не се обсъждат допълнителни тестове или други изисквания за никоя група шофьори.  \"Говорим само за мерки, които и в момента се прилагат\", акцентира тя и даде пример, че в момента, при подновяване на всеки 10 години на шофьорската книжка в категория B, се изисква предоставянето на медицинско свидетелство.  \"Ние коментираме единствено дали е нужно след определена възраст тези прегледи да са по-чести и дали трябва да се акцентира към определени аспекти на здравното състояние на шофьора\", обясни тя.  \"За всяка възрастова група шофьори е необходимо да се приложат диференцирани мерки, за да постигнем общата ни цел – повишаване на пътната безопасност и намаляване жертвите по пътищата\", каза тя и коментира потенциалните рискове при младите шофьори.  Те най-често са по-агресивни на пътя, прекалено уверени, но с малък опит. Зачестяват и случаите, особено при младите шофьори, за употреба на наркотични вещества преди да седнат зад волана.  Около 40% от всички пътнотранспортни произшествия в ЕС стават при служебни пътувания. Затова и Държавната агенция \"Безопасност на движението по пътищата\" в момента разработва системи за управление на безопасността на служителите при движение по пътищата, които ще започнат да се прилагат първо в бюджетните организации, стана ясно от разговора.  \"Стъпваме на европейския и международен опит като част от мерките са за завишаване на контрола към техническата изправност на превозните средства, на техните водачи и недопускане на шофьори с много нарушения да управляват служебни автомобили\", поясни Малина Крумова.", "date": "2019.05.01", "title": "Малина Крумова: Обсъждат се по-чести прегледи за възрастните шофьори"}
{"url": "http://epicenter.bg/article/Otbelyazvame-143-godishninata-ot-izbuhvaneto-na-Aprilskoto-vastanie-/181516/2/0", "text": "По традиция Панагюрище е център на честванията, посветени на 143-та годишнина от Априлското въстание.   За 118 -ти път, откакто официално се отбелязва годишнината от славната априлска епопея, българи от цялата страна ще се съберат в столицата на четвъртия революционен окръг, за да  отдадат почит пред подвига на Априлци.    Тържествата ще започнат в 10.30 часа с литийно шествие, което ще пренесе Светините на Април 1876-та, от историческия музей до площад „20-ти април“. Там ще бъде извършен ритуалът по издигането на националния флаг.   В  историческия храм „Свето Въведение Богородично“ ще бъде от отслужен молебен за  благоденствие Веднага след това, в 11.30 минути ще започне военно-историческия спектакъл възстановка „Мъжество и саможертва“.   Кулминацията на тържествата е тържественият митинг-заря , който програма „Хоризонт“ ще предаде пряко в 20.30 мин. Официалното слово ще произнесе председателят на НС Цвета Караянчева.   В Клисура честванията продължават с възстановка на моменти от Априлсокто въстание. Снощи на площада в подбалканския град се състоя тържествен митинг-заря, на който присъства президентът Румен Радев. Почетена беше паметта на загиналите при погрома на въстанието над 400 клисурци.   Днес Радев ще наблюдава възстановката, в която ще участват близо 200 души - самодейци, сред които и десетки от националното дружество \"Традиция\" от цялата страна.   В Копривщица тържествата започнаха още вчера, но ще продължат и днес   Априлското въстание избухва на 20 април стар стил (1 май нов стил) 1876 г. в Копривщица и е организирано от Българския революционен централен комитет. Въстанието избухва предсрочно на 20 април заради предателство. По план е трябвало да започне на 1 май 1876 г.   Подготовката на въстанието е осуетена от османските власти. От 95 въстанали села и градчета във въстанието участват едва около 10 000 мъже, въоръжени с огнестрелно оръжие. Прибързаното обявяване на въстанието, подготвеността на османските власти за евентуален бунт след Старозагорския опит за въстание и след Босненско-Херцеговинското въстание, крайно недостатъчното снабдяване с оръжия и не на последно място неопитността на апостолите, тяхната несъгласуваност и пълната липса на международна заинтересованост, обясняват бързия му и кървав край.  ", "date": "2019.05.01", "title": "България отдава днес почит на героите от Април 1876-та"}
{"url": "http://epicenter.bg/article/MVnR-s-pozitsiya-za-poslednite-sabitiya-vav-Venetsuela/181518/2/0", "text": "Министерството на външните работи излезе с позиция за събитията във Венецуела от последното денонощие.  България подкрепя венецуелския народ в неговия стремеж за активна гражданска позиция срещу диктатурата и насилието. Категорични сме, че трябва да има мирно решение на кризата и осигуряване на плавен преход към легитимна, демократично установена власт, се казва в позицията на външното ни министерство.  Ситуацията в страната и пропастта, до която е докарана - политическа, социална и икономическа, не търпи абсолютно никакво отлагане на крайно необходимите да бъдат проведени свободни и прозрачни президентски избори.", "date": "2019.05.01", "title": "МВнР с позиция за последните събития във Венецуела"}
{"url": "http://epicenter.bg/article/Ilian-Todorov--Balgarite-vastavat-ne-sreshtu--sazhitelstvoto--a-sreshtu-robstvoto-/181520/2/0", "text": "Областният управител на Софийска област Илиан Тодоров участва в тържественото отбелязване на 143-тата годишнина от избухването на Априлското въстание в Копривщица.  В словото си Тодоров припомни защо Априлското въстание е най- важното историческо събитие за България.  „Април 1876 година българите под турско робство въстават в името на най-ценното си – свободата. Еманацията на техния неспокоен и несломим дух се нарича Априлско въстание.   Българите въстават не срещу „съжителството“, не срещу дискриминацията, както пише в учебниците по история, а срещу робството. В тъканта на Априлското въстание са имената на Тодор Каблешков, Георги Бенковски, Панайот Волов, Васил Петлешков, Георги Икономов, Георги Тиханек….Да се знае! Те въстават срещу робството, срещу зверствата, срещу насилственото потурчване, не срещу присъствието.“  Той призова да се знае и помни историческата истина, такава каквато е, а не каквато се опитват да представят в учебниците по история, а именно, че преди 143 години героичните българи не искат повече да търпят и въстават срещу турския поробител. Тодоров подчерта, че днес живеем във времена на подмяна на исторически факти, времена, в които за баташкото клане се говори като за мит, а за турското робство като за метафора.  „Живеем във време на жестока подмяна. Време, в което някои си позволиха да говорят за „мита Батак“. На тях ще им кажа: „Идете и вижте. Там вляво, в църквата в Батак има едно кладенче. Просто сведете глава и се смирете!“ Не слушайте гласовете на подмяната! Слушайте сърцето си!“ Областният управител призова никога да не забравяме думите и заветите на героите на Априлското въстание. „Помнете ги! Защото във всеки от нас има от бунта и непримиримостта на героите от Априлското въстание! Затова България ще е вечна!“  По покана на Тодоров на тържественото отбелязване на 143-тата годишнина от Априлското въстание присъства и китайския посланик Н.Пр. Дун Сяодзюн.", "date": "2019.05.01", "title": "Илиан Тодоров: Българите въстават не срещу „съжителството“, а срещу робството!"}
{"url": "http://epicenter.bg/article/Kakva-globa-grozi-balgarkata--draskala-po-Kolizeuma-/181521/2/0", "text": "17-годишна българска ученичка бе хваната \"в крачка\", докато дълбаела инициалите си върху стена на Колизеума в Рим. Момичето било на екскурзия във Вечния град, заедно със свои учители и съученици, съобщи в репортаж Нова телевизия.   Не успяла да довърши творението си заради бързата намеса на служителите на реда и карабинерите, които я задържали в близкия участък. Освобоена е, след като срещу нея е задействана процедура на италианската прокуратура за утежнено нанасяне на щета.   Наказанието за такова провинение е присъда от половин до 3 години и глоба до 20 000 евро.  Такава плати и прочулият се със същото дело преди 4 години футболист Благой Георгиев. Италианската публика научи името му не заради футболните му изяви, а защото дълба името си по Колизеума, за което му бе наложена максимална глоба.  Римският Пантеон и Колизеумът са най-честите мишени на вандалите. Хвърлянето във водите на фонтана \"Ди Треви\" пък е предпочитано за видео изяви на разсъбличащи се или пияни туристи.  ", "date": "2019.05.01", "title": "Затвор до 3 години и глоба от 20 000 евро грози българката, драскала по Колизеума"}
{"url": "http://epicenter.bg/article/Vasil-Vasilev-s-prochuvstveno-slovo--Otsenyavam-i-svobodniya-duh--koyto-vlastva-v-tv-Evrokom-/181522/2/0", "text": "\"Тази вечер предаването, което Ви благодаря че следите, няма да започне, няма да протече и няма да приключи по обичайния начин\", обяви авторът и водещ на едно от най-гледаните предавания на Евроком.    \"Причината, добави Василев е, че това е последното издание на \"Не се страхувай\", което се излъчва по Евроком. Моят едногодишен договор с телевизията изтича утре. Договорът няма да бъде подновен, не защото аз или ръководството на Евроком не искаме. Още преди първото излъчване на това предаване, т.е. преди повече от година и половина вече бях поел ангажимент да водя такова предаване в друга телевизия. Но тогава тя още се създаваше. Докато чаках, приех предложението на Евроком и в продължение на една година бяхме заедно в техния ефир. Тази вечер ще видите откъси от най-доброто, показано в ‘’Не се страхувай ‘’ през последните 52 седмици.    Сега другата телевизия вече работи. Аз спазвам ангажимента си. При това тя излъчва от студио в сграда, която е наша собственост. Естествено е да опитам да помогна на клиентите си, ако мога и на програмата им. Уважавам наемателите ни и винаги гледам да им съдействам.  Благодаря на ръководството на Евроком за безупречното сътрудничество. Оценявам и свободния дух, който властва в телевизията. През тази година в нито един момент, по никакъв повод не съм доловил и намек за цензура или възражения от тяхна страна към мое мнение и оценка, споделяни с вас. Такава, убеден съм, е политиката им към всички предавания.  Това прави чест на ръководството на Евроком, особено на фона на неоспоримия властови натиск над журналисти и медии извън тази сграда. Затова и тук са се събрали големи имена на българската телевизионна публицистика. Разделям се с тях с малко съжаление и с много уважение. Подкрепяйте ги !   А аз ще си дам малко почивка. След това ще гледам отново да спечеля вниманието Ви.    До нови срещи с \"Не се страхувай\" в българската телевизионна вселена.   Според запознати новото предаване на Васил Василев пак ще се казва \"Не се страхувай\" и ще се излъчва отново всеки понеделник от 20.00, вече по БСТВ. Премиерата е на 13 май. ", "date": "2019.05.01", "title": "Васил Василев с прочувствено слово: Оценявам и свободния дух, който властва в тв Евроком "}
{"url": "http://epicenter.bg/article/Reneta-Indzhova--Star-balgarski-manier-e-da-se-vadyat-skandalite--kogato-idvat-izbori/181523/2/0", "text": "„Кой е този европейски бюрократ, който реши, че селските райони ще бъдат подпомагани безвъзмездно с пари“, попита риторично в сутрешния блок на БТВ бившият министър - председател на България Ренета Инджова. Тя коментира скандала с къщите за гости в предаването \"Тази сутрин\". \"Мислите ли, че когато проблемите във фонд „Земеделие” са толкова големи, нещо ще се оправи. Нищо подобно. Прокуратурата няма да направи нищо\", добави тя.  Според бившия служебен премиер \"Европа ще си поиска дадените от нея пари\". \"Остава да се реши кой ще връща откраднатото от нея. Ако тези, които са ги взели, напуснат страната, ние ще ги плащаме. Борисов иска да покаже нови проекти, за да изглежда, че парите са вложени\", продължи Инджова.  „Много неща ще станат явни“, смята бившият служебен премиер. „Ще има още една фаза с църквите и манастирите“, каза Инджова.  Винаги в икономиката всичко скрито се проявява, категорична е тя.  „Сега се изваждат скандалите в селските райони, защото идват избори. Това е един стар български маниер“, заяви Ренета Инджова.  Тя е категорична, че не е приключил \"Апартаментгейт\". \"Сега е \"Къщагейт\", после ще дойде \"Магистралагейт\", след това друг гейт\", каза Инджова.  На въпрос какво да очакваме от евроизборите, Инджова отговори, че какъвто и да е резултатът, ще е категоричен, защото България има да решава един екзистенциален въпрос – дали да я има или да я няма.   „Предстои да се реши екзистенциалният въпрос дали България ще я има. БСП и ГЕРБ трябва да се разберат”, каза за предстоящия вот Инджова.  Ренета Инджова, която ръководеше и НСИ в миналото, отговори и на въпроси, свързани с последните статистически данни за пустеещите села. \"Българите са изчезващ вид. На българина му харесва да е жертва. Приели са съдбата да бъдат изчезващ вид. Делът на работниците е нищожно малък. Ще бъдем общество, в които ще има доктори, но няма да им сестри, ще има митрополити, но няма да има попове, ще има инженери, но няма да има изпълнители\", каза тя. Според Инджова \"всички искат да са средна класа\", но без работници, го няма и стремежа към солидарност.      ", "date": "2019.05.01", "title": "Ренета Инджова: Сега е \"Къщагейт\", после ще дойде \"Магистралагейт\", след това ще е друг гейт"}
{"url": "http://epicenter.bg/article/Zhalt-kod-za-silen-vyatar-e-obyaven-v-8-oblasti/181526/2/0", "text": "За 8 области на страната е в сила жълт код за силен вятър на 1 май, информират от Националния институт по метеорология и хидрология. Очаква се силен вятър с пориви до 24 метра в секунда. Предупреждението важи за областите Видин, Монтана, Враца, Плевен, Велико Търново, Русе, Разград и Силистра.   Днес ще има променлива облачност, по-значителна в следобедните часове, когато на места, главно в планинските райони ще превали и прегърми. Това съобщи за Агенция „Фокус“ дежурният синоптик в Националния институт по метеорология и хидрология (НИМХ) Боряна Маркова. Ще духа умерен, в Дунавската равнина и временно силен вятър от запад-северозапад. Максималните температури ще са предимно между 18° и 23°. По Черноморието ще духа до умерен западен вятър, който след обяд ще се ориентира от юг-югоизток. Облачността ще е променлива, значителна над южните райони, където на отделни места ще превали. Максимални температури на въздуха: 17-21°. Температурата на морската вода е 14-15°. Вълнението на морето ще бъде 1-2 бала. Атмосферното налягане ще се повиши слабо, но ще остане по-ниско от средното за май. Над планините ще има променлива, често значителна облачност и на места ще превали дъжд, по високите върхове - сняг. Ще духа умерен, по билата – силен западен вятър. Максимална температура на височина 1200 метра около 12°, на 2000 метра – около 3°.  ", "date": "2019.05.01", "title": "Жълт код за силен вятър е обявен в 8 области"}
{"url": "http://epicenter.bg/article/Rumen-Gechev--Vot-za-BSP-shte-oznachava--che-balgarskiyat-narod-iska-promyana/181528/2/0", "text": "  „Вот за БСП ще означава, че българският народ иска промяна и смяна на модела”. Това каза за радио „Фокус“ проф. Румен Гечев, кандидат за евродепутат  от листата на „БСП за България“.   Той обясни, че състоянието на жизненото равнище в България е плашещо. Според него страната ни изостава от стандарта на ЕС, докато Полша, Чехия и дори Румъния се приближават.   Проф. Гечев добави още, че вижда алтернативата в предложените от БСП нови решения в проекта „Визия за България“.   Той допълни, че БСП предлага кардинално нови решения, различни от тези на управляващите, които не предлагат никаква визия за следващите години.   „Партията предлага осигуряване на безплатен достъп до образованието на всички нива и награждаване на младежите, завършващи дефицитни професии, за да могат те да останат и да се развиват в България. Болниците не трябва да са търговски дружества”, каза проф. Гечев.   „Решенията, които предлагаме, са изпробвани и реализирани в други европейски страни и са дали резултат. Един от основните моменти във „Визия за България“ и „Визия за Европа“ на БСП е европейската програма за реиндустриализация. Ние считаме, че най-добрата социална политика за преодоляване на бедността е инвестиционната политика. За ускорено икономическо развитие и повишаване на жизнения стандарт е задължителна реализацията на крупни инвестиционни проекти“, обясни той.   По думите му такива проекти са изграждането на атомната електроцентрала „Белене“, реализацията на проекта „Южен поток“, както и на тръбопровода Бургас – Александруполис. „Те трябва да се разглеждат не само като източник на приходи от транзитни такси, но най-вече като осигуряване на ритмични доставки на достъпни и сравнително евтини енергийни източници, което ще даде на България две възможности- първо, за развитие на  индустрията и  второ, възможности за експорт и реекспорт”, подчерта проф. Гечев.   Проф. Румен Гечев коментира и скандала с къщите за гости: „Проблемът на България не е в загубата на няколко милиона евро. Тук става въпрос, че управляващите са спрели инвестиционни проекти за милиарди, с което нанасят огромни загуби на българската икономика”. Според него управляващите нямат абсолютно никаква икономическа политика, както и  нямат визия за развитието на България в следващите години.   Проф. Румен Гечев заяви, че представителите на България в Брюксел трябва да защитават родината ни при формирането на външните политики, защото в момента тя се очертава като слугуваща страна, готова да изпълни всякакви прищевки на чужди сили.   „В досегашната работа на ЕП се е усещала остра липса на участието на България във възлови комисии и при формирането на важни европейски политики, заради което страната ни е загубила милиарди инвестиции”, каза още той.", "date": "2019.05.01", "title": "Румен Гечев: Вот за БСП ще означава, че българският народ иска промяна"}
{"url": "http://epicenter.bg/article/S-opasnost-za-zhivota-sa-dve-ot-zhenite--koito-postradaha-pri-tezhkata-katastrofa-s-bus-kray-Varna/181529/2/0", "text": "В реанимация с опасност за живота са две от жените, които пострадаха при вчерашната тежка катастрофа край варненското село Припек.  Вчера общо седем души пострадаха, след като микробус за междуселски превози излезе от пътя.  Трима от пострадалите бяха изписани от болница още вчера. Две от жените са настанени в гръдна хирургия с множество травми, а други две на 50 години – в реанимация.  \"Засега и двете жени в реанимацията са с опасност за живота. Състоянието им е стабилно, но тежко. Двете жени са с фрактури на ребрата и прешлените, и имат дихателна недостатъчност. Дишането им се поддържа с изкуствена вентилация. Предстоят им операции на гръбначния стълб\", заяви лекар от болницата пред bTV.  Причините за катастрофата все още се изясняват. Според една от версиите моторист е засякъл микробуса и затова 70-годишният шофьор на микробуса е изгубил контрол и се е преобърнал. ", "date": "2019.05.01", "title": "С опасност за живота са две от жените, които пострадаха при тежката катастрофа с бус край Варна"}
{"url": "http://epicenter.bg/article/Plamen-Dimitrov--Evrovotat-na-26-may-e-reshavasht--kakto-za-Evropa--taka-i-za-Balgariya/181530/2/0", "text": "Президентът на КНСБ Пламен Димитров поздрави всички хора на труда в България по повод 1 май, Ден на труда и международната работническа солидарност.  В поздравителния си адрес той напомни: „На тази дата казваме: Искаме нова политика в Европа, която да бъде справедлива за всеки. Рецептите, с които ни лекуваха през последните години, се оказаха погрешни и това е видно по ширещите се неравенства и огромната бедност. Политиката на съкращения, ограничения и лишения се оказа грешна както за Европа, така и за страната ни. Орязването на социални помощи, орязването на данъчните стимули за развитие, създадоха най-големите неравенства от началото на прехода“.  “На 26 май, само дни след нашия празник, имаме шанс да кажем своето „Стига“ и на европейските избори”, заявява Димитров.  “Този вот е решаващ както за Европа, така и за България. Промяната, която искаме, достойните заплати за лекари, медицински сестри, учители или учени, могат да се случат само чрез голяма промяна в Европа. Този път промяната е в нашите ръце и само от нас зависи да се върне справедливостта на континента”, заявършва Пламен Димитров. ", "date": "2019.05.01", "title": "Пламен Димитров: Евровотът на 26 май е решаващ, както за Европа, така и за България"}
{"url": "http://epicenter.bg/article/Veronika-Kaneva--Horata--koito-iskaha-da-pravyat-biznes-s-kashti-za-gosti--nyamaha-dostap-do-evropari-/181532/2/0", "text": "„Хората, които искаха да развиват бизнес с къщи за гости, нямаха достъп до евросредства”, заяви пред Нова телевизия Вероника Кънева, председател на Асоциацията на собственици на такъв тип места за настаняване.  Тя допълни, че стопаните масово нямат възможност да инвестират около 200 000 евро, които после следва да им бъдат възстановени по европрограма.  Кънева сподели още, че на местата за реклама на къщи за гости, включително и онлайн, не е срещала обяви за обектите, финансирани с пари от Брюксел.  ", "date": "2019.05.01", "title": "Вероника Кънева: Хората, които искаха да правят бизнес с къщи за гости, нямаха достъп до европари!"}
{"url": "http://epicenter.bg/article/Kandidatite-za-evrodeputati-ot--quot-BSP-za-Balgariya-quot--pochetoha-pametta-na-partizanite--ubiti-kray-Lipnitsa/181534/2/0", "text": "Кандидатите за евродепутати от \"БСП за България\" почетоха паметта на партизаните, убити край Липница. Кандидатите за евродепутати Сергей Станишев и Валери Жаблянов взеха участие в митинг-заря в село Липница, Мизия. Заедно със стотици граждани, те почетoха паметта на петимата партизани – Васил Воденичарски, Лазар Драйчев, Дафинка Чергарска, Петър Костов, Стефан Ликов и ятаците Горан Буждански и Цоло Върбанов, които преди 75 години са убити край селото и завинаги остават в историята ни. В събитието участие взеха над 200 души, ръководствата на Областните съвети на БСП във Враца и Монтана, представители на всички Общински съвети на БСП от област Враца, народни представители.  В изказването си лидерът на ПЕС Сергей Станишев подчерта: „Идеята за ЕС и Европейска общност е иманентно свързана с болката и страданията, породени от фашизма и Втората световна война. Стремежът към мир, взаимно уважение и споделяне на общи ценности - свобода, демокрация, равенство – беше реакция на мракобесието в Европа\".  По думите му фашизмът във всичките му проявления, форми и разнородности се основава на омраза, разделение, омраза към различния, на насилие. \"Днес виждаме, че става все по-популярна тезата за Европа на отечествата. Всички сме патриоти на нашите отечества, но зад тази красива на пръв поглед идея се прокарва Европа на разделението и противопоставянето\", каза той. Според него тя може да ни върне в ужасни времена, които никой от нас не би искал да преживее отново. „Днес отбелязваме едно от стотиците сражения на партизаните с фашизма. Смъртта на Васил Воденичарски и неговите другари е доказателство, че режимът в България по време на Втората световна война е бил също толкова фашистки, както във всяка една от държавите, участващи в „Тройната Хитлеристка ос\", заяви кандидатът за евродепутатът от левицата Валери Жаблянов. Той подчерта, че БСП се противопоставя последователно на опитите за реабилитация на фашистките режими и дейци през последните десетилетия. От това, което наблюдаваме днес в Европа, можем ясно да кажем, че на битката с фашизма не може да бъде поставен край докато неговите последователи възхваляват „Кафявата чума“ на 20-ти век“, коментира той.  По време на възпоменателния митинг Сергей Станишев връчи традиционната литературна награда за цялостно творчество „Васил Воденичарски“ на поета и писател Димитър Христов. Наградата е учредена от Съюза на българските писатели, съвместно с община Хайредин в памет на командира на партизанската група.  ", "date": "2019.05.01", "title": "Кандидатите за евродепутати от БСП почетоха паметта на партизаните, убити край Липница"}
{"url": "http://epicenter.bg/article/Krum-Donchev--Podkrepyam-horata-v-borbata-im-za-po-dobar-i-dostoen-zhivot/181535/2/0", "text": "\"Подвигът, саможертвата на клисурци и на всички участници в Априлското въстание е задължение за всички нас, техните наследници, и урок как се отстоява чест, дом и Родина\", това заяви кандидатът за евродепутат от \"БСП за България\" Румен Гечев при посещението си в Клисура по повод честванията на Априлското въстание.\"   \"Ние сме длъжници на тези хора, защото днес, толкова години след Априлското въстание, вместо България да е водеща в Европейския съюз, ние сме на едно от последните места. И затова не е виновна Европа, а българските управляващи. Такива прекрасни градчета, като Клисура, са заплашени от обезлюдяване, а има практика в цяла Европа за справяне с този проблем. Страната ни трябва да има по-активна политика в тази посока“, коментира проф. Гечев и даде за пример плана Юнкер. Според него от този фонд България може да се възползва, ако има добре разработени инвестиционни програми и ако тези програми са съобразени, от страна на българското правителство, с регионалните особености, включително и за селище като Клисура. \"Защото тук, днес, изпитваме чувство и на гордост, и на срам. Гордост заради тези българи, които са отдали живота си за страната ни и срам за това, че България се намира на едно от последните места в Европейския съюз. Това е неприемливо и недопустимо”, категоричен бе проф. Румен Гечев.   \"Днес съдбата за пореден път ме изпрати в Светинята на България – района на градовете Пазарджик, Пещера, Батак и село Капитан Димитриево. Място, изпълнено със съкровен героизъм и съхраняващо славна история. За мен и чест да взема участие във възпоменателните чествания по повод отбелязването на 143 години от Априлската епопея\". Това заяви кандидатът за евродепутат от листата на \"БСП за България\" Крум Дончев пред всички присъстващи. Той подчерта, че освен дълга му на потомък, на това място го връща и чисто личният дълг към местното население.   \"Още през далечната 2000 г., именно по тези места, започна възходът на моята спортна кариера, като една от причините за него бе чисто човешката подкрепа, която получавах по трасетата на легендарните Рали „Хеброс“ и Планинско „Пещера“. Днес е времето, когато аз трябва да дам подкрепата си на местните хора чрез борбата ми за по-добър и достоен живот\", каза още Дончев.  ", "date": "2019.05.01", "title": "Крум Дончев: Подкрепям хората в борбата им за по-добър и достоен живот!"}
{"url": "http://epicenter.bg/article/Asim-Ademov--Polzite-ot-chlenstvoto-na-Balgariya-v-ES-se-useshtat-vav-vsyako-naseleno-myasto-/181537/2/0", "text": "  При засилен интерес протекоха срещите на кандидата за евродепутат от ГЕРБ Асим Адемов в с. Трапище и в гр. Лозница (област Разград). Заедно с Адемов бяха областният координатор на ГЕРБ и кмет на Разград д-р Валентин Василев, областният управител Гюнай Хюсмен и зам.- областният управител Нурие Црънгалова.  „Европа е във всяко населено място. Ползите от членството на България в Европейския съюз се усещат навсякъде и европейската солидарност влияе положително върху нашата икономика. Ние сме единствената партия, която обяснява на достъпен език на хората защо е важно да излязат на 26 май и да дадат своя глас. Нека да погледнем резултатите от досегашните правителства на ГЕРБ и тези на опозицията”, посочи кандидатът за член на ЕП от ГЕРБ Асим Адемов.  Областният координатор на ГЕРБ и кмет на община Разград д-р Валентин Василев сподели, че един от основните проблеми в момента са фалшивите новини. „Ние можем да им се противопоставим като показваме на хората какво прави правителството за всички нас, какво е било преди 10 години и какво е сега. В община Разград по европейски програми са усвоени над 20 млн.лв.”, информира градоначалникът.  Областният управител Гюнай Хюсмен заяви, че ГЕРБ е единствената партия, която през годините е запазила своята комуникация очи в очи с гражданите. „Няма друг политик като премиера Борисов, който да е направил толкова много за нас. Сега ние трябва да дадем своята оценка за това“, категоричен бе областният управител.  На срещата в с.Трапище присъства и най-възрастният жител на селото – 93 годишният бай Хасан.", "date": "2019.05.01", "title": "Асим Адемов: Ползите от членството на България в ЕС се усещат във всяко населено място "}
{"url": "http://epicenter.bg/article/Rumen-Radev-s-pozdrav-za-Denya-na-truda/181538/2/0", "text": "Държавният глава Румен Радев поздравява българите по случай Международния празник на труда. Това съобщиха от прессекретариата на държавния глава.  По думите на президента трудът е създал България, възраждал я е след войните, прославял я е по света, но днес той често остава недооценен. Стотици хиляди сънародници изкарват прехраната си зад граница в търсене на достойни доходи. Това трябва да се промени и в България трябва да бъде ценен трудът на всеки български гражданин. „Докато светът води битка за таланти – образовани, решителни и с поглед в бъдещето, у нас борбата продължава да е за достойни условия на труд и справедливо заплащане. От нейния изход зависи и какво бъдеще ще има страната ни и нашият народ“, подчертава Румен Радев.  Държавният глава изразява признателността си към всички българи, които с усърдието си съграждат и пазят България.", "date": "2019.05.01", "title": "Румен Радев с поздрав за Деня на труда: Трудът е създал България, но днес често е неоценен!"}
{"url": "http://epicenter.bg/article/Vremeto-prez-may---s-temperaturi-ot-5--do-33-/181539/2/0", "text": "Тази година през май се очаква средната месечна температура да бъде около нормата, която в по-голямата част от страната е между 16 и 19°, по Черноморието и във високите полета - 15-16°, в планините - от 2-5° по високите части над 2000 m до 12-14° в по-ниските, съобщават от НИМХ.   \r\n Най-ниските температури през месеца ще са предимно между 5° и 10°, по-ниски в края на първото десетдневие, особено в котловините и по високите полета на Западна България, където има условия за слани. \r\n Най-високите през май ще бъдат между 28° и 33°. \r\n   \r\n Месечната сума на валежите ще бъде около и над нормата в западната половина от страната и около нормата - в източната. Месечна норма на валежите е между 50 и 70 mm, по Черноморието и долината на р. Струма – между 30 и 50 mm, в планинските и припланински райони - от 70 до 140 mm. \r\n   \r\n В началото на първото десетдневие температурите относително ще се понижат и ще са по-ниски от обичайните. Облачността ще е по-често значителна и на места ще има краткотрайни валежи и гръмотевици. Към 3-4-ти се очаква затопляне, ще има и повече слънчеви часове. Купеста облачност ще се развива, главно над планинските райони, но само на отделни места ще превали и прегърми. \r\n   \r\n През следващите дни до края на периода температурите ще се понижават. Облачността ще е често значителна и на много места ще има валежи и гръмотевични бури. В края на десетдневието, при изясняване и стихване на вятъра, по високите полета и в котловините има условия за образуване на слани. \r\n   \r\n В началото на второто десетдневие се очаква подобрение на времето и бавно повишение на температурите. В средата и в края на десетдневието отново ще е неустойчиво с развитие на купесто-дъждовна облачност и краткотрайни валежи, гръмотевични бури и градушки. Температурите ще бъдат близки до обичайните. \r\n През третото десетдневие температурите относително ще се повишат. Ще се задържи неустойчиво, с повече слънчеви часове преди обяд и с краткотрайни превалявания и гръмотевични бури след обяд и преди полунощ. \r\n", "date": "2019.05.01", "title": "Времето през май - с температури от  5° до 33°"}
{"url": "http://epicenter.bg/article/Andrey-Novakov-v-selo-Parvomay--Blagodarenie-na-silniya-ekip-v-Obshtina-Petrich-tuk-byaha-investirani-mil/181540/2/0", "text": "Кандидатът за член на Европейския парламент от листата на ГЕРБ и СДС Андрей Новаков беше гост на празника на село Първомай, община Петрич. Заедно с него на събитието бяха областният координатор на ГЕРБ-Благоевград и народен представител Даниела Савеклиева, народният представител Георги Динев и кметът на Петрич Димитър Бръчков. Това съобщиха от пресцентъра на ПП ГЕРБ. \"Малко са местата, които за 60 години са се развили така, а населението се увеличава. Така е защото сте останали тук да създадете своите семейства и да възпитавате своите деца. Това е вашата визитка. Вие сте пример за България\", заяви по време на събитието Новаков. Той подчерта, че за последните 4 години благодарение на усърдната работа на кмета на Петрич Димитър Бръчков и неговия екип в селото са инвестирани милиони левове по линия на европейската солидарност. Андрей Новаков заяви, че за предходния мандат в Първомай европейските средства са били общо 30 000. Сега всяка седмица влизат по толкова. Кметът на Община Петрич Димитър Бръчков поздрави хората и ги зарадва с новината, че още три улици ще бъдат асфалтирани и ще се изградят тротоарни настилки. Средствата са 1,6 млн. лева по европейски програми. Също с финансовата подкрепа на Европейския съюз ще се изгради и физкултурен салон към училището в селото за 560 000 лв. \"412 ученици ще се възползват от този салон. „Показваме, че искаме да задържим младите хора в нашата община. Бъдете здрави и вярвайте в доброто\", обърна се Димитър Бръчков към жителите и гостите на Първомай. „Членството на страната ни в Европейския съюз не е самоцел. Европа допринася за модернизирането на българските градове и села и осигуряването на достатъчно стимули за младите хора да търсят своята професионална реализиция у нас. Това е видимо и във вашето красиво село. Евродепутатите от партия ГЕРБ доказаха, че имат изключителен опит и авторитет и съм убедена, че ще представят отново достойно страната ни в Европа - затова правилният избор на 26 май е номер 12 в интегралната бюлетина“, каза областният координатор на ГЕРБ-Благоевград и народен представител Даниела Савеклиева. Тя подчерта, че единствено победата на ГЕРБ и СДС на Европейските избори ще продължи стабилното развитие на България и ще даде сигурност и просперитет.  ", "date": "2019.05.01", "title": "Андрей Новаков в с. Първомай: Благодарение на силния екип в Община Петрич бяха инвестирани милиони!"}
{"url": "http://epicenter.bg/article/Karayancheva--Aprilskoto-vastanie-e-nashiyat-shtit-sreshtu-vseki-hulitel--che-sme-poluchili-svobodata-darom/181561/2/0", "text": "Когато погледнем Копривщица, винаги можем да разпознаем един от символите на нашата култура, на нашето Възраждане, заяви председателят на Народното събрание Цвета Караянчева на тържественото отбелязване на 143-ата годишнина от Априлското въстание в Копривщица.  Председателят на парламента отбеляза, че Априлското въстание е нашият щит срещу всеки хулител, който си позволи да каже, че ние, българите, сме получили свободата даром. Копривщица е нашият щит срещу всеки хулител, който си позволи да каже, че не сме били дозрели да поемем съдбата си в собствени ръце, защото незрелите народи не изграждат места като Копривщица, където предприемаческият дух, свободолюбието, достойнството и културата се срещат, добави Цвета Караянчева.  Това малко планинско градче ни е дало Бенковски, Каблешков, Каравелов, Найден Геров, Димчо Дебелянов, много от първите български свободни вестници, оставило ни е приказната си архитектура и разкошните си дърворезби, отбеляза председателят на парламента.   Цвета Караянчева подчерта, че Копривщица най-вече ни е оставила онзи дух, който кара Захари Стоянов да напише: \"Копривщица е била цели векове република без сенат и министри, без харти и президенти, десет пъти по-либерална от френската и сто пъти по-демократична от американската\".  В тържественото си слово председателят на парламента припомни, че само преди броени дни отбелязахме тържествено 140-годишнината от подписването на Търновската конституция – един от най-прогресивните документи за Европа на времето си. Учредителното събрание, сложило началото на Третата българска държава, започва дейността си едва три години след днешните събития, които се разиграват тук, в Копривщица, на 20 април 1876 г. на Калъчевия мост. Цвета Караянчева добави, че много често, когато подреждаме емоционално най-важните моменти от историята си, ние мислим за Априлското въстание като за дело на романтични, вдъхновени, обречени да останат завинаги млади герои. А за събитията три години по-късно във Велико Търново – като за държавнически подвиг на улегнали мъдреци.  На този ден се събираме тук, за да се преклоним пред паметта на героите и да помним и разказваме на нашите поколения, че българинът преди 143 години е изкрещял силно в Европа и е казал :\"Не ща да бъда вече роб, защото свободата е право на всички\", заяви Цвета Караянчева.  Председателят на Народното събрание и народни представители поднесоха цветя и венци на Паметника-Костница и на гроба на Тодор Каблешков в двора на църквата „Успение Богородично“ в Копривщица. Връчени бяха и почетни грамоти на заслужили копривщенци.", "date": "2019.05.01", "title": "Караянчева: Априлското въстание е нашият щит срещу всеки хулител, че сме получили свободата даром"}
{"url": "http://epicenter.bg/article/Prof--Georgi-Mihaylov-na-1-vi-may--Dokoga-shte-prodalzhava-gavrata-s-trudeshtite-se-v-zdraveopazvaneto-/181562/2/0", "text": "\"Докога ще продължава гаврата с трудещите се в здравеопазването?\". Този въпрос отправи народният представител от ПГ на \"БСП за България\" проф. Георги Михайлов по време на Първомайския митинг-протест, с който левицата откри кампанията си за евроизборите. Той подчерта, че независимо от прекрасните лекари, от чудесните медицински сестри и всички, които са ангажирани в българското здравеопазване, е изключително тежко. \"Днес, на 1-ви май, искаме да попитаме високо - до кога ще продължава гаврата с българските медицински сестри, чиито доходи са приравнени към най-ниските в страната? До кога младите български лекари ще бъдат принудени да напускат България, а тези, които остават тук, да работят на два или повече договора, за да издържат своите деца и семейства? До кога ще гаснат общинските болници? До кога привилегия на едни лечебни заведения ще бъде да лекуват по скъпи високоплатени пътеки, а здравно неосигурените, тежко болните, безперспективните ще бъдат задача на други? До кога от пазара ще изчезват лекарства за социално значими заболявания? До кога българските граждани с тежки заболявания, поради нелепи административни решения, няма да имат достъп месеци наред до сериозни изследвания за тяхното състояние? До кога ще бъдем първи по смъртност в ЕС и последни по продължителност на живота?\", попита още той.  Проф. Георги Михайлов подчерта, че левицата е посочила своите решения на проблемите в здравеопазването във \"Визия за България\" - държавата да се върне в здравеопазването, за да запази най-ценното за една нация - нейното здраве и здравето на нейните деца. Според него, за да се случи това, за да могат българите да имат право на справедливост и то сега - и в здравеопазването, и във всички сфери, пътят минава през изборите на 26-ти май. \"Затова гласувайте с номер 18, за да се сбъдне вашата справедливост, вашата сила и да бъде вашата победа\", призова проф. Георги Михайлов.    \"Лъжат ни непрекъснато. Писна ни да живеем в лъжа. Време е за промяна, да има човещина, да има справедливост\". Това заяви председателят на синдикат \"Защита\" Красимир Митов. Той припомни, че на същата дата, миналата година, хората отново са протестирали и искали управляващите да чуят гласа на народа- че живее в мизерия, бедност, с най-ниските заплати, най-лошите условия на труд, лошо здравеопазване. По думите му всички, които искат да си търсят правата, биват мачкани, уволнявани, малтретирани. \"Нашата позиция затова все още е за оставка на това правителство, то не може да управлява България\", категоричен бе той. Митов заяви, че ръководеният от него синдикат е за увеличаване на доходите, нормално здравеопазване, прилични доходи за трудещите се в сферата на здравеопазването и да има достъп до него за всички пациенти. \"Поради ниските заплати младите напускат страната, но вече напускат и болните, защото тук не могат да се лекуват. Доволни ли сте от заплатите, от пенсиите, от високите цени на парно, на ток, на хляб?\", попита той. По думите му изходът е един - на 26-ти май- всички пред урните. \"Ако са честни изборите, ще победи БСП. След това всички трябва да потърсим правата си за по-достоен живот\", заключи Красимир Митов.  ", "date": "2019.05.01", "title": "Проф. Георги Михайлов на 1-ви май: Докога ще продължава гаврата с трудещите се в здравеопазването?"}
{"url": "http://epicenter.bg/article/Trima-yuzhnokoreytsi-sa-osadeni-na-zatvor-zaradi--zlatoto--na-borda-na--Dmitriy-Donski-/181576/7/0", "text": "Южнокорейски съд осъди трима бизнесмени на затвор, след като ги призна за виновни в лъжа, че открили отдавна изгубен кораб с богатства, предаде Би Би Си, цитирана от БНР.  Компанията „Шинил груп“ обяви през юли, че намерила руския крайцер „Дмитрий Донски“, за който се смята, че е потънал през 1905 г. със злато на стойност милиарди долари на борда си.  Компанията привлякла 7,6 млн. долара от хиляди инвеститори за мисия по изваждане на съкровището на повърхността. След което се появиха съмнения в истинността на „откритието“. Според „Шинил груп“ на борда на кораба имало 200 тона злато, но съд в Сеул обяви днес това за лъжа.  Зам.-шефът на компанията, идентифициран само като Ким, получи 5-годишна присъда в затвор, бившият ѝ ръководител Рю – 2 г., а трети ключов съучастник бе осъден на 4 г. зад решетките.  „Шинил груп“ обяви миналата година, че организирана от нея експедиция намерила на дъното на Японско море крайцер с надпис на борда „Дмитрий Донски“ на дълбочина над 400 метра.  Според конвенцията за подводното културно наследство на ЮНЕСКО от 2001 г. всичко потънали обекти на възраст над 100 години представляват световна ценност и разкопки и изваждане на повърхността с търговски цели е забранено. ", "date": "2019.05.01", "title": "Трима южнокорейци са осъдени на затвор заради „златото“ на борда на „Дмитрий Донски“"}
{"url": "http://epicenter.bg/article/-Huan-Guaydo-pak-ne-uspya-da-svali-Maduro/181580/7/0", "text": "Лидерът на опозицията Хуан Гуайдо обяви \"последния етап\" от свалянето на президента Николас Мадуро и призова армията да се присъедини, но не успя да получи значима подкрепа от военните, а часове по-късно Мадуро обяви победата си над опита за преврат.   Няколко десетки войници, лоялни на двете страни, се сблъскаха в Каракас, насилие имаше и на големите антиправителствени протести в столицата. Според данни на правозащитни групи над 100 души са били ранени включително когато танк се вряза в демонстрантите. Но сега агенция \"Ройтерс\" описва положението като \"неспокоен мир\" и не вижда знаци, че опозицията планира да вземе властта чрез военна сила.   В социалните мрежи Гуайдо призова поддръжниците си да излязат по улиците и днес и отново се обърна към армията. \"Днес Венецуела има възможността мирно да се разбунтува срещу тиранина\", каза той. До него изненадващо се появи и друг опозиционен лидер – Леополдо Лопес, който е под домашен арест от 2017 г. и е бил освободен от подкрепящи Гуайдо военни.   \"Целта днес беше едно голямо шоу\", каза в едночасово обръщение по телевизията Мадуро, визирайки войниците, застанали в подкрепа на Гуайдо в първото му видео в социалните мрежи, с което той призова за свалянето на президента. \"Планът им се провали, призивът им се провали, защото Венецуела иска мир.\"   Перз януари Гуайдо, който е председател на парламента, се позова на конституцията и се самоообяви за временен президент с мотива, че изборите, на които Мадуро бе преизбран, са нелегитимни. Но въпреки подкрепата на Запада за опозиционера, увеличените американски санкции и масовите протести Мадуро все още се държи на власт.   Министерството на външните работи разпространи следното съобщение: \"България подкрепя венецуелския народ в неговия стремеж за активна гражданска позиция срещу диктатурата и насилието. Категорични сме, че трябва да има мирно решение на кризата и осигуряване на плавен преход към легитимна, демократично установена власт. Ситуацията в страната и пропастта, до която е докарана - политическа, социална и икономическа, не търпи абсолютно никакво отлагане на крайно необходимите да бъдат проведени свободни и прозрачни президентски избори.\"   Американският президент Доналд Тръмп заплаши с \"пълно и всеобхватно ембарго заедно със санкции от най-висока степен\" за Куба заради подкрепата ѝ за Мадуро.   От Белия дом отказаха да коментират дали са имали предварителна информация за плановете на Гуайдо, посланикът му в САЩ Карлос Вехио коментира пред репортери, че администрацията не е помогнала с координация.   Венецуелският външен министър Хорхе Ареаза обаче заяви, че събитията са били \"пряко планирани\" от Вашингтон.   Крайнодесният президент на Бразилия Жаир Болсонаро подкрепи Гуайдо, но негов съветник отбеляза, че поддръжката на армията изглежда слаба.   Руското външно министерство обвини опозицията, че прибягва до насилие, такава критика отправи и Турция.   Армията е съставена от 200 хил. души, а Венецуела има традиции във военните преврати – през 1958 г. диктаторът Маркос Перес Хименес бе свален така, а предшественикът на Мадуро – Уго Чавес, неуспешно опита да вземе властта по този начин през 1992 г. Десет години по-късно той самият преживя опит за военен преврат. Макар няколко десетки войници да застанаха до Гуайдо в първоначалния му призив, нямаше по-широка реакция, а след това 25 от тях потърсиха убежище в бразилското посолство.   Предищното предложение на Мадуро за преговори под егидата на Ватикана, Мексико или Уругвай бе отхвърлено от опозицията, според която това е тактика за отлагане.   Близо 50 нации са обявили подкрепа за Гуайдо, но Мадуро също има своите силни поддръжници – Русия, Китай, Куба, Иран и Турция.   Американският държавен секретар Майк Помпео заяви пред Си Ен Ен, че Мадуро е бил готов да избяга в Куба, но Русия го е убедила да остане, но не предостави доказателства за това.   Основателят на компанията \"Блекуотър\" Ерик Принс настоява частна армия да бъде пратена във Венецуела, за да свали Мадуро, твърдят източници на агенция \"Ройтерс\". Макар че друг източник, запознат с администрацията на Тръмп, твърди, че планът не би бил одобрен, това само би раздухало мнението, че САЩ са готови на военна намеса, както неведнъж в историята на Латинска Америка, отбелязва агенцията.", "date": "2019.05.01", "title": " Хуан Гуайдо пак не успя да свали Мадуро"}
{"url": "http://epicenter.bg/article/Viktor-Orban--ENP-tryabva-da-napravi-alians-s-natsionalisticheski-partii-sled-evroizborite/181581/7/0", "text": "\"Основната дясноцентристка група (ЕНП) в Европейския парламент трябва да изкове алианс с популистки и националистически партии след предстоящите евроизбори\", заяви унгарският премиер Виктор Орбан, предаде БНР, цитирайки Ройтерс.  Членството на управляващата партия на Орбан ФИДЕС в ЕНП бе временно преустановено през март заради неспазване на върховенството на закона, свободата на словото и правата на малцинствата. Виктор Орбан отрече да е нарушил някой от принципите на ЕС и посочи иска да остане част от ЕНП. Но в публикувано днес интервю за италианския в. „Ла Стампа“ той каза, че дясноцентристкият алианс трябва да изостави враждебността към крайната десница.  „ЕНП се подготвя да извърши самоубийство и иска да се обвърже с левицата“, посочи Орбан.  „Трябва да намерим друг път посредством сътрудничество с европейската крайна десница“, отбеляза премиерът, имайки предвид алианса, който италианският вицепремиер и лидер на крайнодясната „Лига“ се опитва да сформира.  Гласоподавателите в ЕС избират нов Европарламент в края на май. Очаква се ЕНП да получи най-голям дял от местата, но няма да има мнозинство, което означава, че ще трябва да се съгласи на партньорство с други формации, за да контролира парламента. Лидерът на групата на ЕНП в ЕП Манфред Вебер ясно предупреди, че предпочита коалиция с европейски социалисти и либерали, отколкото с евроскептици, които Салвини обединява. „Националистите ще бъдат наши врагове“, каза баварският политик миналия месец.  Салвини от своя страна иска да спечели Орбан за каузата си и ще се срещне с него в Будапеща в четвъртък. Орбан не демонстрира желание да напусне ЕНП, но хвали Салвини за антимиграционните му политики, които намалили притока на чужденци от Либия към Европа. „Заради това смятам, че Салвини е най-важният човек в Европа днес“, смята Виктор Орбан.  ", "date": "2019.05.01", "title": "Виктор Орбан: ЕНП трябва да направи алианс с националистически партии след евроизборите"}
{"url": "http://epicenter.bg/article/Rekord--Estonski-ministar-podade-ostavka-sled-24-chasa-na-posta-/181584/7/0", "text": "Бурната първа седмица на новото естонско правителство доведе до оставката на министър от крайната десница само след ден на поста, предаде Би Би Си, цитирани от БНР.  Крайнодясната Консервативна народна партия (ЕКРЕ) получи 5 поста във втория кабинет на Юри Ратас - лидер на Центристката партия, в който участват и консерваторите „Про Патриа“. За лидера на ЕКРЕ Март Хелме и сина му Мартин Хелме, които станаха съответно вътрешен и финансов министър, бе съобщено, че направили жестове, асоциирани с теорията за превъзходство на бялата раса при полагането на клетва в понеделник.  Съпартиецът им Марти Куузик, който стана министър на външната търговия, пък подаде оставка на следващия ден заради обвинения в домашно насилие. Подозренията към Куузик започнаха в медиите, след което полицията започна разследване. Той отрича обвиненията, но заради започнатото от прокуратурата разследване подаде оставка.  При полагането на клетва от Куузик естонската президентка Керсти Калюлайд напусна парламента, така че той трябваше да поздрави празен стол. ЕКРЕ, която стана трета сила на вота през март със 17,8 на сто от гласовете, призовава отдавна за референдум за членството в ЕС, но отрича да е срещу самото членство. Използва антимигрантска реторика и обещава да намали данъците. Като част от кабинета ЕКРЕ има министри на външната търговия, околната среда, финансите, вътрешни работи и земеделие и храни.", "date": "2019.05.01", "title": "Рекорд: Естонски министър подаде оставка след 24 часа на поста "}
{"url": "http://epicenter.bg/article/Papa-Frantsisk-Bezrabotitsata-e-svetovna-tragediya-/181586/7/0", "text": "Безработицата е световна трагедия, каза Папа Франциск по случай Деня на труда, предаде ДПА, цитирана от БТА.  По време на общата аудиенция на площад \"Свети Петър\" във Ватикана главата на Римокатолическата църква призова вярващите да се молят за онези, които не могат да намерят нова работа.  Папата подчерта, че работните места трябва да бъдат разпределени справедливо.", "date": "2019.05.01", "title": "Папа Франциск: Безработицата е световна трагедия!"}
{"url": "http://epicenter.bg/article/Nad-30-arestuvani-sled-antipravitelstven-protest-v-Rusiya-v-Denya-na-truda/181587/7/0", "text": "Около 2000 антиправителствени демонстранти, някои от които скандираха лозунги с критики към президента Владимир Путин, преминаха днес в шествие в Санкт Петербург по повод Деня на труда - 1 май. Полицията арестува над 30 от тях за участие в неразрешен политически протест, предаде БТА, цитирана от Нова телевизия.  В Москва, в първомайските шествия, организирани от проправителствени синдикати, участваха около 100 000 души по данни на властите. Според НПО \"ОВД-инфо\" в столицата са арестувани шестима души. Кметът на Москва Сергей Собянин поведе колоната на шествието за Деня на труда. В 13 селища на самопровъзгласилата се Донецка народна република в Източна Украйна имаше митинги и празнични шествия по случай 1 май. По данни на вътрешното министерство на ДНР в тях са участвали около 20 000 души, предаде ТАСС.  Малки митинги и демонстрации по случай 1 май имаше също в Киев и други големи градове на Украйна. В столицата под силен дъжд се събраха около 200 синдикалисти - около 10 пъти по-малко от заявения от организаторите брой.  ", "date": "2019.05.01", "title": "Над 30 арестувани след антиправителствен протест в Санкт Петербург в Деня на труда"}
{"url": "http://epicenter.bg/article/-Uikiliyks--Prisadata-na-Asandzh-e-shokirashta-i-otmastitelna/181589/7/0", "text": "„Уикилийкс”, личният проект на Джулиан Асандж, осъди присъдата му като \"отмъстителна\" и изрази загриженост по повод предстоящото изслушване за евентуалната му екстрадиция в САЩ. \"Присъдата на Джулиан Асандж е колкото шокираща, толкова и отмъстителна\", пише организацията, цитирана от Спутник и БГНЕС. \"Имаме сериозни опасения дали ще получи справедливо изслушване във Великобритания относно екстрадицията му“, коментират още те.  По-рано през деня 47-годишният съосновател на „Уикилийкс” бе осъден на 50 седмици затвор от британския съд за нарушаване на гаранцията му през 2012 г. Тогава той бе изправен пред екстрадиция в Швеция за обвинения в изнасилване, които той заклейми като политически мотивирани. Макар че разследването за изнасилване срещу Асандж бе прекъснато пет години по-късно, миналия месец шведската прокуратура получи официално искане за повторно отваряне на делото.  Асанж се опасяваше, че екстрадирането в Швеция е претекст за евентуалното му прехвърляне в Съединените щати, където той може да бъде обвинен в шпионаж за изтичане на информация от хиляди класифицирани документи за дипломатически комуникации и водени от САЩ войни в Афганистан и Ирак. По тази причина той наруши условията на гаранцията и потърси убежище в посолството на Еквадор в Лондон през следващите седем години. Еквадор отмени убежището му на 11 април, а същия ден журналистът, роден в Австралия, бе арестуван в посолството.  Уестминстърският магистратски съд трябва да проведе отделно изслушване по искането на САЩ за екстрадиция на Джулиан Асандж по обвинения за разкриване на военни и дипломатически тайни. Американското Министерство на правосъдието го обвинява в заговор с бившия военен анализатор Челси Манинг в опит да получи достъп до правителствен компютър като част от изтичането на американски военни доклади от 2010 година. Манинг бе осъден през 2017 г. на 35 години затвор за предаване на вътрешни поверителни документи на „Уикилийкс”.  ", "date": "2019.05.01", "title": "„Уикилийкс”: Присъдата на Асандж е шокираща и отмъстителна!"}
{"url": "http://epicenter.bg/article/Sblasatsi-mezhdu-politsiya-i--quot-zhalti-zhiletki-quot--v-Parizh/181590/7/0", "text": "Френската полиция влезе в сблъсъци с протестиращи, които хвърляха камъни, запалиха малки пожари и потрошиха автомобили, предаде Асошиейтед прес, цитирана от БТА.  Полицията многократно използва сълзотворен газ, за да контролира множеството, събрало се край парижката гара \"Монпарнас\" за основните протести. Засега не се знае колко души са ранени.  Репортери на АП съобщават за групи хора, облечени в черно и с качулки, които крещят лозунги срещу полицията. Те са смесени с други демонстранти, носещи жълти жилетки или профсъюзни знамена.  Някои от протестиращите хвърляха камъни и други предмети по полицаите, нападнаха с ритници паркиран микробус на близка улица и потрошиха прозорците му.  Полицията съобщи, че над 9000 чанти са били претърсени като предпазна мярка, а преди марша са арестувани 165 души.  Във френската столица са разположени над 7400 полицаи. Силите на реда наредиха над 580 магазини, ресторанти и кафенета по маршута на демонстрацията да останат затворени, както и редица станции на метрото.  Към традиционните първомайски шествия, организирани от синдикатите, се присъединиха жълти жилетки, за да изразят недоволството си от икономическата политика на президента Еманюел Макрон.  ", "date": "2019.05.01", "title": "Сблъсъци между полиция и \"жълти жилетки\" в Париж"}
{"url": "http://epicenter.bg/article/EK-kam-Polsha--ES-ne-e-prosto-mashina-za-pari-ili-krava--koyato-mozhete-da-doite/181591/7/0", "text": "Полша трябва да спре да третира Европейския съюз като машина за пари и в бъдеще да има по-значителен финансов принос, заяви днес заместник-председателя на Еврокомисията Юрки Катайнен, цитиран от Ройтерс.  „ЕС не е просто машина за пари или крава, която можете да доите. Очакваме по-значителен принос от Полша за бъдещето на Европа“, каза Катайнен, чийто ресор е работни места и растеж, пред журналисти във Варшава.  Полша днес е домакин на среща на лидерите на страни от Централна и Източна Европа, които са се присъединили към ЕС през последните 15 години.  ", "date": "2019.05.01", "title": "ЕК към Полша: ЕС не е просто машина за пари или крава, която можете да доите"}
{"url": "http://epicenter.bg/article/Rumanskiyat-premier--ES-da-obarne-vnimanie-na-postizheniyata-na-stranite-ot-Iztochnoto-partnyorstvo/181597/7/0", "text": "Европейският съюз трябва да обърне внимание на постиженията на страните от Източното партньорство, които се стремят да се сближат с общността. Това заяви днес на пресконференция във Варшава премиерът на Румъния Виорика Дънчила, съобщи ТАСС, цитирана от БТА.  Дънчила е във Варшава за срещата на правителствените ръководители на \"новите\" страни-членки на ЕС по повод 15-годишнината на присъединяването на Полша към общността.  Дънчила заяви още, че като страна, която председателства Съвета на ЕС, Румъния подкрепя разширението на общността. \"Ние смятаме, че това трябва да бъде точка от програмата за развитие на Евросъюза\", каза румънският премиер.  Тя припомни, че тази година се навършват 10 години от началото на инициативата Източно партньорство, която има за цел сближаването с ЕС на Азербайджан, Армения, Беларус, Грузия, Молдова и Украйна. Според Дънчила е необходимо \"да се обърне внимание на еволюцията на страните, които се стремят да се сближат с ЕС от европейска гледна точка\".  В срещата \"Заедно за Европа\" участват премиерите на България, Унгария, Литва, Малта, Румъния, Хърватия, Чехия и Естония, както и представители на Кипър, Латвия, Словакия, Словения и на Европейската комисия. ", "date": "2019.05.01", "title": "Румънският премиер: ЕС да обърне внимание на постиженията на страните от Източното партньорство"}
{"url": "http://epicenter.bg/article/Kremal--Namesata-na-SASht-vav-venetsuelskite-dela-e-narushenie-na-mezhdunarodnoto-pravo/181600/7/0", "text": "Руският външен министър Сергей Лавров предупреди американския си колега Майк Помпео, че продължаването на “агресивните стъпки” на САЩ спрямо Венецуела е заплаха от “сериозни последици”. “Само венецуелският народ има право да определя съдбата си, за която е необходим диалог между всички политически сили в страната и за който правителството призовава от дълго време. Разрушителният натиск отвън, особено силов, няма нищо общо с демократичния процес“, заяви Лавров според изявление, публикувано на уебсайта на руското външно министерство.  По-рано американският държавен секретар Майк Помпео потвърди, че САЩ могат да използват въоръжени сили във Венецуела, за да свалят демократично избраното правителство “ако това е необходимо”.  Лавров разговаря с Помпео по телефона днес, ден след като лидерът на венецуелската опозиция Хуан Гуайдо обяви “заключителната фаза” в стремежа на опозицията да завземе властта в латиноамериканската страна.  Телефонният разговор беше изискан от американска страна по въпроси като бъдещите руско-американски контакти и хуманитарната ситуация в Сирия освен венецуелския, предаде Спутник.    ", "date": "2019.05.01", "title": "Кремъл: Намесата на САЩ във венецуелските дела е нарушение на международното право"}
{"url": "http://epicenter.bg/article/Aresti-na-miting-za-Denya-na-truda-i-v-Istanbul/181601/7/0", "text": "Около 127 души са били задържани, опитвайки се да стигнат до неразрешена демонстрация на площад „Таксим“, традиционна точка на протести в града. Полицията в Истанбул е барикадирала близките пътища, включително оживен булевард.  Протестиращите бяха натикани грубо в полицейски коли по време на арестите, съобщиха кореспонденти на АФП, а туристите в района бяха подложени на претърсване на багажа им.  Годишният Ден на труда в Турция често е белязан от конфронтации между демонстранти и полиция.  Напрежението в Истанбул се засили след местните избори на 31 март.  Опозиционният лидер Екрем Имамоглу победи кандидата на управляващата Партия на справедливостта и развитието (ПСР) на президента Реджеп Тайип Ердоган и стана кмет на Истанбул, но ПСР официално поиска повторно гласуване в града.  Един от протестиращите, Мустафа Комер, каза, че Турция се намира „на повратна точка, промяната е започнала“.    ", "date": "2019.05.01", "title": "Арести на митинг за Деня на труда и в Истанбул"}
{"url": "http://epicenter.bg/article/Prof--Dimitar-Ivanov--Nakade-varvi-Balgariya-/181595/11/0", "text": "    Или поне – накъде иска да върви? На този въпрос ще се опитат да отговорят БСП и ГЕРБ – основни конкуренти за управлението на държавата на предстоящите три всенародни избора: за евродепутати, за национален парламент и за местна власт.    Ситуацията в България е доста сходна с тази в други неразвити страни, но не през XXI век, а през XIX век.  Да вземем за пример флагмана на модерното развитие, демокрацията и прогреса – САЩ.  Полезните идеи на президента Абрахам Линкълн и на Конгреса от 1860 г. са добър пример за нас. Макар днес в България да е трудно копирането на политики на реформаторското американско правителство отпреди 160 години, все пак няма да е излишно да се запознаем с принципите на една успешна национално отговорна политика:  На митинга на 1 май на БСП и съмишленици от цялата страна, на площада между Президентството и Министерския съвет, Корнелия Нинова демонстрира, че партията на българските социалисти е по-близо до решаването на базовите проблеми пред страната и обществото, отколкото ГЕРБ – самовглъбили се в саморазпадащите се структури и загърбили жизненоважните потребности на нацията. Да се надяваме, че промяната ще започне още на 26 май!      ", "date": "2019.05.01", "title": "Проф. Димитър Иванов: Накъде върви България?"}
{"url": "http://epicenter.bg/article/Prof--Nikolay-Radulov--Razsledvan/181602/11/0", "text": "  - Тази програма у нас всъщност не прави изключение от другите европрограми, от които се ползваме. Откогато получаваме пари от ЕС, тяхното изразходване е свързано със скандали. Не трябва да забравяме и публикуваните данни на Агенцията за държавна и финансова инспекция, която през годините е правила проверки на договорите, макар и чисто формално, и е установила, че около 90% от подписаните договори са с крещящи нередности. Тоест ние имаме сериозна традиция в неспазване на закона, що се отнася до ползване на еврофондовете. И няма нищо чудно в подхода, който се използва за построяването на тези „къщи за гости“. И всъщност това беше обществена тайна, също както беше обществена тайната с прословутите апартаменти. Не научваме нищо ново. Тези неща се знаеха. Те се обсъждат от отдавна в обществото. Много хора в разговорите си са си говорили как еди-кой си има еди-каква си ливада, пък я увеличил двойно, проформа, за да получава пари, тъй като се получават средства за квадратен метър. Този и много други варианти на изкривявания доведоха до подходи, които толкова често взеха да се употребяват в България при харченето на европейски средства, че за повечето хора те дори не предизвикват усещане за нещо нередно. Нали това са фондове – трябва да ги използваме и ние ги използваме. Официално се нарича усвояване. Чак когато се получи отнякъде такъв сигнал, който не може да се пренебрегва, тогава хората започват да размишляват и да се сещат, че някои неща са нередни и то тези случаи с къщите за гости ми прилича на нещо, което винаги ми е било безкрайно неприятно. Например, всяка година има призиви да се борим за чиста София и да излезем навън да събираме боклуците. Всъщност ние би трябвало да се съберем не да събираме боклуците, а да отидем пред софийското кметство и да настояваме парите, които се взимат от нашите данъци, да се използват целесъобразно така, че да няма боклуци в града. Но ние подхващаме нещата от опакия край. И сега виждаме абсолютно същата позиция и политика на действие. Тръгва се на проверка по къщите за гости. Там най-много да се случи някой да бъде наказан административно и да върне някакви пари и то не е сигурно каква част от къщите не са минали пред задължителния период за гости от 5 години. Всъщност проверките и интересът на прокуратурата би трябвало да бъде насочен към тези органи, които дават парите, подписват договорите и са задължени в рамките на 5 години да контролират начина, по който тези договори се изпълняват. Сега виждаме министъра Порожанов с много бодър план, заявяващ, че ще прави генерални проверки. Генерални проверки, които обаче едва ли ще завършват с кой знае какви последствия за тези, които са разрешили и не са извършвали във времето постоянно тези проверки в тези къщи за гости. Тези, които всъщност са виновници за целенасоченото престъпно изразходване на европейски средства.   - Това е много голям проблем за МВР. И аз многократно съм го коментирал, защото хората си мислят, че МВР не върши нищо, често че няма резултати, въпреки „данните” за намаляване, непрекъснато намаляване на престъпността. Обяснението е, че МВР няма достатъчно сили, няма достатъчно средства. И наистина МВР от години работи със сериозен недокомплект – между 15 и 20 процента. Всъщност обаче проблемът е в лошото и неправилното управление. Да разгледаме случаите, за които сега говорим. Защо трябва полицията да участва в проверки на къщи за гости, като това, което подозираме ние по отношение на притежателите им, много рядко би било свързано с престъпление. Всъщност тези къщи за гости би трябвало да бъдат свързани с проверка на местните органи, на общините, за да се види плаща ли се някакъв данък, има ли съответните обяви за ползването им. Би трябвало разбира се, проверките да се извършват и от НАП, но най-вече би трябвало да се извършват проверки от тези, на които това им е работата – в Министерство на земеделието, принципал на Програмата за развитие на селските райони. Полицията би трябвало да се използва само когато има данни за престъпление, а ние не можем да кажем категорично, че за 700 обекта имаме данни за престъпления. В случая за г-н Манолев прокуратурата твърди, че има безкрайно много такива данни за престъпление: подправяне на подписи, фалшифициране на документи. Но за другите къщи още нямаме такава информация, за да включваме на този етап полицията. Това означава, че 750 полицая ще бъдат задействани по проверката на тези обекти. Ще им се губи време и няма да се отделя тяхното време за това, за което ние гражданите сме ги назначили: да обезпечат нормално ниво на гражданска сигурност. Така че този проблем е проблем на некомпетентно управление. Това е същият този проблем, който например е свързан със застраховките „Гражданска отговорност“. Всяка година полицията проверява дали отделните автомобили имат лепенка за такава “Гражданска отговорност“. Че това е въпрос на гражданите дали имат такава отговорност. Ако нямат, ще претърпят съответните несгоди и ако трябва ще отидат и на съд. Тук каква е работата на полицията да извършва такива проверки? Аз разбирам да проверяват да кажем готовността за сезона на превозното средство и неговата изправност. Тоест полицията не трябва непрекъснато да бъде натоварвана с несвойствени задачи. Но това са подходи, които трябва рекламно да изобразят масова загриженост. И обикновено, както и сега виждате, ние сме свидетели многократно през последните 10-15 години, тези масови процеси, в които участва и МВР, са преди някакви избори, няма значение какви. Тоест това е сцена с масови участници, в която хората би трябвало да видят как властта се грижи за техните нужди и ги защитава. А всъщност би трябвало да видим прокуратурата, както и Министерството на земеделието кака извършва проверки, как конфискува документи – нещо, което тя си позволи да направи с частна институция като банка и допринесе за нейното сриване, но не посмя да извърши за институция, която очевидно е свързана с неправомерното ползване на европейските пари. Това е двустранен подход, който нарушава доверието в органите на държавните власти и по никакъв начин не изглежда добре пред гражданите.   - По всяка вероятност проверката ще покаже, че голяма част от тези къщи вече са минали петгодишния период и независимо, че се твърди, че ще се правят проверки на предишни периоди, не виждам, как биха могли да доведат дори до някаква санкция. Концентрирането на вниманието и разследването трябва да бъде в посока на корупционни схеми при този, който дава парите, и този, който подписва договорите. Задължен е да ги контролира, но не го прави. Нали разбирате, че тази концепция в държавни структури, и то не говоря даже за конкретния случай, а всички държавни структури, които би трябвало да извършват контрол, когато бъдат хванати в това, че не контролират, тоест не си вършат работата или я вършат избирателно, те с един невинен вид заявяват: ами нямаме сигнали. Всъщност във всички закони и нормативни актове, които рамкират дейността на тия структури, е записано, че организирането на сигналната функция трябва да се извършва от тях. Тоест ако няма сигнали, те са виновни за това, че няма сигнали. И тука въпросът е прост мързел ли е всичко това, некомпетентно управление ли е, или умисъл, който умисъл, ако наистина съществува в такива граници, в които ние се съмняваме, преминава в организирана престъпна дейност. Така че аз тази проверка на най-ниското ниво, тоест на ползвателите, не очаквам да завърши с адекватни на деянията резултати. Някои, които са без връзки или пък са по-неприятни на властите хора, ще бъдат изкарани в публичното пространство, други ще бъдат глобени с някакви глоби, а на трети ще им се размине с някакво административно наказание. Но се съмнявам, че тези къщи могат да бъдат одържавени като построени с незаконно използвани европейски средства. Все пак не забравяйте, че от догодина ще почне да действа европейската прокуратура, която ще има европейски прокурори в съответните страни, които ще се занимават само с това, с неправилното, некомпетентното или крадливо използване на европейски пари. Така че проверки ще има, лошото е, че с тия къщи, за които за голяма част аз подозирам, че е изминал срокът, едва ли ще постигнем някакъв категоричен успех.     - Аз не знам дали тука е уместно да говорим за това, че веригата се е скъсала. Аз мисля, че веригата е много добре изградена от първата до последната брънка, макар че не е изплетена по начина, по който законът го изисква. Това, че има структура, която би трябвало да дава парите, има структура, която отговаря за приемането на проектите, има структура, която трябва да контролира изпълнението и след това ползването. Всички тези структури са построени по европейските изисквания, прекрасно построени и прекрасно не действащи. Както виждате, не са малко, 712 ли, колко бяха къщи, за които са изхарчени близо половин милиард лева. Така че веригата не е скъсана, веригата е прекрасно изплетена и действаща. Лошата новина е, че това е корупционна, престъпна верига, за която ние сме се досещали през цялото време и трябва да има някой много драстичен случай, за да се усетят властите за това, че всичко, което се случва, няма как да бъде неглижирано от тях и след това да говорят и пред избиратели, и пред отговорни фактори в ЕС, че те не са знаели и че самите те са били изненадани. Всъщност властите знаели или не знаели, те са длъжни да знаят, защото това е работата на властите – да събират информация, да анализират, да взимат управленски решения и да контролират изпълнението на тия решения, както и да контролират паричните потоци в страната. Аз съм сигурен, че ако се направи едно сериозно разследване на участниците в одобряване на тия проекти и контролиращите, ще открием много интересни неща – като големи апартаменти, безкрайно големи тераси като пасища, асансьори и какво ли още не. Ако не на тях, на техни близки, добити по много странни начини или с необяснимо големи средства.     - Перспективата е, че България отново ще бъде определена като най-корумпираната страна в ЕС и едва ли ще мръднем от блатистото дъно, на което сме се инсталирали. Само че ние, обикновените хора, сме загрижени за това как изглежда България в чужбина. Изглежда, че управляващите не са толкова загрижени. Обикновено тяхната загриженост се появява около някакъв тип избори. Би трябвало обаче и ние, гражданите, на тия избори да покажем своята загриженост, защото иначе всякакви глоби, които се налагат на държавата, пряко удрят обикновения човек по джоба, защото данъкоплатците плащат глобата, а не тези, които са ги докарали до тази глоба. Така че на тези избори мисля, че хората трябва да покажат дали имат интерес от това корупцията да бъде премахната, или им харесва да стоят неподвижни в корупционното блато.     - Ами не съм оптимист, защото вие виждате, че всичко се прави постфактум, изтекли са срокове, вероятно и общините ще се стараят да не бъдат дискредитирани, да не им се засегнат на някои от тях интереси, включая и свързани с туризма. Оттук-оттам ще изплува по нещо, някой ще бъде жертван, обикновено този, който е с най-малко връзка, и, разбира се, така ще продължи до следващия скандал. А вие виждате, че скандалите са един през друг всяка седмица вече. И както виждаме пък всички, тези скандали са свързани непрекъснато с корупция и злоупотреби. И не съм голям оптимист, че всичко това ще свърши скоро.  ", "date": "2019.05.01", "title": "Проф. Николай Радулов: Проверките трябва да са насочени към тези органи, които дават евросредствата"}
{"url": "http://epicenter.bg/article/Peti-blok-na-AETs--Kozloduy--e-v-planov-godishen-remont/181574/4/0", "text": "От днес, 1 май 2019 г., в АЕЦ “Козлодуй” започва плановият годишен ремонт на пети енергоблок.  В ремонтната програма е включен необходимият обем дейности по превантивно техническо обслужване и ремонт на оборудването и на системите на блока, както и презареждане на реактора със свежо ядрено гориво за следващата горивна кампания, съобщиха от АЕЦ „Козлодуй”.  Ще бъдат изпълнени и редица мерки, свързани с осигуряване на надеждната и безопасна работа на съоръженията в периода на дългосрочната експлоатация на пети блок. Като част от дейностите по проекта за повишаване на топлинната мощност на реакторната инсталация до 104% ще бъде извършена модернизация на цилиндър високо налягане на турбината.  Предвижда се плановият годишен ремонт на пети блок да завърши в средата на месец юни.  Шести блок на АЕЦ “Козлодуй” работи с пълно натоварване на мощността. ", "date": "2019.05.01", "title": "Пети блок на АЕЦ “Козлодуй” е в планов годишен ремонт"}
{"url": "http://epicenter.bg/article/Nameriha-tyaloto-na-59-godishen-mazh--razsledvat-ubiystvo/181548/3/0", "text": "Полицията в Горна Оряховица разследва убийство на 59-годишен мъж от град Левски, съобщи Нова телевизия. Тялото му е намерено тази сутрин в изоставена сграда край болницата в града.  Следствените действия в района продължават. Вече има и задържан, който е на мястото на инцидента за следствен експеримент. Тялото е с множество наранявания - счупен череп и ребра.  Причините за смъртта са в процес на изясняване.", "date": "2019.05.01", "title": "Намериха тялото на 59-годишен мъж, разследват убийство"}
{"url": "http://epicenter.bg/article/Zadarzhaha-dvama-za-zhestokoto-ubiystvo-v-Gorna-Oryahovitsa/181565/3/0", "text": "59-годишният мъж, открит потрошен в Горна Оряховица, е жертва на убийство, категорична е извършената аутопсия в МОБАЛ \"Д-р Стефан Черкезов\". Новината съобщи Канал 3.   Аутопсията е установила данни за насилствена смърт, уточниха от полицията, откъдето първоначално допускаха, че мъжът може да е станал жертва на инцидент.  Двама мъже са задържани в полицейското управление в града като съпричастни към престъплението. С тях се провеждат процесуално-следствени действия.  Сигналът за открито тяло с множество травми край изоставена сграда в района на болницата е получен в 1 ч. тази нощ. Мъртвият е 59-годишен мъж от гр.Левски. По първоначални данни той бил клошар и заедно с още трима бездомници живеели в неработеща автомивка в Горна Оряховица. Следствените действия в района продължават. Изясняват се мотивите за жестокото убийство.", "date": "2019.05.01", "title": "Задържаха двама за жестокото убийство в Горна Оряховица"}
{"url": "http://epicenter.bg/article/Porozhanov--Ivanka-Bagdatova-Mizova-kategorichno-kazva--che-nyama-nishto-obshto-s-kashtata-za-gosti/181577/2/0", "text": "Мен лично нищо не ме притеснява. Включително и дали ще ми бъде поискана оставка или не също не ме притеснява.   Това каза министърът на земеделието, храните и горите Румен Порожанов в отговор на въпрос притесняват ли го оставките и ситуацията с къщата за гости в предаването \"България следобед\" по Дарик радио.  На този пост съм, за да си върша работата. И смятам, че я върша, както трябва, добави той.  В отговор на въпрос кога да очакваме назначаването на петия зам.-министър и има ли вече спрягани имена, Румен Порожанов: \"Безспорно има натрупани проблеми в плодове и зеленчуци, в биологичния сектор също. От министерството сме отворени да работим с асоциациите в тези сектори, и вчера имах среща. Очаквам предложенията в началото на другата седмица\".  Имам принципното съгласие на премиера да бъде назначен пети зам.-министър с тези ресори. Надявам се той да бъде излъчен от асоциациите, със съответната квалификация и да можем да работим съвместно. Един по един натрупаните проблеми да се преодоляват, заяви земеделският министър.  Взех обясненията на Иванка Багдатова-Мизова, няма да влизам в подробности. Тя категорично казва, че няма нищо общо с къщата за гости, а просто е съдействала да се направи сайт и по някаква причина е оставила телефона си, каза Румен Порожанов по повод оставката на зам.-изпълнителния директор на ДФ \"Земеделие\" Иванка Багдатова-Мизова, защото телефонният ѝ номер е оставен за контакт в къща за гости във велинградското село Юндола.  Важно е да бъде направена проверка за това дали тя има някаква съпричастност към къщата. Има малко печален опит от друга къща за гости, която наскоро бе дебатирана. Къщата за гости е договорена през юни 2010 година в село Юндола в община Велинград с представител Емине Местан. Фирмата е \"Тара 2008\". Одобрените разходи по къщата са 405 хил. лева, а субсидията е 283 хил. лева, дори не е на \"тавана\", както регламентът позволява. Заявката за плащане е извършена през 2011 година. Преди плащането къщата е проверена с посещение на място. Има намаление с около 3 хил. лева, както на субсидията, така и на самите разходи. Извършен е мониторинг през 2012 година. Къщата е работила по предназначение на 17.07.2012 година. През 2015 година е излязла от мониторинг. Притеснителното в конкретния случай е наличието на телефона на зам.-директора на ДФ \"Земеделие\". Искам все пак да отбележа, че Багдатова тогава е била редови експерт в този момент, никога пряко не се е занимавала с къща за гости, посочи Румен Порожанов.  Припомняме, че вчера зам.-изпълнителният директор на ДФ \"Земеделие\" Иванка Багдатова-Мизова подаде оставка заради скандала с къщите за гости. Оставката ѝ бе поискана от министъра на земеделието, храните и горите Румен Порожанов по разпореждане на премиера Бойко Борисов. Причината е информация, че телефонът на Иванка Багдатова-Мизова е обявен в сайт за резервации на къща за гости \"Тара\" в с. Юндола. По случая предстои да бъде извършена проверка.", "date": "2019.05.01", "title": "Порожанов след скандала с къщите за гости: Нищо не ме притеснява, дори да ми искат оставката!"}
{"url": "http://epicenter.bg/article/Borisov-se-sreshta-s-premiera-na-Bavariya-/181578/2/0", "text": "Министър-председателите на България и Свободна държава Бавария - Бойко Борисов и Маркус Зьодер ще проведат среща на четири очи в сградата на Министерския съвет утре, 2 май. Зьодер е на посещение в България по покана на българския премиер.  Двамата ще обсъдят сътрудничеството между България и Бавария в областта на вътрешните работи, сигурността, икономиката и финансите, както и теми от европейския дневен ред. След двустранната среща на Борисов и Зьодер ще бъдат проведени и пленарни разговори между делегациите на България и Бавария. По-късно премиерите Бойко Борисов и Маркус Зьодер ще участват в кръгла маса на тема „Защита на външната граница на ЕС и миграционни политики на Република България“, организирана от Министерството на вътрешните работи и фондация „Ханс Зайдел“.  ", "date": "2019.05.01", "title": "Борисов се среща с премиера на Бавария Маркус Зьодер"}
{"url": "http://epicenter.bg/article/TsIK-globyava-Veselin--Mareshki--targovska--reklama--politicheski--vnusheniya/181579/2/0", "text": "Лидерът на \"Воля\" Веселин Марешки е пускал по Би Ти Ви преди началото на предизборната кампания търговски реклами, които обаче съдържат и политически внушения, а това е нарушение на Изборния кодекс.   Това установи Централната избирателна комисия, сезирана от \"Партия на ЗЕЛЕНИТЕ\", се вижда от публикувания днес текст на решението.   Актът ще бъде изпратен на областния управител на Варна, който да издаде наказателното постановление.   Началото на предизборната кампания е определено за 26 април, а преди това - на 4 и 5 април и на 20 април Марешки е плащал за излъчването на клипове с кадри от свои аптеки и бензиностанции, като на финала лично отправял посланието: \"Заедно да спрем грабежа, ние от \"Воля\" сме българските родолюбци\". Това според ЦИК е нарушение на правилата за провеждане на предизборна кампания и на императивната норма на Изборния кодекс, която забранява в търговска реклама да се отправят политически внушения в полза или във вреда на една или друга партия, коалиция, инициативен комитет или кандидат. Нарушението е извършено от Марешки в качеството му на кандидат за член на Европейския парламент от Република България.   Глобата по закон за този вид нарушения е между 200 и 2000 лв.  ", "date": "2019.05.01", "title": "ЦИК глобява Веселин Марешки, за търговска реклама с политически внушения"}
{"url": "http://epicenter.bg/article/Andrey-Novakov--GERB--BSP-i-spravedlivost-sega--Tochno-vie-li--/181583/2/0", "text": "\"БСП и справедливост сега? Точно вие ли?\" Това написа във Фейсбук кандидатът на ГЕРБ за евродепутат Андрей Новаков по повод изказвания от днес на представители на левицата, съобщиха от пресцентъра на ГЕРБ.  \"Справедливост сега за тези, които: сега говорят за апартаменти, а навремето си купиха държава; създадоха мутрите през 90-те; фалираха 16 банки за 3 месеца и окрадоха народа; докараха ни дотам, да мечтаем за маратонки и дънки; създадоха рушветите; продадаха заводите за по $1; изнасяха пари в червени куфарчета; от безбожници станаха най-върли християни; убиваха без съд и присъда; пратиха хората по лагерите; избиха интелигенцията; изпразниха рафтовете по магазините; дебнеха кой влиза в черква на Великден. И тези сега говорят за справедливост - позор!\", пише още Новаков.  На този линк можете да се запознаете с позицията на  кандидата на ГЕРБ за евродепутат Андрей Новаков във връзка с днешните  изказвания на БСП:  ", "date": "2019.05.01", "title": "Андрей Новаков, ГЕРБ: БСП и справедливост сега? Точно вие ли? "}
{"url": "http://epicenter.bg/article/Ivelin-Nikolov---quot-Duma-quot--vinagi-e-bil--e-i-shte-bade-vestnikat-na-svobodata-i-mechtatelite/181585/2/0", "text": "\"Тук сме, за да заявим, че държим на свободата, свободата да си представяме обществото каквото искаме, без да ни натискат и да ни заповядват, свободата да мечтаем. \"Дума\" винаги е бил, е и ще бъде вестник на мечтателите и на свободата. На 27 май търсете \"Дума\", за да прочетете за свободата.\"   Това заяви главният редактор на левия ежедневник Ивелин Николов по време на празника на вестник \"Дума\", левия печат и свободните медии на площад \"Независимост\" в София пред десетки хиляди членове и симпатизанти на БСП и граждани.   \"Свободата на словото у нас е на 111 място в световната класация, между Етиопия и Мали. Това е и качеството на нашата демокрация. В България все още преживяваме политиката с дистанционно в ръка и не излизаме по площадите. Нашият шанс е на 26 май, с бюлетина номер 18. Всеки глас, извън БСП, е глас в подкрепа на Бойко Борисов.\" Това заяви кандидатът за евродепутат, журналистът Иво Христов. Той припомни, че преди години 1 май е бил официален празник. По- късно е бил обявен за ретрограден. Христов благодари на всички, които са присъствали на Първомайския митинг, защото той е не само празник на труда, но и на милосърдието, таланта и почтеността. Той благодари на журналистите от вестник \"Дума\", че през всичките години са отстоявали свободата и обективното отразяване. На сцената беше и Снежана Тодорова, председател на \"Съюза на българските журналисти\". Според нея все още има свободни медии, които отстояват истината и правото за нея. Тя изрази надежда, че хората ще подкрепят кандидатите за евродепутати на левицата, сред които има и журналисти. \"Свободната журналистика е майка на всички свободи. Тя е задължително присъствие за всяка една демокрация. Пожелавам да има повече свобода и свободни медии\", каза още Снежана Тодорова.  Водещият на събитието Александър Симов, депутат от ПГ на \"БСП за България\" и журналист, заяви, че сред кандидатите за евродепутати в лявата листа има трима журналисти. Това са водачът Елена Йончева, Иво Христов и Велизар Енчев. \"От 180 държави в света, в класацията на „Репортери без граници”, ние сме на на 111 място, докато през 2006 г. страната ни бе на 35 място в този списък\", обясни той. \"За свободата на словото трябва да се воюва всеки ден\", категоричен е Симов. \"Демокрацията и свободата не са просто думи, които изричаме от трибуната. Те са ценности, които трябва да присъстват в делата на всеки от нас. А когато обвиняват България, че натискът върху пресата идва преди всичко от държавната власт и от олигархията, значи нещо в демокрацията и свободата не е наред и всички трябва да се замислим\", заяви пред всички Елеонора Петрова, член на Националния съвет на БСП. На събитието присъстваха журналистите от \"Дума\", \"Българска свободна телевизия\", \"Земя\", \"Русия днес\", \"Жарава\", \"Моята вяра\", \"Ново време\", \"Понеделник\", \"Словото днес\", \"Барикада\", \"Гласове\" и редица издателства.  ", "date": "2019.05.01", "title": "Ивелин Николов: \"Дума\" винаги е бил, е и ще бъде вестникът на свободата и мечтателите"}
{"url": "http://epicenter.bg/article/Mustafa-Karadaya-v-Mogilets---DPS-e-onazi-sila--koyato-sabira-minalo--nastoyashte-i-badeshte-v-edno-/181588/2/0", "text": "ДПС е онази сила, която събира минало, настояще и бъдеще в едно. Това може да се случи само в ДПС. С тези думи се обърна към жителите и гостите на омурташкото село Могилец председателят на ДПС и водач на листата на ДПС Мустафа Карадайъ по време на традиционния пролетен събор.  Карадайъ представи кандидатите на ДПС за членове на ЕП като каза, че те са млади, образовани, но и експерти и специалисти в своите области. Хора с амбиции, идеи и виждания за промяна на ЕС. Хора, с идеи и виждания за ускореното развитие на нашата страна в рамките на ЕС. Ето това може да направи единствено ДПС, каза още той.  Мустафа Карадайъ припомни как почетният председател на ДПС д-р Ахмед Доган е създал ДПС и защо залага толкова много на младите като каза, че \"нашият почетен председател на младежка възраст, в старта на своята академична кариера създаде нелегална организация, за да се борим за нашите права и свободи\".   \"През 1989г. организирахме Майските събития, за да донесем демокрацията в нашата Родина. За да може през 1990г. в зората на демокрацията, нашият почетен председател на младежка възраст да създаде ДПС и вече 30 години ние в нашата Родина да се борим за нашите права и свободи, да отстояваме свободата и демокрацията, да сме пазители на целостта, мира и стабилността. До днес, до днешните млади хора, на които да предадем опит и знания, за да може да ги изпратим в ЕС\", обясни Карадайъ.  Водачът на листата на ДПС изтъкна, че ЕС е на кръстопът, националистите са на мода, както в България. Ние на 26 май ще направим нашия ценностен избор – Европа на национализмите или Европа на ценностите и демокрацията. Това е нашият избор на 26 май, каза той.  Ние ще направим още един много важен избор за нашата Родина. През 2017г. някои хора дойдоха да ни лъжат. Една част от нас им повярваха, и е нормално. Ако с нещо сме ви разсърдили, ако с нещо сме ви обидили, ако сме направили грешки или ако не сме успели да стигнем до всеки един, за да обясним какво правим, моля да ни простите. Ние сме от тези хора, които може да се учим от собствените си грешки. Другите, които търсят бърз и пряк път към властта, забравят за корените. Забравим ли си миналото, забравим ли си корените, значи ние сме като дърво без корен. И какво като сме се качили до плодовете на дърво, което няма корени, заяви още Карадайъ.  ДПС е онази сила, която събира минало, настояще и бъдеще в едно. Само в ДПС това може да се случи, бе категоричен председателят на ДПС. „Ако в Европа националистите са на мода, то там основните партии правят всичко възможно да не ги включат във властта, защото Европа си знае историята и се учи от нея. Историята ни учи, че разделението довежда до катастрофи и Европа си знае урока. Ние в България обаче дали си знаем урока. Нашето разделение през 2017г. направи така, че без да има нужда от това, националистите да бъдат включени във властта“, каза още Карадайъ.  По адрес на двойната политика на управляващите Мустафа Карадайъ каза, обръщам се специално към Герлово – вижте само, когато правим грешки, какво допускаме в нашата Родина. За националистите няма да говоря, но за национализмите ще го направя. ГЕРБ в Брюксел и на свои пресконференции в Европа гласува специални решения за борба против национализмите, а идват в България, без да има нужда от това, включват националистите във властта. С нашият глас провеждат тази политика против нас. Идват и искат нашият глас, за да водят политика против нас. Аз съм убеден, че го разбираме много точно и много ясно го виждаме. Ето и европейската им политика – в ЕП са съвносители на резолюция против национализмите в Европа, а като предлагаме същата резолюция в Народното събрание, те не я подкрепят. Такава шизофренна политика не се уважава никъде – нито в Могилец, нито в Герлово, нито в България, нито в Европа, бе категоричен Карадайъ.  Лидерът на ДПС се обърна към събралото се множество като каза, че апелът му е да положим усилия. Да кажем на нашите комшии, нашите роднини, нашите приятели, колко е важно на 26 май да гласуват с номер 20 за ДПС. Аз вярвам във вас!, заключи той.  Европа и България не се развиват добре. Има нужда от промяна, заяви зам.-председателят ПГ на ДПС Йордан Цонев. „Когато ние казваме, че промяната ще започне от 26 май, ние знаем защо го казваме. Имаме ясен план как да направим тази промяна. Ние от ДПС знаем, че вие имате нужда от промяна. За да не работят децата ни в чужбина. За същия труд в България да получават това, което получават в Европа. Това е планът на ДПС – България да настигне по доходи европейските страни. Ние сме единствената партия, която знаем как да го направим. Тези, които десет години управляват не им стигна времето да направят нито една промяна. ДПС и хората на ДПС винаги са били извор на добрата промяна в България“, каза още зам.-председателят на ПГ на ДПС.  ДПС не иска просто развитие, а иска ускорено развиние, каза път председателят на Младежко ДПС и евродепутат Илхан Кючюк. „Да имаме страна, която има среден европейски жизнен стандарт и ние знаем как да го постигнем – черз младите си хора, защото светът изисква младост, иновативност, кураж. Да се пребориш чрез всичко това, което се изправя пред пътя.“ каза той.  Илхан Кючюк допълни, че Европа е многообразие, Европейският съюз не е черно и бяло, има и други цветове. Европа е многообразие и в езика, и в религията, и в етноса. Нашите кандидати говорят много езици – английски, френски, немски, но те говорят и своя майчин език и ще продължават да го правят, защото правото на определение е основно човешко право, което ДПС защитава вече 30г, заяви Кючюк.  Програмата на събора включваше фолклорно-музикални представления, песни и танци на самодейни състави от региона, концерт, конни надбягвания и народни и мазни борби.  Традиционният събор, който е организиран от община Омуртаг, под патронажа на кмета Ешреф Ешрефов бе уважен и от членовете на ЦОБ Тунчер Кърджалиев и Рушен Риза, областния председател на ДПС Търговище Хамди Илязов, народните представители Имрен Мехмедова и Танер Али, кандидатите за членове на ЕП Атидже Алиева-Вели, Севим Мусак, Станислав Анастасов и Сюзан Сейфетонова.", "date": "2019.05.01", "title": "Мустафа Карадайъ в Могилец: ДПС е онази сила, която събира минало, настояще и бъдеще в едно!"}
{"url": "http://epicenter.bg/article/Shveytsarskata-gvardiya-na-papata-pristiga-v-Sofiya-dnes-/181592/2/0", "text": "Днес на летище София се очаква да пристигне швейцарската гвардия, която повече от пет века охранява всеки водач на Римокатолическата църква. Пребиваването й у нас е свързана със започващата на 5 май официална визита на папа Франциск. Това разкриха за Faktor.bg запознати със сигурността на светия отец. От българска страна за папа Франциск ще се грижат МВР и НСО, а над 100 са изискванията, които шефовете на швейцарската гвардия са предявили към българските служби за сигурност.  Швейцарските гвардейци, които се грижат за сигурността на светия отец, са същите от времето на Юлий ІІ, а техните униформи сякаш носят духа на папския Рим през вековете.  Специалната гвардия е създадена на 22 януари 1506 г., за да защитава папата и папския двор. Папа Юлий II е този, който решава да се обгради с елитна охрана, която да го пази както от противниците му, така и в случай на политически убийства, които са били често явление в Рим по онова време. И тъй като години наред Сикст IV е възхвалявал швейцарските войници, Юлий II избира мъже именно от Швейцария. Благодарение на отец Петер от Хернстейн на 9 септември 1506 г. в кантон Цюрих събират първите 150 войници, които по-късно изпращат в Рим. През 1512 г. швейцарската гвардия защитава Папската държава от нападенията на краля на Франция, като след тези събития Папата ще нарече своите войни \"защитници на свободата на Църквата\".  Друго историческо събитие, което отличава швейцарските папски гвардейци, е защитата на папа Климент VII на 6 май 1527 г., когато папската войска, водена от Роист Каспар, е била нападната от Карл Борбонски с неговата 12-хилядна армия. В тази битка швейцарските гвардейци, начело с техния главнокомандващ успяват да задържат нашествениците часове наред, давайки възможност на папата и кардиналите да се скрият в замъка „Сант Анджело”. В памет на този епизод всяка година на 6 май новите гвардейци полагат клетва за вярност към папата. „Acriter et fideliter” („Чест и вярност”) е мотото на швейцарската гвардия.  На какви критерии трябва да отговарят швейцарските гвардейци? Трябва да са момчета на възраст между 19 и 30 години, високи над 174 cм, естествено трябва да бъдат римокатолици, отслужили военна служба в Швейцария. В момента на приема трябва да не са женени, но могат да се женят впоследствие. Естествено, в наши дни е важно и образованието, защото след изтичане на военната служба към Светия Престол бившите гвардейци най-често стават ръководни кадри в елитни частни охранителни компании.  Говори се, че традиционните гвардейски униформи са дело на Микеланджело, но това е погрешно твърдение. Униформата със златисти, сини и червени широки линии вероятно е само отчасти вдъхновена от Рафаело и по-точно само бухналите ръкави. Няма точни данни какво е било първоначалното облекло на швейцарците по времето на Юлий II, но със сигурност не са имали облекло, по-различно от това на обикновените войници от онези времена. Единственото, което се знае със сигурност, е, че облеклото на швейцарската гвардия е било за сметка на папата, а на гърдите на гвардейците вероятно са били пришивани бял швейцарски кръст или кръстосаните папски ключове. Техни оръжия са били копието и мечът, а раменете, гърдите и ръцете си имали метална броня. В някои случаи тялото е било покривано с туника до коляното. Що се отнася до чорапите, те обикновено стигали до колената.  Освен да придружава Папата, Швейцарската гвардия присъства по време на ръкополагането на епископи и свещеници, при избора на кардинали и връчването на религиозни титли, както и по време на църковни тържества в Рим. На тези празници гвардията подсилва тържествеността със своите одежди и древни оръжия.  ", "date": "2019.05.01", "title": "Швейцарската гвардия на папата пристига в София! Кой може да пази главата на католическата църква?"}
{"url": "http://epicenter.bg/article/Kade-shte-badat-kandidatite-za-evrodeputati-ot-BSP-na-2-may-/181593/2/0", "text": "Кандидатите за евродепутати от \"БСП за България\" ще посетят областите Хасково, Кърджали, Враца, София. На 02.05.2019г. (четвъртък) кандидатите за евродепутати от \"БСП за България\" ще посетят областите Хасково, Кърджали, Враца, София.  Хасково В 14:30 часа в гр. Димитровград, Елена Йончева и Деница Златева ще проведат среща в Неохим АД. В 16:00 часа те ще дадат пресконференция на пазара в града.  В 17:00 часа в с. Черногорово, кандидатите за евродепутати Елена Йончева и Деница Златева ще вземат участие в събора на селото. В 18:30 часа в Димитровград, зала \"Гросето\", Деница Златева ще се срещне с обществеността. Кърджали  В 18:30ч. в гр. Кърджали, Елена Йончева ще се срещне с жители на общината в конферентната зала на х-л \"Арпезос\".   Враца  В 10:00 часа в с. Краводер в Клуба на пенсионера Петър Витанов ще се срещне с жители на селото. В11:30 часа в читалището на гр. Криводол, кандидатът за евродепутат ще се срещне с граждани. В 13:30 часа в гр. Борован, в ресторант \"Богат-Беден\", той ще се срещне с обществеността. В 15:00 часа в с. Малорад, в Клуба на пенсионера, Витанов ще се срещне с местните жители. В 16:00 часа в кметството на с. Рогозен, той ще се срещне с обществеността. В 17:30 часа в читалището в гр. Хайредин, кандидатът за евродепутат ще се срещне с граждани.  В 10:30 часа в читалището на с. Селановци, Цветелина Пенкова ще се срещне с жители на селото. В 12:00 ч. в Галерията в гр. Оряхово, тя ще се срещне с граждани. В 14:00 часа в Клуба на пенсионера, в с. Крушовица, Цветелина Пенкова ще се срещне с обществеността. В 15:30 в общинския клуб, в гр. Мизия, Пенкова ще се срещне с граждани. В 17:00 часа в Клуба на пенсионера, в с. Хърлец, тя ще се срещне с местните жители. В 18:00 часа в читалището, в гр. Козлодуй, Цветелина Пенкова ще се срещне с обществеността.  ", "date": "2019.05.01", "title": "Къде ще бъдат кандидатите за евродепутати от БСП на 2 май!"}
{"url": "http://epicenter.bg/article/D-r-Trenchev--Nay-golyam-protsent-ot-neudachite-ni-se-dalzhat-na-narodopsihologiyata/181594/2/0", "text": "“След 10-и ноември вече имах възможност и да пътувам по света, да видя как са устроени там нещата. Бях вицепрезидент на световните профсъюзи един мандат, два мандата на европейските. Моят отговор е, че най-голям процент от неудачите, които ние имаме, се дължат на народопсихологията“.   Това заяви в интервю за БНР д-р Константин Тренчев, почетен председател на Конфедерацията на труда “Подкрепа“. Той бе запитан защо продължаваме да сме на опашката по доходи.   “Ние признаваме факта, че сме най-зле, че нещата не вървят, че ни експлоатират и т.н, но оставаме на това ниво, защото в психологията има три етапа в решаване на един проблем. Първо, формулира се проблемът какъв е - ето при нас са ниските доходи. След това се анализират причините, породили проблема, и трето - предлага се решение и се почва борба за налагане на това решение. До това нещо не се стига, защото искаме някой да ни реши въпроса“, каза още той в интервю за предаването “12+4“ по програма “Хоризонт“.   “Ами да, те предложиха и решение - взимате кредит и плащате тока си. Вместо да отидете при ЧЕЗ и да ги претрепете и толкоз. Защото в една друга държава ще го направят“, каза още той в коментар към изнесената вчера информация от НСИ, че над 1,5 млн. българи живеят под прага на бедността и това, че една трета от хората имат проблем с плащането на сметките за бита.   Тренчев коментира и скандалите от последните седмици, показващи, че една част от власт имащите са “приказно богати“. “Те затова са отишли в политиката, разберете го. Те не отиват да решават проблеми на хората. Те отиват, за да си направят пари и тъй като имат власт да вземат едно или друго решение, те го остойностяват. Един бизнесмен отива при тях и казва – искам това и това да взема, добре – колко даваш. Той дава торбата и решението е в негова полза“.   “Хората първо трябва да са наясно със себе си – искат ли да бъдат свободни или не. И да са готови за тази свобода да се борят, даже да умрат за тази свобода. Защото по-рано бяхме по затворите, за да не е така, както беше. Ама сега не е така, както беше. Сега никой не ще никъде да се бори, за да промени нещата, защото се страхува, че ще загуби тази минимална работна заплата, която взима сега – ми без нея какво ще правя?“, коментира още той.  ", "date": "2019.05.01", "title": "Д-р Тренчев: Най-голям процент от неудачите ни се дължат на народопсихологията"}
{"url": "http://epicenter.bg/article/Protest-v-Sliven-sreshtu-Natsionalnata-strategiya-za-deteto/181598/2/0", "text": "Протест срещу Националната стратегия за детето 2019-2030 се проведе в Сливен. Около 20-тина протестиращи изказваха недоволството си срещу Стратегията пред сградата на Община Сливен. Основният им мотив е, че в тази Стратегия има много скандални практики за отнемане на деца, подобни на тези в скандинавските държави.  Основният организатор на протеста Силвия Стамова обяви, че макар Стратегията да е спряна от правителството, то не означава, че след изборите няма да бъде пусната.  \"Ако тази Стратегия бъде приета, ние ще прибегнем и до по-сериозни действия. Ние нямаме намерение да даваме децата си на чуждестранни неправителствени организации, с цел изнасяне на български дечица в чужбина, осиновяване от гей двойки\", заяви Стамова, цитирана от БНР.  Младите родители, които дойдоха на площада изразиха несъгласието си с възможностите, залегнали в Стратегията, за отнемане на деца от родители им, дори и за малки провинения.  \"Искаме тези деца наистина да растат с ценности. Това, в което вярва семейството, да възпитава детето си, а не някой друг да го вземе срещу заплащане и да възпитава чуждо дете\", заявиха протестиращите.  \"Държавата не може да се меси толкова силно във възпитанието на децата\", добавят те.  На 11 май се очаква национален протест във всички големи градове.  По-рано организаторът на недоволните Надежда Маргенова посочи основния мотив на протестиращите.  \"В тази Стратегия има много скандални практики за отнемане на деца, подобни на тези в скандинавските държави\", коментира Маргенова и добави: \"По този начин, както искат да го приложат, не мисля, че е подходящо по законен начин родителите да се страхуват за в бъдеще, че децата им ще бъдат отнети и то за някакви не много обяснени субективни причини\".  Маргенова каза още, че тази Стратегия не съвпада с българската народопсихология и тя не трябва да бъде приемана. ", "date": "2019.05.01", "title": "Протест в Сливен срещу Националната стратегия за детето"}
