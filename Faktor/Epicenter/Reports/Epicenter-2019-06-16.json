{"url": "http://epicenter.bg/article/Prof--Konstantinov--BSP-shte-ima-po-dobri-rezultati-na-mestnite-izbori--a-GERB---leko-otstaplenie/185839/2/0", "text": "Ще има много тежка катастрофа, ако на местните избори има машинно гласуване. Това ще бъдат много тежки избори. Този вид гласуване не е подходящ - разбирам, защо в Германия го махнаха, 3 пъти гласуваха и го махнаха; в Холандия - 100% машинно гласуване, махнаха го, в Ирландия - 100% машинно гласуване, махнаха го. Това предупреждение отправи в предаването \"Беновска пита\" по телевизия Канал 3, проф. Михаил Константинов преди есенните местни избори - на 27 октомври и 3 ноември.   \"Няма как да не се стигне до огромно количество грешки, по наши оценки машинният бюлетин ще е дълъг няколко десетки метра. Бих казал на нешите депутати - внимавайте какво правите. Защото това, което ще се случи, случилото се преди в \"Арена Армеец\" ще е като детска игра!   Искам освен това да кажа, че в София на 27 октомври ще има 5 вида избори: кмет на голяма община, кмет на район, кмет на населено място, ако има такъв избор, за общински съвет, преференции за общински съвет. Там ще има минимум 40-50 партии за участие, листите ще са дълги 61 позиции, значи ще има към 5000 имена само за общинския съвет - за всяко от тези гласувания трябва да се въртят по няколко екрана. И ще има проблеми с по-слабо обучените и огромна чувствителност към малки промени. Преди 4 г. бе скандалът в Арена Армеец, над 40 пъти сме връщали софийски комисии, за разлика от малките от провинцията, където всичко им е точно\", изброи проф. Константинов.   Той прогнозира, че БСП ще има по-добри резултати на местните избори, а ГЕРБ - леко отстъпление.   \"Ако вземем евроизборите, от БСП са прави, че имат успех, защото от 4 скачат на 5 евромандата, и с 50 000 гласа повече. Но тогава имаха катастрофален резултат през 2014 г. Сигурно и сега ще отбележат успехи на местните избори. Тъй като през 2015 г. ГЕРБ взе ужасно много кметове, т. е. това е най-големият успех на местни избори на ГЕРБ, и е ясно, че сега ще има отстъпление. Ясно е, че този връх трудно се задържа. Ще се повторят евроизборите - БСП ще покаже по-добър резултат от 2015 г., просто защото те нямат нито един голям кмет. Това показва, че те вече ще вземат някои от големите кметове, време е да вземат - да са живи и здрави\", смята Михаил Константинов.", "date": "2019.06.16", "title": "Проф. Константинов: БСП ще има по-добри резултати на местните избори, а ГЕРБ - леко отстъпление"}
{"url": "http://epicenter.bg/article/Samo-48-chasa-Krasimir-Yankov-zhivya-s-himerata--che-e-noviyat-predsedatel-na-BSP-/185816/2/0", "text": "  Още в петък вечерта той обяви официално кандидатурата си за първия пост в БСП, в събота подплати намеренията си с обещанието, че ще бъде принципният лидер на партията, а в неделя, минути преди началото на когреса, заяви:    И за пореден път в последните два дни се самопромотира като заяви, че        Ходът на Нинова беше толкова безапелационен и аргументиран, че никой от опозицията не посмя да й отговори. Самият Красимир Янков се скри от медиите.  ", "date": "2019.06.16", "title": "Само 48 часа Красимир Янков живя с химерата, че е новият председател на БСП "}
{"url": "http://epicenter.bg/article/Patriarh-Neofit-otsluzhi-praznichnata-liturgiya-za-Petdesetnitsa/185817/2/0", "text": "В деня, когато Православната църква отбелязва снизхождането на Св. Дух над апостолите и основаването на Църквата Христова, в Патриаршеската катедрала \"Св. Александър Невски\" бе отслужена тържествена св. литургия и празнична вечерня, съобщиха от Българската православна църква.   Богослуженията бяха възглавени от Негово Светейшество Българския патриарх Неофит, който бе в съслужение с Мелнишкия епископ Герасим, гл. секретар на Св. Синод, Белоградчишкия епископ Поликарп, викарий на Софийския митрополит, архим. Василий, протосингел на Софийска св. митрополия, ставр. ик. Ангел Ангелов, ставр. ик. Костадин Гаврилов, прот. Антоний Милушев, свещ. Костадин Тренев, прот. Иван Петков, прот. Александър Нешев, йеродякон Вартоломей и дякон Деан Коруновски. На причастния канон проповед за празника произнесе прот. Антоний Милушев, който говори върху значението на големия господски празник. Десетки бяха и православните християни, които се приастиха с Тялото и Кръвта Христови.   По време на вечерното богослужение над богомолците бе спусната от купола на катедралата орехова шума, символизираща слизането на Светия Дух над Пресвета Богородица, св. апостоли и първите християни през 33 г. На богослужението бяха прочетени полагащите се три коленопреклонни молитви към Бога, в които се измолват прошка на прегрешенията, просвещение и очистване на сърцата и придобиване на благодатни сили.  Според древната практика днес се отбелязва т.н. рожден ден на Христовата Църква, основана от Самия Христос и призвана да води всеки човек към Небесния Йерусалим - Царството Божие. В края на тържествените богослужения бе изпято и многолетие за Светейшия патриарх, Св. Синод и всички празнуващи днес православни християни.  ", "date": "2019.06.16", "title": "Патриарх Неофит отслужи празничната литургия за Петдесетница"}
{"url": "http://epicenter.bg/article/Kongresat-na-BSP-vazlozhi-na-plenuma-da-izgotvi-predizborna-platforma-za-mestnite-izbori/185818/2/0", "text": "Конгресът на БСП прие политически доклад за евровота, предаде репортер на Агенция „Фокус“.   В доклада се отчита ръстът на подадените за БСП гласове, както и спечелените 5 мандата в ЕП, постигнатите първи места в Монтана и Ямбол, и на областно ниво в Плевен и Добрич. В документа се посочва, че представителите на партията в местната власт трябва да водят политика, спомагаща за преодоляване на натрупаните с годините проблеми.  Делегатите възложиха на Националния съвет да изготви платформа за местния вот в срок до 31 юли 2019 г. Конгресът възложи на Пленума още в срок до три месеца да приеме реда и условията за провеждане на пряк вътрешнопартиен избор на председател на БСП, който да съвпада с отчетно-изборния цикъл в партията. Това означава Пленумът да приеме правила за избор на нов лидер, които да се отнасят до процедурата, след като изтече мандатът на Корнелия Нинова начело на БСП. Делегатите възложиха на парламентарната група на „БСП за България“ да внесе промени в Изборния кодекс, свързани с местната власт.  ", "date": "2019.06.16", "title": "Конгресът на БСП възложи на пленума да изготви предизборна платформа за местните избори"}
{"url": "http://epicenter.bg/article/Emil-Karanikolov--Yazovirite-v-tezhko-sastoyanie-shte-badat-remontirani-ot-darzhavata/185819/2/0", "text": "Язовирите в тежко състояние ще бъдат ремонтирани от държавата. Това каза министърът на икономиката Емил Караниколов в предаването „Неделя 150“ по БНР.   В страната има над 6700 язовира и вече е известно състоянието на всички тях, макар някои да нямат първична документация, каза министърът и допълни, че общините са прехвърлили около 2700 язовира на държавата за стопанисване.   „До края на този месец ще е готов анализът кои са най-спешните и важни язовири, в които, надявам се, до един месец вече да видим и техника. До края на този месец Министерство на икономиката ще уведоми с кои язовири започваме и, съответно, стойностите за ремонтите, които ще бъдат извършвани. Още есента ще има вече ремонтирани язовири. Министерство на икономиката поема ангажимент, че до няколко месеца ще започнат ремонт на язовирите“.  ", "date": "2019.06.16", "title": "Емил Караниколов: Язовирите в тежко състояние ще бъдат ремонтирани от държавата"}
{"url": "http://epicenter.bg/article/Obshtina-Kirkovo-organizira-sastezanie-po-sporten-ribolov-na-yazovir-Domishte/185826/2/0", "text": "Община Кирково организира състезание  по спортен риболов на язовир Домище. Старт на състезанието даде кмета на общината Шинаси Сюлейман. \"Радостно е за нас, че младите хора и децата проявяват интерес не само към компютрите и телефоните, а и към нещо, което беше удоволствие по наше време и в нашето детство\", каза Сюлейман при откриването на турнира, предаде БНР.   Първото място при децата зае Николай Димитров от село Чакаларово, който спечели и приза за първа уловена риба. На второ място Юмит Самет от село Фотиново, а на трето място се класира Божидар Чонев от село Кирково.   Първо място при възрастните зае Наско Сирамков от гр. Кърджали, на второ място Божидар Цветков от гр. Бургас, а на трето място се класира Самет Сами от село Фотиново.   За първи път в състезанието участва и жена - Марияна Бонева.", "date": "2019.06.16", "title": "Община Кирково организира състезание по спортен риболов на язовир Домище"}
{"url": "http://epicenter.bg/article/Lilyana-Pavlova--BSP-ima-vatreshnopartien-problem--Ne-tryabva-da-im-se-barkame/185827/2/0", "text": "Вярвам, че в една държава - и лично аз, и като цяло ГЕРБ, всяка политическа система, тя е като човешкото тяло, трябва да има стабилно дясно и стабилно ляво, като десния и левия крак. И на държавата й трябва да е стъпила на здрав ляв крак, какъвто няма, както виждаме от случилото се в днешния ден. Така Лиляна Павлова от ГЕРБ коментира по \"Канал 3\" днешния 49-ти конгрес на БСП, на който лидерът Корнелия Нинова оттегли оставката си.   \"Много ми е трудно да съм анализатор, присохог на г-жа Нинова - този цирк, пародия, това, което видяхме днес, е изключително странно, бих го нарекла. Това си е вътрешнопартиен проблем на БСП и не мисля, че трябва да им се бъркаме.   Те сами се потапят. Но тъй като в тази държава трябва да имаме нормалност в политическия живот, не може да не ни тревожи, защото касае всички нас, участниците в политическия живот. Този политически водевил там, това, което се случи днес - не е изненадващо, цяла седмица се подгряваше, но и се търсеше как да се излезе от ситуацията: подавам оставка, но оставам, и т. н....\", добави Лиляна Павлова.   За раздорите в малката коалиция Обединени патриоти, Лиляна Павлова отбеляза: \"Патриотите, в случая ВМРО, получиха много сериозен резултат на евроизборите. Смятам, че вътре в коалицията нямаме причина да я разваляме. Винаги в едно семейство има скандали, има препирни, винаги има разправии. Доброто, което се случва, е много повече от проблемите. Това е моето усещане, те са нашите коалиционни партньори, ние сме готови за диалог\".", "date": "2019.06.16", "title": "Лиляна Павлова: БСП има вътрешнопартиен проблем. Не трябва да им се бъркаме"}
{"url": "http://epicenter.bg/article/Vtori-dubal-na--Badi-voynik--shte-ima-v-Kardzhali/185829/2/0", "text": "Министерството на отбраната възнамерява да направи второ издание на кампанията „Бъди войник“ в гр. Кърджали, съобщават от пресцентъра на Министерство на отбраната.    На 12 юни т.г. не са постигнати поставените цели - пред широката общественост в града да бъдат демонстрирани способностите и професионалните умения на военнослужещите от Специалните сили и да бъде дадена възможност на голям брой младежи да се запознаят с военната служба по време на информационната борса.   Основна причина за това е липсата на координация, поради което е допуснато на този ден да бъдат проведени едновременно две важни за града събития - Открита сцена на талантите, организирана от Детски и младежки парламент към ОДК гр. Кърджали и Младежки клуб към ОСНВ – Кърджали, и кампанията „Бъди войник“ с динамичен и статичен показ на Силите за специални операции и информационна борса.   По вина на общинските власти двете мероприятия, които целят една и съща аудитория, се провеждат по едно и също време на много близки места. Така е пропуснат шансът хората да се запознаят отблизо с Българската армия - институцията, която дава възможност на младежи от различни социални и етнически общности да намерят своето призвание в служба на Родината.  ", "date": "2019.06.16", "title": "Второ издание на кампанията „Бъди войник“ ще има в Кърджали"}
{"url": "http://epicenter.bg/article/Spetsprokuraturata--Prestapna-grupa-za-nezakonno-proizvodstvo-na-tyutyun-e-oshtetila-darzhavata-s-3-mln-lv/185807/3/0", "text": "Прокуратурата счита, че с дейността на организираната престъпна група държавният бюджет е ощетен с 3 млн. лева. Това каза на брифинг говорителят на Специализираната прокуратура прокурор Сийка Милева за разбитата организирана престъпна група за незаконно производство и разпространение на тютюневи изделия, предаде Агенция „Фокус“.   „Установено е, че за периоди има печалба за групата от над 100 хил. лева месечно. Печалбата се е разпределяла между членовете на групата съобразно ролята и функциите им“, обясни тя и съобщи, че групата е действала от началото на 2017 година на територията на цялата страна. „В състава на групата влизат лица, живущи в различни населени места на страната. Между тях е изградена строга организация и разпределение на функциите и ролите им в организираната престъпна група“, коментира Сийка Милева.   Тя припомни, че на 12 юни беше проведена мащабна специализирана полицейска операция под надзора на Специализираната прокуратура в областите Русе, Велико Търново, Смолян и Благоевград, където беше неутрализирана престъпната група. „Ръководителят на групата беше създал строга организация по закупуването на голямо количество тютюн на листа. След което този тютюн се омекотявал, ароматизирал и нарязвал от резачи. Транспортирането се е осъществявало от други лица в групата, които са изпълнявали куриерски функции“, обясни прокурорът.   „Тютюнът се е продавал в разфасовка от 1 кг на цена 45 лева“, поясни Милева и допълни, че по закон акцизната ставка за кг тютюн е 152 лева.   „Парите се изплащали към ръководителя на групата лично, в по-редки случаи по банков път или чрез системите за бързо разплащане. Установена е книжарница в Гоце Делчев, където се поръчвали етикети с надписи на известни марки тютюнопроизводители“, каза още говорителят на Специализираната прокуратура.   На 14 юни Специализираната прокуратура привлече към наказателна отговорност 10 лица за участие в организирана престъпна група за държане, разпространение и производство на акцизни стоки без бандерол – тютюневи изделия. Участниците са се занимавали с нелегално производство на тютюн за пушене и разпространението му на крайни клиенти в цялата страна. За целта са организирали три нелегални цеха с машини и съоръжения за обработка - омекотяване и ароматизиране на тютюна, както и за нарязването и опаковането му. Там е бил произвеждан средно по 1 тон тютюн за пушене седмично.  Част от обвинените са задържани в момент на производство на нелегалната стока. Готовата продукция е била разпространявана в разфасовки по 1 кг – в пластмасови прозрачни кофички с надписи „Давидоф“, „Карелия“, Марлборо“ и „Кемъл“. По време на операцията по неутрализиране на групата са претърсени десетки адреси и автомобили. Иззети са над 360 кг готов тютюн за пушене, както и неголямо количество наркотични вещества.  Служител на МВР е сред привлечените към наказателна отговорност за участие в групата за производство и разпространение на тютюн  Към наказателна отговорност бяха привлечени 11 лица за участие в организирана престъпна група с цел, производство, държане и разпространение на акцизни стоки без бандерол. Едно от лицата е служител на МВР, от Дирекция „Жандармерия“ към ГД „Национална полиция“, каза още Сийка Милева.   „По отношение на петима от лицата беше поставена мярка „задържане под стража“, за двама мярката е „домашен арест“. По преценка на наблюдаващите прокурори по отношение на трима от членовете на групата беше взета мярка за неотклонение „парична гаранция““, обясни тя.   „Днес ще бъде внесено искане до Специализирания наказателен съд за искането за задържане под стража и на служителят от МВР“, заяви прокурор Милева. „Служителят на МВР беше задържан вчера при транспортирането с личния си автомобил на 30 чувала тютюн за пушене, което е над половин тон. Същият е транспортирал нарязаният тютюн за пушене в повечето случаи с униформата си, за да не бъде забелязан и спиран от колегите си“, посочи говорителят на Специализираната прокуратура. „Установени са случаи, в които той е паркирал автомобил, в който е съхранявал нарязан тютюн за пушене на паркинга на жандармерията, докато е изпълнявал служебните си задължения в качеството си на полицаи“, каза още тя.", "date": "2019.06.16", "title": "Спецпрокуратурата: Престъпна група за незаконно производство на тютюн е ощетила държавата с 3 млн.лв"}
{"url": "http://epicenter.bg/article/Emil-Karanikolov--Pregledat-na-privatizatsionnite-sdelki-ot-Agentsiyata-za-privatizatsiya-e-priklyuchil/185822/4/0", "text": "Прегледът на приватизационните сделки от страна на Агенцията за приватизация е приключил. Това каза министърът на икономиката Емил Караниколов в предаването Неделя 150 по БНР.   Министърът коментира политическите полемики, че чрез промени в закона някои държавни предприятия могат да бъдат извадени от забранителния списък за приватизация. Преди 2 години правителството и партиите, които участват в коалицията, ясно изразиха позиция, че ще бъде спряна приватизацията. Беше подготвено изменение на Закона за приватизация в два аспекта – първият е да се забрани приватизацията. Внесохме, че всички дружества са със забрана за приватизация. От тук нататък няма смисъл да има забранителен списък, при положение че имаш забрана за приватизация на дружествата, заяви той.    „Наистина настояваме за текста, който ще забрани приватизацията, независимо дали дружествата са съществуващи, ново разкрити или преструктурирани“, каза министърът, според когото приватизацията е изчерпана. „Някой ще постави въпроса: „Повече няма ли да има приватизация?“. Не, както и сега - допуска се след решение на Народното събрание, но конкретно, за конкретно дружеството, то да бъде раздържавено, ако има въобще такава необходимост. Към момента не считам, че има такава необходимост. Вторият момент на този закон беше да обединим две агенции - Агенцията за приватизация и Агенцията за инвестиции, в едната има 27 служители, в другата има 50 - и тези екипи да работят с инвеститорите, тъй като в Агенцията за приватизация има сериозен капацитет – те над 20 години работят с инвеститори, както и с документация“, коментира Караниколов. Прегледът на приватизационните сделки, от страна на Агенцията за приватизация, също е приключил, отчете той.   „Агенцията трябваше да окомплектова преписките по искане на прокуратурата и други компетентни органи. Това сме го направили! Друг е въпросът, че много от сделките, които сме изпратили и са анализирани, са с изтекъл давностен срок, но тук прокуратурата може да види дали има продължаващо престъпление и дали може да предприема действия“, посочи министърът.   Законът за публичните предприятия пък ще даде възможност да бъде анализирано как се управляват различните дружества, допълни Караниколов.    Ще стане ясно и кои държавни дружества осъществяват и социални функции. „Трябва да има ясни правила как се назначават мениджърите, управляващите. Трябва да има ясни програми, които те трябва да спазват и не трябва те да бъдат сменяни при всяка смяна на правителството. Този закон е важен за „чакалнята“, за ERM, което е много важно за България. Много важен е и за да бъде разрешено да започне процедура за членство в клуба на богатите – ОИСР“. Министърът коментира и престижната позиция на България в класацията на „Евростат“ за икономическия растеж - България е сред първите пет в ЕС за 2018 година. „Много е хубаво да имаме икономически ръст. Безспорно е много хубаво за българската икономика. Много е хубаво за износа да върви. Много е хубаво да имаме и ниска безработица, защото, когато имаме ниска безработица, това означава че работодателите се борят за всеки един работник. Борбата е с по-високо възнаграждение и по-добри условия на труд. България върви добре и показателите наистина са положителни, но доходите са ни изключително ниски. Тук мога да кажа, че почнахме преди 30 години от много ниско стъпало. Защо за тези 30 години доходите все още са ни най-ниски?! Да започнем с 90-те години – България беше фалирала. Реално има някакъв ръст 2004-2008 година - ниска безработица и доходите по някакъв начин процентно са се качили. От 2009 до 2013 - финансова криза, световна. През 2014 година имаме друго правителство. Много хора говорят за срив на инвестициите в момента в България. Ще напомня, че 2014 г. инвестициите в България са били 247 милиона евро. От 2015 досега доходите всяка година растат в частния сектор с между 8 и 12%, а в държавния – 10, за учителите 20. Надявам се, че и от следващата година също ще има увеличение“, каза Емил Караниколов. По думите му влизането в „чакалнята на Еврозоната“ и в ОИСР ще дадат на България по-висок кредитен рейтинг и повече инвестиции. „Имаме ли инвестиции, ще имаме и създаване на заводи, производство и услуги с висока добавена стойност. Ще създаде и по-високи доходи на българите, но те трябва да инвестират в своето образование“. Министърът отказа да коментира дали и кога „Фолксваген“ ще изгради завод у нас. „Един инвеститор дали ще дойде в България, ще го чуете от тях. Аз мога да кажа, че 2017 година имаше среща на автомобилния клъстър. В България се проведе. Тогава беше заявено, от автомобилния клъстър бяха около 220 фирми, а вече са 250, че България е готова и произвежда всеки един елемент от автомобил. Тогава, след среща с министър-председателя и министъра на финансите, обсъдихме възможността България да покани стратегически производители на цели автомобили. Обърнахме се към двама такива. Едните към момента са доста по-активни. Другите вероятно са в изчакване. Това, което мога да кажа, е, че България е готова да произвежда автомобили. Ще направим всичко възможно наистина да имаме такъв инвеститор в България. И го правим“.  ", "date": "2019.06.16", "title": "Емил Караниколов: Прегледът на приватизационните сделки от Агенцията за приватизация е приключил"}
{"url": "http://epicenter.bg/article/Kevork-Kevorkyan--Otkradnaha-Gotse-ot-slanchasalite-/185790/11/33", "text": "Тази вечер телевизиите отделиха внимание главно на фамозните ремонти на софийските улици, също и на спасителите по морските плажове.  А държавната телевизия направо си премълча - за другия „ремонт“, на който нахално е подложена Историята ни.  За нея няма Спасители - поне измежду днешните властници.  Македонският съпредседател на Съвместната българо-македонска комисия по историческите въпроси бе категоричен:  „Гоце Делчев е македонски революционер“.  Това е - излъгаха ни и вече ни се присмиват.  А нашите се държат като слънчасали.  Просто не проумяват света наоколо. Онова пък вътре в себе си - никак.  Дори проблем с размерите на Хималаите да се изправи пред тях, пак не го забелязват, да не говорим пък да го осмислят. Надуват гайдите, бият тъпаните и все им е тая.  И самата История да се смили някак над тях и да им подсказва, че грешат или ще сбъркат - те не я чуват.  Ето - позорът с македонските крадци на история.  Излъгаха ни всякак с прословутия „договор“, но нашите слънчасали първенци изобщо не проумяха накъде ги тикат.  Чак сега, когато всичко е приключило, зареваха, дори Захариева се накокошини: Гоце бил българин и не можело заедно да го честваме.  А всичко беше ясно още от самото начало, но тогава същата Захариева каканижеше нещо за Западните Балкани.  Ние Гоце не можем да опазим, а сме се загрижили за Балканите.  Когато си слънчасал, може и за Космоса да се загрижиш.  Няколко пъти писах за нелепата игра на ВМРО, което всъщност не е никакво ВМРО. Там все закъсняват или се правят на слънчасали - и се държат като последни страхливци пред македонските ни тегоби.  Едва когато всичко приключи, Каракачанов внезапно се събуди и започна да реди закани. Щял да спира македонците за ЕС - само гаргите може да плаши с тия закани, не и македонците.  Те са хитри и коварни, а и знаят отлично, че нашите първенци са особено лесни в алъш-вериша за Историята, примерно - изобщо не се трогват, когато чужди държави газят с ботуши из образованието ни.  Фондация „Америка за България“ е изсипала до миналата година над 100 милиона долара в българската образователна система. За какво по-точно, какво се крие зад тази щедрост?  Друга държава едва ли би позволила подобно вмешателство.  Македонците знаят, че нашите еничари от три десетилетия свободно тършуват в ценностната ни система, гаврят се както си щат с класиците ни. Те виждат това и са наясно, че ние сме лесни булки.  Македонците биха обесили на площада в Скопие онзи, който каже „Майната му на православието“. Такъв храбрец там обаче няма да се намери.  Сега, чак сега, всички реват от „договора“.  А клането тепърва започва, ще ни дерат парче по парче, докато не изкормят Историята ни.  Ние пък ще имаме превеликата чест само да броим жертвите - вече са две: Илинденско-Преображенското въстание и Гоце. За въстанието тарикатът Заев ни се подигра още преди месеци.  Вместо да се кокошини, по-добре Захариева да каже - Димитър Талев български или македонски писател е, та от министерството й не отговарят вече на две писма на Иван Гранитски за родната къща на писателя в Прилеп, която скоро ще бъде превзета за нуждите на македонската псевдоистория.  Каракачанов е овладял най-добре номера с притворното бунтарство, в сравнение с него Захариева изглежда като учителка от климатично училище.  Вдига врява до небето - например, за скандала с циганите във Войводиново, запасва силяха, може и да пуца два-три пъти с бутафорен пищов - като героя от рекламата за македонската наденица, и сетне се оттегля.  Между другото, ако имахме истинска чест, никога нямаше да позволим подобни реклами, те дивашки шаржират македонските борби, принизяват ги за търговски цели.  След всяко фалшиво пуцане, Каракачанов извлича някаква полза за себе си и прибира пищовите.  Той си е направо вицепремиер на заканите.  Ако искрено, а не театрално не е съгласен със срамната ни пасивност, няма какво повече да топли лявото коляно на премиера.  Разкарва се от кабинета и толкова.  Иначе приема унизителната роля на театрален самодеец, който напусто се напъва да влезе в Историята.  Няма да остане без хляб: може да отвори дюкян на границата и лично да връчва паспортите на българите от Македония, тъкмо ще преброи колко са останали.  Ако не приемат идеите ти, не се свивай като някакъв послушко, ами се надигни от мекия стол.  Иначе се получава някак шизофренно: Войвода във Войводиново, мушичка в Министерския съвет.  И още нещо казал македонският съпредседател на Комисията:  „Договор между България и Северна Македония е невъзможен, ако Гоце Делчев не бъде признат за македонски революционер“.  Нашите слънчасали трябва да избързат - и те да развалят договора, поне това да направят.  ***  МЪРТВИЯТ ГОЦЕ  На 20 април Гоце разказваше на другарите си по-раншни свои сънища, които съвпадаха с избиването на близки нему хора, и думаше:  – С нашия живот, какъвто е, станах вече и фаталист. Нощеска сънувах, че турци ме удариха в сърцето. Щипската чета е разбита в Карбинци. Милан, брат ми, е в тази чета и сигурно е убит.  Гоце не беше сънувал смъртта на втория свой по-малък брат: Милан падна много по-късно, летос, в Неманци, Кукушко.  Гоце забравяше своите неотдавнашни предчувствия. Сънят пророчествуваше неговия гроб.  Почти едновременно с Гоце биват убити още шестима, в това число и Гущанов. Останалите живи влазят в една плевня, отдето след цял ден сражение се измъкват незабелязано между пламъците на Баница, цяла изгорена.  – Петнадесет часа – спомня си г. Хаджидимов – турците не посмяха от куршумите ни да приближат нашите убити.  Петнадесет часа ний гледахме мъртвия Гоце, приведен сякаш върху гробът на Македония.  И петнадесет часа ни се късаха сърцата...  Защото осиротяваше цял народ.  /Яворов, „Гоце Делчев“, биография/  ***   ", "date": "2019.06.16", "title": "Кеворк Кеворкян: Откраднаха Гоце от слънчасалите "}
{"url": "http://epicenter.bg/article/The-Wall-Street-Journal--Frantsuzite-pribraha-zhaltite-zhiletki/185823/11/0", "text": "Седем месеца след вълни от демонстрации, обхванали за първи път цяла Франция, които свалиха правителството на колене, движението на жълтите жилетки е изчерпано, пише американският вестник The Wall Street Journal.  Магазини, които блиндираха прозорците си всяка събота, подготвяйки се за бунтовете на „жълтите жилетки“, отново работят под пълна пара.   Президентът Еманюел Макрон стартира икономическите ремонти, които някога бяха сред исканията на „жълтите жилетки“. Седмичният поток от протестиращи в Париж се превърна в тънка струйка. В събота едва 7 000 демонстранти излязоха по улиците на страната, според френското вътрешно министерство. Това не може да се сравнява с четвърт милион души на 17 ноември, когато движението започна като протест срещу данъците върху горивата. Този провал е очевиден, твърдят бивши протестиращи, в борбата на движението да издигне кандидати за изборите за Европейски парламент, които се проведоха в края на май. В един момент, когато някои се надяваха да отбележат появата на движението като нова политическа сила на континента, се разкри неговата нестабилност. Жълтите кандидати, наречени от мнозина в движението „продажници“, получиха по-малко от 1% от гласовете. Намаляващата подкрепа създаде възможност за правителството на Макрон да си възвърне опорите. В сряда министър-председателят Едуар Филип подробно представи плановете на администрацията за преразглеждане на обезщетенията за безработица и пенсионната система на страната. Той също така обеща да изпълни бързо обещанията за значително намаляване на данъците за работещата средна класа. Има и признаци, че най-ранните реформи на Макрон, включително разхлабването на правилата на пазара на труда, са започнали да вдигат икономиката. Миналия месец безработицата спадна до най-ниското си ниво от 10 години, според националната статистическа агенция. Доверието на потребителите, силно накърнено на върха на кризата с „жълтите жилетки“, се повиши значително от началото на годината. Като се има предвид нестабилността на движението, насилието отново може да избухне. По време на демонстрации са ранени около 2 500 протестиращи и 1 800 полицаи, според френското вътрешно министерство. Някои „жълти жилетки“ планират да блокират пътищата в цялата страна следващата събота в опит да създадат смущения и да привлекат вниманието на хората. Все пак тези смущения са далеч от стотиците хиляди, които накараха Франция да спре. Президентът Макрон, който в началото бе глух за исканията на движението, показа известна политическа ловкост. Той направи серия от отстъпки в края на годината, като отмени увеличението на данъка върху горивата и повиши доходите на служителите с минимална работна заплата. След това той продължи няколкомесечното допитване, което го доближи до най-малките села в цялата страна и обърна вълната на обществено мнение срещу жълтите жилетки.   В събота животът се върна към нормалното на булевард Шанз-Елизе. Туристите се разхождат покрай витрините или пият вино на терасите на кафенетата.    ", "date": "2019.06.16", "title": "The Wall Street Journal: Французите прибраха жълтите жилетки"}
{"url": "http://epicenter.bg/article/Ukrepvaneto-na--quot-Notr-Dam-quot--struva-3-6-mln--evro/185788/7/0", "text": "3,6 млн. евро са разходите за укрепване на катедралата \"Нотр Дам\", която беше сериозно засегната от пожара през април. Това съобщи архиепископът на Париж Мишел Опти. Работата по укрепване на конструкцията продължава, съобщава Нова телевизия.  Пожарът в катедралата избухна вечерта на 15 април. Огънят беше напълно потушен едва на следващата сутрин. Пламъците унищожиха покрива и кулата стрела.  В събота вечер в парижката катедрала беше отслужена първата литургия след пожара.", "date": "2019.06.16", "title": "Укрепването на \"Нотр Дам\" струва 3,6 млн. евро"}
{"url": "http://epicenter.bg/article/Britantsite--Boris-Dzhonsan-e-nay-silniyat-kandidat-za-premier/185805/7/0", "text": "Британците смятат бившия министър на външните работи Борис Джонсън за най-силния кандидат за лидер на Консервативната партия, който също така ще замени Тереза Мей на поста премиер на Великобритания. Това показват данните от социологически проучвания, публикувани във вестниците „Сънди Таймс“ и „Сън“.  Според допитване на социологическата служба YouGov 47% от британците смятат, че Джонсън ще осигури победа на торите над лейбъристите и набиращата популярност партия Брекзит на парламентарните избори. С тази оценка не са съгласни едва 22% от анкетираните. Ако сегашният външен министър Джереми Хънт оглави партията, тогава шансовете за победа на консерваторите виждат само 15%. Останалите кандидати имат още по-ниски шансове за успех, сочи проучването.  30% от участниците в изследване на социологическата служба OnePoll са посочили Борис Джонсън, отговаряйки на въпроса кой от британските политици има най-големи шансове да реализира Брекзит и изведе своята партия до победа на парламентарните избори. При това нито един от петимата му съперници в надпреварата за премиерското кресло не е събрал повече от 7% подкрепа.  Въпросът кой от кандидатите най-много ще увеличи популярността на Консервативната партия е зададен и в двете допитвания. Съответно 22% и 24% от запитаните са отговорили – Борис Джонсън. Неговите основни противници – Джереми Хънт, Майкъл Гоув и Саджид Джавид – са получили по около 8%.  Борис Джонсън спечели най-много гласове на първия тур на вътрешнопартийното гласуване в четвъртък. Той бе подкрепен от 114 от 312 депутати, вторият Хънт – 43 гласа. Името на новия лидер на торите и бъдещ премиер на Обединеното кралство ще стане известно в края на юли. /БГНЕС и ТАСС ", "date": "2019.06.16", "title": "Британците: Борис Джонсън е най-силният кандидат за премиер"}
{"url": "http://epicenter.bg/article/Pochina-rezhisyorat-Franko-Dzefireli/185806/7/0", "text": "На 96-годишна възраст в Рим почина световноизвестният режисьор Франко Дзефирели.  Франко Дзефирели е италиански актьор, режисьор, продуцент, сценарист. Той е носител на 2 награди БАФТА, 2 награди “Еми”, 5 пъти на наградата „Давид ди Донатело“. Дзефирели два пъти е номиниран за “Оскар”. От 1994 до 2001 г. е член на италианския сенат от партията на Силвио Берлускони “Форца Италия”.  „Преди броени минути спря да тупти сърцето на Франко Дзефирели… Той почина след продължително боледуване. По-късно ще бъде обявено мястото и датата на погребението. Маестрото ще бъде погребан на гробището „Порто Санте“ във Флоренция“, пише на сайта на Фондация „Дзефирели“.  Големият италиански режисьор е роден във Флоренция през 1923 г. Първоначално учи архитектура, но трябва да прекъсне заради избухването на Втората световна война /1939 -1945 г./, по време на която той е партизанин в италианската съпротива, след това преводач на шотландската гвардия.  След войната Франко се увлича от театъра и киното: играе в университетския театър, работи като театрален художник, прави декорации и костюми за филмите и спектаклите на не по-малко великия Лукино Висконти. Работата му носи известност и през 1953 г. Дзефирели и поканен в Ла Скала като художник на постановката „Пепеляшка“ на Росини.  Дзефирели става режисьор на спектакъла, който има огромен успех. Впоследствие той поставя опери в Ла Скала, Ковън Гардън, Метрополитан, Виенската и Римската опери. Работи със звезди като Гена Димитрова, Лучано Павароти, Мария Калас и Пласидо Доминго.  Неговият дебют на големия екран е през 1967 г. с комедията по Уилям Шекспир “Укротяването на опърничавата”. Във филма се снима звездната двойка Елизабет Тейлър и Ричард Бъртън.  Световна известност му носи лентата “Ромео и Жулиета” през 1968 г. с незабравимите Оливия Хъси и Ленърд Уайтинг. Това е най-добрата екранизация на безсмъртното произведение на великия Шекспир.  Известният кинокритик Роджър Ебърт пише за ежедневника „Чикаго Сън Таймс“: „Вярвам, че „Ромео и Жулиета“ на Франко Дзефирели е най-вълнуващият филм по Шекспир, който някога е бил създаван”. Бюджетът на филма е 850 000 долара. Получава 38,9 млн. долара приходи.  Дзефирели е заснел над 30 игрални и телевизионни филма, които предизвикват голям обществен интерес като „Хамлет“ (1990) с Мел Гибсън в главната роля, „Чай с Мусолини“ (1999), „Калас завинаги“ (2002).  Поставил е над 100 опери. Работил е с такива прочути оперни певци и актьори като Пласидо Доминго, Мария Калас, Елена Образцова, Гена Димитрова, Лучано Павароти, Лорънс Оливие, Марчело Мастрояни, Мел Гибсън, Джуди Денч, Майкъл Йорк, Елизабет Тейлър. /БГНЕС ", "date": "2019.06.16", "title": "Почина режисьорът Франко Дзефирели"}
{"url": "http://epicenter.bg/article/Visokite-temperaturi-v-Indiya-dovedoha-do-smartta-na-nyakolko-desetki-dushi/185810/7/0", "text": "Високите температури в Индия доведоха до смъртта на няколко десетки души за период от 24 часа в индийския щат Бихар, след като страната влезе в третата седмица от много високи температури, съобщиха властите в неделя, цитирани от AFP и \"Фокус\". Смъртните случаи са настъпили в три области на бедния северен щат, където температурите са се задържат около 45 градуса по Целзий през последните дни, заяви представител на здравните власти. „Четиридесет и девет души починаха в три области на региона Магадх, засегнати от суша“, каза той. \"Това беше внезапно развитие в събота следобед. Хората, засегнати от топлинен удар, бяха откарани в различни болници\", добави служителят. \"Повечето от тях починаха в събота вечер, а други в неделя сутрин по време на лечението.\" Според Кумар около 40 души са били лекувани в управлявана от правителството болница в Аурангабад. \"Пациентите, засегнати от топлинен удар, все още продължават да постъпват, броят на жертвите вероятно ще се увеличи, ако топлинната вълна продължи.\" Повечето от починалите са на възраст над 50 години и са приети в болници в почти в безсъзнание със симптоми на висока температура, диария и повръщане. Двадесет и седем души са починали в област Аурангабад, 15 в Гая и седем в Навада, съобщиха служители.  ", "date": "2019.06.16", "title": "Високите температури в Индия доведоха до смъртта на няколко десетки души"}
{"url": "http://epicenter.bg/article/Germanskite-partii-poluchavat-ot-darzhavata-po-0-85-evro-za-glas/185812/7/0", "text": "Колко е държавната субсидия за един действителен глас и на какви приходи имат право германските партии? Правила има, но има и нарушения. Принципно на глас се полагат по 0,85 евро държавна субсидия.  С оглед на високата отговорност, която носят политическите партии, \"произходът на техните средства и начинът, по който те се използват, трябва да бъдат обществено достояние\" - е записано в германската конституция. Поради това парламентарно представените политически сили ежегодно представят подробни доклади за своите финанси, които впоследствие се проверяват и оповестяват от председателя на Бундестага.    Законодателите са се постарали да осигурят на партиите икономически възможността да оказват влияние – за да не зависят от големи външни спонсори. А в случай, че все пак имат такива – те са длъжни да ги обявят. Задължително е и изискването за стриктно отделяне на партийните от държавните финанси – с цел партиите да не стават зависими от благоволението на управляващите.  Има обаче редица случаи, които показват, че това не винаги се получава – например аферата \"Флик\" (десетки хиляди марки подкуп, платени от концерна \"Флик\" на депутати от всички парламентарно представени партии през 80-те години) и аферата с нелегалните \"черни каси\" на Християндемократическия съюз (ХДС) през 90-те.  В центъра на най-актуалната афера с нерегламентирано облагодетелстване е партията „Алтернатива за Германия“, чийто лидер Йорг Мойтен явно е приел една швейцарска рекламна агенция да му направи кампания срещу 90 000 евро на местните избори през 2016-а година в провинция Баден-Вюртемберг. Скандалът се разчу около последните европейски избори, без обаче да смути Мойтен: не бил направил нищо нередно и имал чиста съвест, твърди той, понеже не ставало дума за дарение.    Един от основните източници на финансиране за германските партии е членският внос, възлизащ на около четвърт от всички получавани средства. Даренията заемат второто място - с 15 процента. Въз основа на Закона за партиите, те взимат ежегодно държавни субсидии, чийто размер зависи от получените на регионални, национални и европейски избори гласове и покрива към една трета от партийните разходи. От 2012-а година насам съществува горна граница за общото партийно финансиране от страна на държавата - последно 193,6 милиона евро за тази година.  Иначе отпусканата годишно сума за получен глас вече е 0,85 евро, а за първите четири милиона взети гласове сумата е 1,03 едно евро (според последната актуализация на цифрите от май т.г.). Правото да получат субсидии имат тези партии, които са взели десет процента от гласовете в съответния избирателен район. А когато получат дарения, политическите сили взимат от държавата по 0,45 цента за всяко предоставено евро - но само ако общата сума на дарението не надхвърля 3 300 евро. С други думи - ако някой дари толкова, държавата слага още 1 500 евро отгоре.  За да стане част от системата на частично държавно финансиране, съответната партия трябва да е получила най-малко 0,5 процента на последните избори за Бундестаг или за Европейски парламент, а за местни избори бариерата е едно на сто. Тези изисквания важат за всички, освен за партиите на националните малцинства.  Партиите в Германия имат и правото да се финансират от икономическа дейност – от различни организирани прояви, както и от отдаването под наем на имоти или земя. Този вид приходи покриват около 7 процента от общите. Принципно приходите на партиите от членски внос и дарения би трябвало да надхвърлят държавната субсидия – изискване, което затруднява най-вече малките партии, ако отпусканите държавни пари за получени гласове са повече от собствените им приходи.  Прозрачността на партийното финансиране в Германия като цяло не е достатъчна - този упрек редовно се отправя от различни организации като „Трансперънси интернешънъл, които се борят срещу корупцията. Една от основните критики е, че в Германия големите дарения се оповестяват пред председателя на Бундестага едва от 50 000 евро нагоре. Освен това се препоръчва анонимните дарения да бъдат отменени изцяло.  От името на ръководството на Зелените Брита Хаселман заяви, че има нужда от по-ясни законови правила за партийното финансиране. Даренията - според нея - би трябвало да се обявяват още от 5 000 евро нагоре, а не чак от 50 000. От Партията на свободните демократи са за горна граница от 10 000 евро, а позицията на социалдемократите е, че най-важно е администрацията на Бундестага да разполага с достатъчно възможности, за да контролира процесите.   ", "date": "2019.06.16", "title": "Германските партии получават от държавата по 0,85 евро за глас"}
{"url": "http://epicenter.bg/article/Osadiha-saprugata-na-premiera-Netanyahu/185814/7/0", "text": "Израелски съд наложи глоба на съпругата на премиера на страната Сара Нетаняху за незаконно изразходване на бюджетни средства за поръчка на храна от ресторант.  Слагайки точка в продължилия 4 години съдебен процес, съдът в Йерусалим потвърди сделката с прокуратурата – в замяна на признаването на своята вина прокуратурата се съгласи да преквалифицира обвинението в измама на „преднамерено използване на грешка на друго лице“.  „Съдът утвърди сделката между Нетаняху и канцеларията на държавния прокурор, в съответствие с която в бюджета ще бъдат върнати 55 хиляди шекела /около 15 хиляди долара/“, съобщи местната радиостанция „Кан“.  Причината за съдебното разследване на Сара Нетаняху, която също така е връщала незаконно изпитите бутилки от вино за амбалаж, бяха поръчките на ресторантска храна и кетъринг за резиденцията на правителството, въпреки наличието на готвач и обслужващ персонал. Щетите, които е нанесла, се оценяват на около 100 хиляди долара. /БГНЕС и РИА „Новости“", "date": "2019.06.16", "title": "Осъдиха съпругата на премиера Нетаняху"}
{"url": "http://epicenter.bg/article/Avariya-ostavi-bez-tok-milioni-v-Arzhentina-i-Urugvay-/185820/7/0", "text": "Срив на интерконекторната електропреносна система на Аржентина и Уругвай остави двете южноамерикански държави без електричество, съобщиха енергийните компании, цитирани от AFP, предаде агенция \"Фокус\". \"Масовият срив във взаимосвързаната електрическата система остави целите Аржентина и Уругвай без електричество\", съобщи компанията Едесур Аржентина в социалната мрежа „Туитър“. Уругвайската енергийна компания UTE заяви, че \"срив в мрежата на Аржентина е засегнала взаимосвързаната система, оставяйки цялата национална територия без ток, както и няколко провинции на съседната страна\". Според изявлението системата се е сринала в 7 сутринта (13 часа българско време).", "date": "2019.06.16", "title": "Авария остави без ток милиони в Аржентина и Уругвай "}
{"url": "http://epicenter.bg/article/Stranite-ot-G-20-dogovoriha-merki-za-namalyavane-na-plastmasovite-otpadatsi/185824/7/0", "text": "Участниците в срещата на енергийните и екологичните министри от Г-20 в японския град Каруидзава договориха създаването на международна структура за взаимодействие с цел да бъде намален обемът на пластмасовите отпадъци в Световния океан.   Това бе обявено на заключителна пресконференция след двудневния форум, предаде агенция Киодо, цитирана от ТАСС.  Предвижда се страните от Г-20 да полагат доброволни усилия за намаляване на изхвърляните пластмаси и да обменят данни за постигнатите резултати. Дискусиите по този проблем бяха сред централните теми на съвещанието в Каруидзава.  По данни на ООН светът произвежда близо 300 милиона тона пластмасови отпадъци за година. Около 8 милиона тона от тях попадат в световния океан, което е довело до екологичен проблем от глобален мащаб.  Замърсяването на Световния океан изисква незабавни действия, тъй като нанася щети на морските екосистеми и потенциално - на здравето на хората, предупредиха участниците в заключителна декларация.    ", "date": "2019.06.16", "title": "Страните от Г-20 договориха мерки за намаляване на пластмасовите отпадъци"}
{"url": "http://epicenter.bg/article/Kmetat-na-Barselona-preizbran-sled-pobeda-nad-separatistite/185825/7/0", "text": "Действащият кмет на Барселона Ада Колау е преизбрана, след като победи каталунските сепаратисти, които завършиха на първа позиция на местните избори, информира АФП.  Колау надви сепаратистите след сключване на споразумение със социалистите и получаване на неочаквана подкрепа от бившия премиер на Франция Манюел Валс.  Стотици поддръжници за независимост на Каталуния се събраха в центъра пред градската управа, докато се провеждаше гласуването.  Ада Колау изгуби на местните избори с малка разлика от Ернест Марагал - дългогодишен политик от партия, която се бори за отцепване на Каталуния от Испания. И двамата кандидати получиха по 10 места от 41 в градския съвет. Марагал победи с по-малко от 5000 гласа. Ако беше получил необходимото мнозинство от 21 места в градския съвет, той щеше да се превърне в първия кмет на Барселона от сепаратистите в съвременната история на Испания. Това щеше да е значителна промяна във втория най-голям град в страната. Но на събранието в събота Колау беше преизбрана с 21 гласа.  Гласуването беше анонимно, но Колау предварително постигна споразумение със социалистите. Валс, който е отгледан в Париж от баща с каталунски произход и майка с швейцарско-италиански корени, обеща да подкрепи Колау, въпреки че критикува кампанията й.  В същото време консерватор положи клетва като кмет на Мадрид. Народната партия си върна контрола над испанската столица след сключване на коалиция с крайнодесните.  Кандидатът на Народната партия за кмет на Мадрид Хосе Луис Мартинес Алмейда завърши втори зад крайнодесен кандидат, но спечели контрола над градското правителство с подкрепата на крайнодясната \"Вокс\" и дясноцентристката \"Граждани\", информира \"Ройтерс\".    ", "date": "2019.06.16", "title": "Кметът на Барселона преизбран след победа над сепаратистите"}
{"url": "http://epicenter.bg/article/Bivshiyat-direktor-na-Chernobil--Serialat-izopachava-istoriyata/185828/7/0", "text": "Бившият директор на Чернобилската АЕЦ Игор Грамоткин подложи на критика сериала, който набира все по-голяма популярност и предизвиква вълна от коментари не само на Запад. Той е работил 30 години в централата, бил е неин директор от 2005 до 2018 г., а заради конфликт с министерството на екологията на Украйна подава оставката си през юли м.г.   В интервю пред телевизия „Россия 24“ той разказва какво ще се прави с отчуждената зона, в която пристигат все повече туристи, особено след премиерата на сериала. Към този филм обаче известният атомен енергетик има особено отношение. „В него има много дебели лъжи и грубо невежество, както в онзи екшън от края на 80-те, където Шварценегер играе съветски милиционер. Чернобил е трагедия от международен мащаб и ликвидацията на последствията от аварията станаха интернационален подвиг, ликвидатори пристигаха от всички краища на СССР“, казва Грамоткин.   Според него това е „победа на целия съветски народ, който е извършил подвиг и никой не следва да дърдори за това, нито да го позволи – дори във вида на художествен филм, алегория или каквото и да е“.   „Не стига това, че във филма всички търчат с чаши водка и пият безкрайно. Но това не е така! Най-важните решения за безопасността са се вземали в пиянство, така ли? Вие какво си позволявате, как е възможно това да се показва? А апотеозът на всичко е как голите миньори прокопават тунел. Да, действително, условията бяха непоносими, беше жега до 50 градуса, хората работеха в крайно тежки условия. Но такава картина не може да се показва!“, коментира Грамоткин, който е гледал сериала.   В отчуждената зона е планирано изграждането на хранилище за радиоактивни отпадъци, които се образуват в резултат на работата на действащите енергоблокове в Украйна. Сега зоната се свива, опасно е само до 10 километра от централата, а това е известно и на туристите, разводачите и блогърите.   „Мисля, че е абсолютно правилно и това трябва по всички начини да се популяризира. И шанс да се даде възможност на всички желаещи да посетят това място. Защо? Това е важен елемент за преодоляването на радиофобията. Хората трябва да видят, че дори такава безпределна авария може да бъде победена от човека. И човекът я победи! Той ограничи разпространението извън пределите на площадката. Освен това, хората трябва да видят сами как природата си отдъхва от човека – там е цялата Червена книга“, казва бившият директор на централата.   Грамоткин изразява опасения по повод предстоящия монтаж на новия саркофаг на централата и компетенциите на сегашната й управа. „кой е стопанинът на Чернобил? Новият саркофаг за АЕЦ, където се случи една от най-големите катастрофи в историята на човечеството, ще бъде в Украйна в средата на лятото. Френският доставчик ще го предаде на украинското ръководство. А новият директор на централата никога не е имал отношение към атомната енергетика“, посочва той.     Според него и в държавните органи няма никой, който би се ангажирал професионално. „Преди няколко месеца бе назначен временно изпълняващ длъжността директор – без профил в професията. Атомниците – това е каста. Който не е управлявал реактор, нищо не знае и никога не би го проумял, това в книжките не може да се прочете“, коментира с нескрит гняв Грамоткин.   В момента се реформира администрацията на Чернобилската АЕЦ и тя ще поеме експлоатацията на обекта „Укритие-2“ – на същия този нов саркофаг. А Киев, както и преди, няма намерение да привлече специалисти от Русия. Докато в онова време учените от Курчатовския институт изследваха всеки сантиметър от разрушения 4-и енергоблок, уточнява бившият директор.   Преди гневът на Игор Грамоткин да избухне в ефир обаче министърът на културата на Русия Владимир Мединский оцени високо сериала „Чернобил“, припомня Интерфакс. „Филмът е направен майсторски. Но очакваната „червена лъжа“ там я няма. Като цяло филмът е направен с голямо уважение към обикновените хора“, заяви той по време на сесията на Международния икономически форум в Петербург. Според него все пак има и неточности. „Не е минало без изкривявания. Критиката около сериала се раздели на две. Някои виждат в него оскърбление за паметта на съветския строй, други се възторгват. Вярно е – това е сложно нещо. Но то е направено интересно и с любов към обикновените хора“, подчерта министърът на културата.   Източник ", "date": "2019.06.16", "title": "Бившият директор на Чернобил: Сериалът изопачава историята"}
{"url": "http://epicenter.bg/article/Moskva-pak-vastana-sreshtu-represiite-nad-zhurnalisti-/185830/7/0", "text": "Протестна акция в центъра на Москва се провежда в подкрепа на разследващия журналист Иван Голунов с искане за законност и справедливост за всички, съобщава Интерфакс.  „Ние започваме този митинг в подкрепа на всички журналисти. Ситуацията с Голунов е обща победа на цялата журналистическа общност“, заяви председателят на Съюза на журналистите в Москва и един от организаторите на протеста Павел Гусев.  „Много е важно, че се събрахме тук. Ние сега живеем в друга страна, защото нашето общество успя да защити Голунов и аз се надявам, че така ще бъде и в бъдеще. В този случай става дума не само за журналистите, а и за съгражданите ни. Необходимо е законодателството да бъде променено, сега е много лесно да сринеш съдбата на човека“, отбеляза другият инициатор на събитието Владимир Соловьов, лидер на Съюза на журналистите в Русия.  Соловьов огласи декларацията, която ще бъде връчена на генералния прокурор Юрий Чайка и министъра на вътрешните работи Владимир Колоколцев. Авторите на документа настояват за задълбочена проверка по делото срещу Голунов и за прозрачни резултати, както и за наказание за виновниците за ситуацията с него. Освен това те искат подготовка и внасяне на поправки в чл.228 от НК, да се преразгледат присъдите по този член, произнесени срещу журналисти, общественици и граждански активисти.  Според него това е необходимо, за да се изясни правомерността на действията на силоваците в съда и да се определи вероятността на използването на наркотиците в борбата срещу гражданските активисти. Авторите на документа смятат да се обърнат към Росгвардията и генералната прокуратура, за да се разработи регламент за взаимоотношенията на силовите структури с журналистическото съсловие, особено по време на протести, дори и те да са неразрешени.  Журналистката Ева Меркачева, член на Съвета за развитие на гражданското общество и правата на човека при президента, подчерта, че никой не иска особени права за журналистите, а равни за всички, и настоя за преразглеждане на чл.228, който третира притежанието на наркотици.  Първоначално митингът е планиран като акция в подкрепа на кореспондента на електронното издание „Медуза“ /с централен офис в Рига, Латвия/, задържан с обвинение за разпространение на наркотици. След освобождаването му и снетото обвинение организаторите издигнаха слогана „Закон и справедливост за всички“. Предишното протестно шествие от 12 юни, което не беше разрешено от московската управа, приключи с над 200 задържани участници.  На днешната проява самият Голунов не успя да се появи. Още един митинг в негова подкрепа е планиран за 23 юни, съгласуван между столичните власти и Либертарианската партия.   Източник ", "date": "2019.06.16", "title": "Москва пак въстана срещу репресиите над журналисти "}
{"url": "http://epicenter.bg/article/Istanbul-mozhe-da-srine--quot-sistemata-Erdogan-quot--/185831/7/0", "text": "Падне ли Истанбул, ще рухне един от основните стълбове на властта на Ердоган. Битката е за добре напълнената хазна на града, която осигурява охолен живот на роднини на президента и свързани с него бизнесмени.  Истанбул е безспорният икономически център на Турция. В града на Босфора се създава почти една трета от БВП на страната (31%). Затова градската управа винаги разполага с много пари. Не е изненадващо, че в кампанията за кметските избори всичко се върти основно около парите.  Кандидатът на Републиканската народна партия (РНП) Екрем Имамоглу си има любима предизборна тема и не пропуска случай да говори за това как градските власти в Истанбул са разхищавали парите на данъкоплатците. Във всяко свое участие в политическо токшоу той размахва парче картон, на което пише \"Israf\" (разхищаване).  Там са изброени неправомерни харчове за милиони, на които Имамоглу е успял да се натъкне в краткото си време, през което беше кмет на Истанбул. Парите са отишли за служебни коли, интернет-сайтове и какво ли още не. Да припомним, че Имамоглу остана на поста в продължение на 18 дни, преди Висшият избирателен съвет на Турция да анулира резултатите от изборите.  Имамоглу засяга една много чувствителна тема. Когато той повдигна темата в интервю за близката до правителството телевизия СиЕнЕн Тюрк, водещият на бърза ръка прекрати разговора, защото уж нямало повече време. Разбираемо е, че в условията на тежка икономическа криза разточителното харчене на пари от страна на управляващата партия няма как да се хареса дори на най-верните ѝ привърженици.  За критиците на президента Ердоган обаче харчовете на управляващите са по-малкото зло: всички в Турция знаят, че турският президент има огромно лично състояние, измерващо се с трицифрена сума в милиони, чували са за неговите вили и гигантски парцели земя. Не е забравен и корупционният скандал от декември 2013 година. Тогава прокуратурата в Истанбул обвини турското правителство в нелегални сделки със злато за Иран, около които членове на правителството били взимали подкупи.   Самият Ердоган тогава стоеше в центъра на скандала: в един подслушан разговор турският президент инструктираше по-малкия си син Билал незабавно да изнесе \"парите от къщата\". В записа Билал казва, че са останали още около 30 милиона евро. Експерти тогава заявиха, че записът е автентичен, но Ердоган да го окачестви като \"монтаж\" и \"мръсна кампания\".  „Този подслушан разговор е най-категоричното доказателство за наличието на корупция в обкръжението на турския президент“, казва Кристиан Бракел от фондацията \"Хайнрих Бьол\" в Истанбул. \"Една групичка от влиятелни бизнесмени, много близки до управляващата Партия на справедливостта и развитието (ПСР), печелят големите обществени поръчки – често това са едни и същи фирми. Има и примери за това как за определени бизнесмени се правят изключения, а понякога дори се променят и закони в тяхна полза. Въпросните фирми - обикновено големи холдинги - от своя страна се отблагодаряват на управляващите по различни начини. Говори се например, че един бизнесмен е финансирал следването на децата на Ердоган в САЩ\", казва Бракел.  От добре напълнената хазна на Истанбул се облагодетелстват основно религиозни фондации и съюзи. Официален доклад показва, че през 2018 година религиозни фондации са получили 130 милиона евро. На пръв поглед няма нищо нередно в това, тъй като парите са предназначени за образование и за насърчаване на младежката заетост. Но прави впечатление също, че почти всичките фондации са свързани с управляващата ПСР или лично със семейството на Ердоган.  Фондацията за младежта (TÜGVA), която е получила най-много пари от градската хазна (11,3 милиона евро), се ръководи от по-малкия син на Ердоган - Билал. Други 8 милиона евро обществени средства е получила Фондацията за образование и младеж (TÜRGEV), в чийто управителен съвет е Ердогановата дъщеря Есра Албайрак. А един от зетьовете на турския президент ръководи дейността на една технологична фондация, получила над 6 милиона евро по същите канали.  На повторните кметски избори на 23 юни ще се решава дали тази система на разхищение, шуробаджанащина и корупция ще оцелее или не. Ако победи кандидатът на ПСР Бинали Йълдъръм, това ще означава всичко да си продължи както е било. Самият Йълдъръм не е смятан за неопетнен: преди 2 години група разследващи чужди журналисти разкриха покрай аферата \"Парадайс пейпърс\", че синовете на Йълдъръм притежават дялове от редица офшорни фирми, регистрирани в Малта. Мнозина виждат в това механизъм за укриване на данъци.  Опозиционният кандидат Екрем Имамоглу вече обяви, че е решен да сложи край на тази порочна система: \"Край на практиката да се облагодетелстват избрани фондации, доверени лица и общини. Отсега нататък ползите ще бъдат за цял Истанбул\", обеща социалдемократът.  За президента Ердоган и неговата партия загубата на кметското място в Истанбул би бил тежък удар. Ако загубят контрола над добре напълнената градска хазна, ПСР няма да запази близките си отношения с влиятелните местни бизнесмени. Би рухнал един от стълбовете, на които се крепи властта. А една смяна в управлението ще даде възможност да се разкрият нелегалните действия на досегашните управляващи. От това лесно ще пострада и имиджът на президента Ердоган.  Текстът на Даниел Белут е публикуван в ", "date": "2019.06.16", "title": "Истанбул може да срине \"системата Ердоган\" "}
{"url": "http://epicenter.bg/article/Kongresat-na-sotsialistite-reshava-dnes--BSP-s-Ninova-ili-BSP-bez-Ninova/185779/2/0", "text": " което ще протече при следния дневен ред, приет на заседание на Националния съвет.   1. Политически доклад на НС на БСП: - За резултатите от проведените на 26 май 2019 г. избори за членове на Европейския парламент; - За задачите на БСП за участие в предстоящите избори за Местна власт.   2. Констатация за прекратяване на мандата на председателя на НС на БСП.   3. Стартиране на кампания за пряк вътрешнопартиен избор на председател на БСП.   Дневният ред трябва да бъде гласуван от конгреса. . Ако остане - в зала 1 ще се говорят часове наред неприятни за БСП речи. Разделителните линии минават и през темата как ще се избира следващият лидер на партията - от конгрес или пряко от всички членове.    , които БСП не успя да спечели и лидерът й Корнелия Нинова пое политическата отговорност за загубата като на втория ден след вота си подаде оставката. Според устава на партията трябва да бъде стартирана кампания за пряк вътрешнопартиен избор за председател на БСП.   Вътрешната опозиция обаче е убедена, че Нинова носи вина за сгрешената кампания и загубата на вота, макар БСП да постигна с един мандат повече от предишните европейски парламентарни избори и спечели още 50 000 избиратели отгоре.   С  тежки критики срещу Нинова излязоха Сергей Станишев, Михаил Миков, Георги Гергов, Димитър Дъбов, Атанас Мерджанов, Ангел Найденов, Георги Пирински. В последните дни преди форума към тях се присъединиха Юрий Асланов, Антон Кутев и др. Обвиненията им са, че тя че е едноличен и силов лидер, че в партията няма идеология, че напускането на парламента е грешка, че е успяла да втвърди избирателите на ГЕРБ.    Нинова може да се откаже от емоционаллната си постъпка, заради развихрилите си скандали в партията.  да приеме правила за провеждане на пряк избор на председател от всички членове на партията. Това ще бетонира Нинова на върха, докато дойде време да се включи в новата надпревара за втори мандат, каквато заявка вече направи.     Някои от тях искат дори да се върне старото правило в устава лидерът да се избира от конгрреса, а не от членовете на партията.    Зад Нинова застана бившият лидер на софийските социалисти Румен Овчаров. Своя председател на партията подкрепят и Крум Зарков, Кирил Добрев, Атанас Зафиров. Хората около председателя насояват Нинова остава на поста до провеждането на пряк вътрешнопартиен избор, на който тя ще се бори за нов мандат начело на БСП.  , който чрез интревю в   настоява Нинова да приеме всички критики за кампанията, да подаде ръка на опонентите си и да оттегли оставката, за да се спаси партията от колизии преди местните избори.        В същото време вече се   обяви публично кандидатурата за председател на партията. За този пост се стяга   който ще прочете пред конгреса политическия доклад за представянето на партията на евровота и това се смята като заявка за лидерство. Възможно е и други представители на вътрешната опозиция да се пробват в състезанието. Част от опозицията ще настоява временният председател на партията да не бъде от нито един от двата остро враждуващи лагера. Трябва човек, който да успокои страстите в БСП и да я доведе до успех на местните избори през октомври, твърдят те.   които не са от нито един от лагерите и разбират от местни избори.      По всяка вероятност конгресът ще възложи на Националния съвет да изготви в тримесечен срок правила за провеждане на пряк избор за председател на партията, който да се проведе догодина и да съвпадне с отчетно-изборната кампания в партията.   пред конгреса, какво ще бъде словото й. Това ще предопредели и позицията на делегатите.   Това ще бъде като своеобразен вот на доверие към нея, което ще и даде моррално право да продължи да ръководи партията.  - има закани да се атакува съда подобен акт, което може да блокира действията на партийното ръководство и да попреми на БСП да се регистрира за местния вот.      е мнението на повечето набюдатели и анализатори.    ", "date": "2019.06.16", "title": "Конгресът на социалистите решава днес: БСП с Нинова или БСП без Нинова!"}
{"url": "http://epicenter.bg/article/Petdesetnitsa-e--Rozhdenniyat-den-na-Hristovata-tsarkva/185783/2/0", "text": "  На Петдесетница се празнува рожденият ден на Христовата църква. На този ден Исус Христос основава църквата си на земята чрез пращането на Светия Дух.   Според библейското предание на 50-ия ден след Пасха в Йерусалим било пълно с поклонници, дошли за големия юдейски празник, посветен на Божието законодателство на планината Синай. Дванайсетте Христови апостоли и Божията майка били събрани на молитва в къщата, където преди 50 дни вечеряли преди Пасха заедно с Христос.   Внезапно се чул шум, сякаш задухал силен вятър и изпълнил цялата къща, а над главата над всеки от молещите се явили пламъци, приличащи на огнени езици. Апостолите се изпълнили със Светия Дух и започнали да славят Бога на всички езици, които дотогава не знаели.   Като не могли да си обяснят това необикновено чудо, мнозина от насъбралите се помислили, че апостолите са просто пияни от сладкото вино, въпреки ранния час.   Тогава свети апостол Петър произнесъл първата християнска проповед. Пояснил на множеството, че апостолите не са пияни, а изпълнени от Дух Свети, и ги приканил към покаяние. Думите му проникнали в сърцата на слушащите го юдеи. В този ден приели вярата в Христа, кръстили се и се присъединили към първата християнска общност около три хиляди души (Деян. 2:1-41).   Трикратно Иисус Христос дарил на учениците Си Светия Дух: преди страданията - неявно (Мат. 10:20), след възкресението Си, духвайки върху тях - явно (Йоан 20:22) и в този момент, когато им Го изпраща съществено.   Пламъците били видимият знак за въздействието на Светия Дух върху Христовите ученици, на които била дадена силата да проповядват Христовото учение на всички народи. Така били поставени основите на Църквата, затова и празникът Петдесетница се смята за неин рожден ден.   След този ден апостолите установили празника Петдесетница и поучили християните да възспоменават Светия Дух всяка година.   В края на тържествената литургия свещениците раздават на миряните в храма осветени листа от орех, които символизират слизането на Светия Дух под формата на огнени езици.   Следващия ден, понеделник след Петдесятница, е празникът на Светия Дух. Този празник Църквата е установила заради величието на Пресветия и Животворящ Дух, Единосъщен с Бог Отец и Синът Божий. Чрез Него ни се дарява всяка мъдрост, живот, движение, Той е източникът на всичко живо.    В Патриаршеската катедрала \"Св. Александър Невски\" ще бъде отслужена архиерейска света литургия по повод празника. Началният ѝ час е 9.30 ч.", "date": "2019.06.16", "title": "Петдесетница е! Рожденият ден на Христовата църква"}
{"url": "http://epicenter.bg/article/-Slancheva-i-goreshta-nedelya--na-mesta-s-prevalyavaniya/185784/2/0", "text": "Днес ще бъде предимно слънчево и горещо, но около и след обяд на много места в страната ще се развива купеста и купесто-дъждовна облачност.  Ще има краткотрайни валежи и гръмотевици. Не са изключени и градушки. Ще духа слаб, в източните райони до умерен североизточен вятър. Максимални температури между 29 и 34 градуса, в София около 29 градуса.  Над Черноморието ще бъде слънчево, след обяд с купеста облачност, но само на отделни места ще превали и прегърми. Ще духа до умерен североизточен вятър. Максимални температури на въздуха: 27-29 градуса. Температурата на морската вода е 23-25 градуса, само на север от нос Калиакра е около 21 градуса. Вълнението на морето ще бъде 2-3 бала.  Над планините ще около и след обяд ще се развива купеста и купесто-дъждовна облачност и ще има краткотрайни валежи с гръмотевици. Ще духа до умерен североизточен вятър. Максимална температура на височина 1200 метра около 23 гладуса, на 2000 метра - около 16 градуса.  През следващите два дни температурите ще останат по-високи от обичайните за периода. В понеделник преобладаващите максимални ще бъдат между 30 и 35 градуса; във вторник съвсем слабо ще се понижат. Ще преобладава слънчево време, но с развитие на купеста и купесто-дъждовна облачност в следобедните часове. На места ще има и краткотрайни валежи, придружени и с гръмотевици. Малко по-интензивни ще бъдат явленията на места в Западна и Северна България. В югоизточната част от страната вероятността за валежи е малка.", "date": "2019.06.16", "title": " Слънчева и гореща неделя, на места с превалявания"}
{"url": "http://epicenter.bg/article/Advokati-prizovaha-za-ratifitsirane-na-Konventsiyata-v-borbata-s-nezakonnite-sdelki-s-kulturni-tsennosti/185785/2/0", "text": "Висшият адвокатски съвет призовава чрез декларация министъра на културата Боил Банов да предприеме необходимите действия за ратифициране на Конвенцията относно връщането на откраднатите или незаконно изнесени културни ценности. Тя е подписана в Рим на 24-ти юни 1995 г.  Адвокатите са на мнение, че в годината, в която Пловдив е европейска столица на културата, е редно България да се присъедини към страните, които се опират върху Конвенцията в борбата с незаконните сделки с културни ценности. Адвокатите подчертават в декларацията си, че са обезпокоени от ограбването на безценни археологически обекти и загубата на незаменими за историята, науката и цялото човечество културни паметници.  ", "date": "2019.06.16", "title": "Адвокати призоваха за ратифициране на Конвенцията в борбата с незаконните сделки с културни ценности"}
{"url": "http://epicenter.bg/article/Sedmoklasnitsite-se-yavyavat-na-maturi/185787/2/0", "text": "17 и 19 юни ще бъдат неучебни дни за всички училища заради провеждането на матурите за седмокласниците. 61 223 са учениците, които се очаква да се явят на Националното външно оценяване. На 17 юни ще се проведе изпитът по български език, на 19 по математика, а на 21 юни ще бъде изпитът по чужд език, който се заявява по желание.  Всеки изпитен комплект ще има свой уникален баркод, а учениците трябва да пишат с черен химикал. За разлика от предни години изпитните комплекти ще бъдат получени в училищата. ", "date": "2019.06.16", "title": "Седмокласниците се явяват на матури"}
{"url": "http://epicenter.bg/article/Tsar-Simeon-II-praznuva-82-ri-rozhden-den-/185789/2/0", "text": "Симеон II празнува рожден ден днес. Човекът с необикновена съдба, момчето - цар, който след дълги 50 години изгнание се връща в Родината и става министър-председател, днес навършва 82 години.   Той е роден на 16 юни 1937 г. в София. Когато се ражда, в София проехтели 101 топовни гърмежа, предавани по радиото. От броя на салютите станало ясно че се е родил престолонаследник.   Син е на цар Борис III и царица Йоанна. Начално образование получава в София. а 28 август 1943 г. след внезапната смърт на Цар Борис ІІІ, едва 6-годишен, Симеон ІІ се възкачва на престола. Назначено е регентство, което управлява България от негово име. След комунистическия преврат на 9 септември 1944 г. Цар Симеон ІІ остава на трона, но регентите, сред които и чичо му Княз Кирил, са екзекутирани, както и голяма част от интелигенцията в страната.   Две години по-късно, през 1946 г., след референдум Цар Симеон II, сестра му Княгиня Мария Луиза и Царица Иоанна са принудени да напуснат България. Без да е абдикирал от престола, младият Цар заминава в дългогодишно изгнание. Семейството се установява най-напред в Александрия, Египет. Неслучайно избират Египет – там, също в изгнание, живее бащата на Царица Иоанна – италианският крал Виктор Емануил.   В Египет  Симеон под името Рилски е записан в прочутия “Виктория Колидж”. Завършва Френския лицей в Мадрид (1951-1957 г.). Учи една година в частната военна академия „Вали Фордж”, Уейн, Пенсилвания (1958-1959 г.), получава звание „младши лейтенант”; завършва бизнесадминистрация и право в Мадрид (1964 г. ).   Член е на бордовете на европейски, арабски и африкански компании. Президент е на филиала на френския електрически консорциум „Томсън” в Испания. През 1997 г. се пенсионира. Получава българско гражданство през 1996 г. На 17 юни 2001 г. оглавената от Симеон II коалиция НДСВ (Национално движение “Симеон Втори”) печели парламентарните избори в България с 42,74%. На 24 юли 2001 г.   На 24 юли 2001 г. Симеон Сакскобургготски полага клетва пред републиканската конституция, става министър-председател на 48-то правителство на Република България.   От 2002 г. е лидер на политическа партия НДСВ. След парламентарните избори през 2005 г. Симеон II участва в Съвета на тристранната коалиция – БСП, НДСВ и ДПС, която състави кабинет.   С Указ на Президента на Републиката от 15 юни 2007 г. Негово Величество бе удостоен с най-високото държавно отличие – орден “Стара планина” първа степен за изключителни заслуги към Родината.   Симеон ІІ има още над 30 отличия, между които най-високата степен на испанския орден Карл ІІІ, френския Велик офицер на почетния легион, белгийският Велик Кръст на Леополд ІІІ, ислямския Велик Кръст на независимостта на Йордания, гръцкия Велик кръст на Спасителя, Великия кръст на Божи гроб от Йерусалимския патриарх, Великия Кръст на Малтийския орден, Великия орден на Златното руно, Великия кръст на честта и благочестието, както и най-висшите степени на редица европейски династически ордени.     ", "date": "2019.06.16", "title": "Симеон II празнува 82-ри рожден ден!"}
{"url": "http://epicenter.bg/article/Georgi-Parvanov--Smesenata-komisiya-mezhdu-Balgariya-i-Severna-Makedoniya-e-obrechena/185791/2/0", "text": "Смесената комисията между България и Северна Македония още преди месец даде знак, че има проблеми около личността на Гоце Делчев. Това каза в \"Денят започва с Георги Любенов\" президентът на България (2002 до 2012 г.) Георги Първанов.  Той допълни, че е скептик към работата на комисията, тъй като няма ясен мандат. Той даде за пример договора между Гърция и Северна Македония, в който по думите му всичко е разписано до всеки детайл.  Първанов призова да се изясни какво означава понятието \"обща история\", което е заложено в договора между София и Скопие.  В Скопие трябва да признаят, че македонската държавност е пораснала върху вековната снага на българската държава. Българската борба за свобода доведе до създаването на македонската държава. Ние ги подкрепяме, ратувал съм да бъдат членове на ЕС и НАТО, каза Първанов. Според него в македонските медии отново се насажда агресия по отношение на България. ", "date": "2019.06.16", "title": "Георги Първанов: Смесената комисия между България и Северна Македония е обречена"}
{"url": "http://epicenter.bg/article/Ninova-otkri-kongresa-na-BSP/185792/2/0", "text": "Председателят на БСП Корнелия Нинова откри петото заседание на 49-ия конгрес на БСП. Тя обяви от трибуната в зала №1 на НДК, където заседава форумът, че са се регистрирали 661 от избраните малко над 700 делегати.   Другарки и другари делегати, уважаеми дами и господа и драги гости, днешното заседание на 49-тия конгрес се свиква по решение на Националния съвет на БСП на основание чл. 31, ал. 3 от Устава на БСП. От избраните 780 делегати на конгреса до момента са се регистрирали 661“, каза пред делегатите Корнелия Нинова. „Има необходимото мнозинство. Обявявам заседанието на 49-тия конгрес на партията за открито\", обяви в началото Нинова.   Прозвучаха химните на България и Европа и Интернационалът.   Първото заседание ще се ръководи от делегатите Деница Златева и Янаки Стоилов.   Делегати Пазарджик и Казанлък настояват за оттегляне на оставката на Нинова. При всяко споменаване на името на Нинова - залата избухва в аплодисменти.  Ностроенията на конгреса показват, че председателят на БСП има подкрепата на делегатите.   \"Ти ни вдъхна кураж!\", обърна се към Нинова делегатка от Казанлък. \"Имаме две възможни линии - да се капсулираме, обсъждайки устава и другата - да направим трезва оценка и да се борим за промяна не само в държавата, но и в партията\", заяви делегатът от Казанлък. От Пазарджик също искат Нинова да оттегли оставката.   Същото предложение - Нинова да оттегли оставката си, направи и делегат от Хасково. Той обяви от микрофона, че това е волята на делегатите от региона.   Златева заяви обяви, че Националният съвет на БСП е взел решение да предложи на делегатите днес да се промени уставът на БСП. Постъпило е предложение за пряк избор на лидер на партията.   Повечето делегати настояват Корнелия Нинова да оттегли оставката си, понеже такова било желанието на по-голямата част от местните структури на БСП. Партията нямала готовност да проведе пряк избор по нов правилник.  Георги Свиленски предложи да не се включва точка за промяна на устава. Според него едни и същи хора са предложили включването и отпадането на тази тока. Част от старите членове на БСП се опитвали да наложат контрол на Нинова, но тя не се е поддала, заяви той и се обърна директно към Димитър Дъбов. „Призовавам ви да не подкрепяте промените на устава сега, промените не са обсъждани със структурите. Това е конституцията на БСП“. \"Другарю Дъбов, понеже вие на първо място сте подписал това предложение, се обръщам към вас. Няма никой да се окопае, дори да има пряк избор - пак ще има Национален съвет и конгрес\", каза Свиленски и призова да не се губи време за гласуване на промяна на устава.   \"Преди две години другаря Свиленски беше най-близкият човек до Миков, сега е от другата страна. Явно смяната на полюсите е нещо различно. Промяната в устава, в която съм се подписал, са предвидени и двата варианта за избор на лидер. Председателят не е избран от конгреса, а от партията, той е безотчетен, как ще го освободи цялата партия? Това означава, че лидерът  може да не се съобразява с органите. Затова ние предлагаме да се върне това, което е било от преди 30 години, не случайно партията не е избрала този вариант на избор. У нас го предложи една партия и това беше СДС и всички знаем как приключи тя\", отговори Димитър Дъбов по повод прекия избор.   В залата се усеща на напрежение. Дебатите са разгорещени.   Двете крила на левицата – „за” и „против” Корнелия Нинова кръстосаха шпаги. Едните искаха тя да си оттегли оставката. Другите – да се промени Устава и още днес БСП да има нов лидер. Стигна се и до размяна на лични нападки от микрофоните, а още преди старта на конгреса основните лагери кръстосаха шпаги в кулоарите.   След разманя на реплики и дуплики делегатите на Конгреса гласувата да няма промени в Устава на партията. Предложението за включване на такава точка в дневния ред беше отхвърлено със 186 гласа \"за\", 461 гласа \"против\" и 14 \"въздържал се\".    След гласуване с 205 гласа \"за\", 389 \"против\" и 19 въздържали се в дневния ред остана точката за процедура за пряк избор на председател, която да започне със следващия цикъл отчет и избори в БСП.   Предлага се до три месеца да бъдат изработени процедурните правила за този избор.    В страната не се реализира очакваният \"протестен вот\", се посочва в политическия доклад на БСП за резултатите от изборите за ЕП и за задачите на предстоящия местен вот, представен от Валери Жаблянов - председател на изготвилата го работна група. \"Не успяхме да превърнем изборите от \"европейски\" в \"национални\" - като своеобразен \"вот на недоверие\" срещу правителството на Борисов. Разположението на политическите сили в национален мащаб се запазва каквото беше след парламентарните избори след 2017 г. И двете водещи партии в страната намаляват своя резултат приблизително два пъти на сегашните избори. Разликата между нас и ГЕРБ и в процентно отношение практически е същата (5,5 процента през 2017 г. и 6,8 процента сега)\", посочват социалистите.   Петата сесия на конгреса бе насрочена от Националния съвет на партията на 28 юни по искане на Нинова. Проектът на дневен ред предвижда политически доклад за евровота и задачите пред БСП, решение за констатиране на оставката на председателя на партията Корнелия Нинова и за стартиране на пряк избор за лидерското място.      ", "date": "2019.06.16", "title": " Нинова откри конгреса на БСП. Залата я аплодира. Настояват да оттегли оставката (НА ЖИВО)"}
{"url": "http://epicenter.bg/article/Georgi-Svilenski--Za-dve-godini-Ninova-uspya-da-napravi-taka--che-partiyata-da-se-rakovod/185793/2/0", "text": "В рамките на две години Корнелия Нинова успя да направи така, че партията да се ръководи от органите си. Това каза зам.-председателят на ПГ на „БСП за България“ Георги Свиленски по време на дебатите за дневния ред и по предложение за промяна в Устава на БСП, предаде репортер на Агенция „Фокус“.   Свиленски коментира, че не може да разбере поведението на вътрешната опозиция. „Другарката Нинова в рамките на две години успя да се отърси от тези зависимости. Успя да направи така, че партията да се ръководи от органите си: от Националния съвет, Изпълнителното бюро и парламентарната група\", заяви той. „Да, някои хора не са доволни. Имаме в Устава ясно разписана точка какво се прави при подадена оставка“, подчерта Свиленски и уточни, че при оставка се стартира процедура за пряк избор, което е ясно разписано в Устава.   Георги Свиленски поясни, че в мотивите на вносителите на предложението за промени в Устава пише- с оглед на ситуацията в партията след подадената оставка и във връзка от необходимостта от изпълняващ длъжността председател. Свиленски коментира, че временно изпълняващият длъжността председател също е разписан в Устава и това е един от заместниците на председателя. „Призовавам ви да не подкрепяте промени на Устава сега, защото това е конгрес свикан в рамките на две седмици. Тези промени не са обсъждани нито в общински, нито в областни, нито в основни партийни организации. Уставът ни е Конституцията на партията“, заяви Георги Свиленски и посочи, че без да е питана партията няма как да се искат тези промени.  ", "date": "2019.06.16", "title": "Георги Свиленски: В устава пише какво се прави при оставка!  Стартира процедура за пряк избор!"}
{"url": "http://epicenter.bg/article/Ekaterina-Zaharieva-shte-uchastva-v-Savet--Vanshni-raboti--i-Savet--Obshti-vaprosi--v-Lyuksemburg/185794/2/0", "text": "Вицепремиерът и министър на външните работи Екатерина Захариева заминава за Люксембург, където на 17 и 18 юни ще води българската делегация за участие в Съвет „Външни работи“ (СВнР) и Съвет „Общи въпроси“ (СОВ). Това съобщиха от Министерството на външните работи. На 17 юни министрите на външните работи на Европейския съюз ще дебатират актуални глобални въпроси, ще се състои и дискусия по Глобалната стратегия на ЕС, три години след нейното начало.   В дебата ще се включат и министрите на отбраната на страните от ЕС. Ще бъде обсъдено и подобряване на Общата външна политика и политиката за сигурност с оглед на геополитическите предизвикателства пред ЕС. Накрая се предвижда дискусия по ситуацията в Судан.    Външните министри ще проведат неформална дискусия по Близкия изток с йорданския си колега Айман Сафади в рамките на работен обяд, а след края на СВнР ще се проведе Съвет за асоцииране ЕС-Йордания. Съпредседателите Федерика Могерини и Айман Сафади ще подпишат рамково споразумение относно участието на Йордания в операциите на ЕС по управление на кризи.  На 18 юни Съветът „Общи въпроси“ ще започне с ориентационен дебат по следващата Многогодишна финансова рамка. СОВ ще подготви също заседанието на Европейския съвет на 20-21 юни с обсъждане на проект за заключения.  Министрите ще обсъдят и представения на 29 май от Европейската комисия годишен доклад по разширяването на ЕС. България ще работи за заключения, с които да се подготви решение за започване на преговори за членство с Албания и Република Северна Македония. В същото време България подчертава хоризонталното значение на добросъседските отношения и регионалното сътрудничество, които следва да бъдат оценявани в целия период на предприсъединителния процес. От особено значение в този процес за България ще бъде цялостното изпълнение на буквата и духа на Договора за приятелство, добросъседство и сътрудничество с Република Северна Македония по начин, който да гарантира неговата необратимост.  ", "date": "2019.06.16", "title": "Екатерина Захариева ще участва в Съвет „Външни работи“ и Съвет „Общи въпроси“ в Люксембург"}
{"url": "http://epicenter.bg/article/Borisov-se-sreshtna-s-ministara-na-vanshnite-raboti-na-OAE-sheyh-Abdula-bin-Zayed-bin-Sultan-Al-Nahayan-/185796/2/0", "text": "Премиерът Борисов се срещна с министъра на външните работи и международното сътрудничество на ОАЕ шейх Абдула бин Зайед бин Султан Ал Нахаян, предаде пресцентърът на МС. След като активизирахме отношенията между България и Обединените арабски емирства, е важно да запазим тази динамика и да продължим да развиваме ползотворно сътрудничество. Това заяви министър-председателят Бойко Борисов по време на срещата си в Министерския съвет с министъра на външните работи и международното сътрудничество на ОАЕ шейх Абдула бин Зайед бин Султан Ал Нахаян.   Премиерът Борисов определи като добра стъпка работата на посолство на ОАЕ в София, което предстои да бъде открито официално по-късно днес. Министър-председателят изтъкна, че това създава допълнителни условия за улесняване на двустранния диалог и търговско-икономическото сътрудничество.   Според премиера Борисов динамичното развитие на българо-емиратските отношения през последните години се дължи не само на добрата политическа воля за това, но и на важната регионална роля и значение на всяка от страните и на общия стремеж към сътрудничество в широк спектър от области. Само за шест месеца, от октомври 2018 до март 2019, са проведени редица посещения, като най-значимото събитие беше официално посещение на министър-председателя Борисов в ОАЕ, което е и първата двустранна визита на най-високо правителствено ниво.   По време на срещата в Министерския съвет премиерът Бойко Борисов отбеляза също, че Обединените арабски емирства са важен и перспективен външнотърговски партньор на България сред страните от района на Залива. Министър-председателят посочи предимствата на страната ни като инвестиционна дестинация и потенциала на ОАЕ да диверсифицира инвестиционния си портфейл у нас. Според премиера Борисов ще бъде от взаимен интерес, ако се предприемат повече конкретни стъпки в сферата на икономическото сътрудничество, увеличаването на стокообмена, взаимодействието в области като информационните технологии, селско стопанство, туризъм, транспорт, сигурност и енергетика.   Премиерът Борисов изтъкна също възможността да бъде проведена и първа сесия на Смесената икономическа комисия.   Министър-председателят Бойко Борисов отправи поздравления към ОАЕ за домакинството на EXPO 2020 в Дубай и благодари за поканата България да участва във форума. Премиерът добави, че страната ни работи активно за подготовка на българското участие и изрази увереност, че събитието ще донесе икономически ползи. ", "date": "2019.06.16", "title": "Борисов се срещна с министъра на външните работи на ОАЕ шейх Абдула бин Зайед бин Султан Ал Нахаян "}
{"url": "http://epicenter.bg/article/Shefat-na-ABRO--Piratstvoto-nosi-vreda-za-televiziite--sadarzhanieto-i-haznata/185798/2/0", "text": "Кабелното пиратство носи вреда за телевизиите и съдържанието, което достига до зрителите. С подобни незаконни дейности се ощетява и държавният бюджет заради укритите приходи и неплатените данъци. Това каза в ефира на предаването „Събуди се” по Нова телевизия Анна Танова, изпълнителен директор на Асоциацията на българските радио- и телевизионни оператори (АБРО). Коментарът й бе по повод мащабната акция на българските служби и Европол срещу кабелното пиратство, провела се редица градове преди дни.  „Ние от години алармираме за този проблем. В България има поне две форми на т.нар. кабелно пиратство. Има оператори, които изобщо не обявяват съществуването си, такива, които разпространяват телевизионни програми без уредени авторски права и такива, които не декларират реалния брой на абонатите си”, поясни Танова.  Тя категорично отрече обвиненията на засегнатите от акцията оператори, които твърдят, че се цели унищожаване на малкия и среден бизнес. „Ние нямаме интерес от такова нещо”, заяви Танова.", "date": "2019.06.16", "title": "Шефът на АБРО: Пиратството носи вреда за телевизиите, съдържанието и хазната"}
{"url": "http://epicenter.bg/article/Valeri-Zhablyanov-/185799/2/0", "text": "Трябва да покажем днес, че БСП е мислещата партия на държавата. Партия, която не провежда конгреси за 15 минути с един човек на сцената.   Това заяви от трибуната на 49-ия конгрес на БСП Валери Жаблянов, който подчерта, че не е издигал кандидатурата си за председател на партията.   Жаблянов представи доклад по решение на Националния съвет - за резултатите от евроизборите и за подготовката за местните избори.   Години наред нашата партия търпи загуби, каза той в началото на изложението си. И заяви, че делегатите трябва да дадат отговор на въпроса защото загубите на БСП станаха вече 12 и защо изборите, в които социалистите са се надявали на резултат, който да им даде възможност за предсрочни избори, не са дали такъв резултат. Като че ли започнахме да свикваме с второто място, продължи Жаблянов.   Не успяхме да постигнем основната си цел - да се наложим над ГЕРБ и да предизвикаме предсрочни парламентарни избори, каза той.  ", "date": "2019.06.16", "title": "Валери Жаблянов: Беше гласуван вот на доверие на нашия председател. Да намерим пътя към победата!"}
{"url": "http://epicenter.bg/article/Halil-Letifov--Bez-prozrachnost-na-finansiraneto-shte-se-poyavyat-oligarhichni-zavisimosti/185800/2/0", "text": "\"Нямаме очаквания от конгреса на БСП. За нас е принципна позиция да не се месим в чуждата партийна работа. Очакваме те да намерят собствената мъдрост, пожелаваме им успех\". Това каза за БНР заместник-председателят на ДПС Халил Летифов. Той коментира и темата за намаляването на партийните субсидии до 1 лев на действителен глас като нарече решението „плод на емоция“:   “Това е изключително важна тема, но през годините се натовари с толкова популизъм, че сега е трудно да се намери решение. Трябва да кажем, че единствено Движението за права и свободи защитаваше партийната субсидия като средство да са публични средствата за партиите, тяхното финансиране и дейностите, които извършват. Да, това е за сметка на данъкоплатците, но, ако направим по-сериозен прочит, ще видим, че и в единия, и в другия случай финансирането на партията ще бъде за сметка на данъкоплатците. В другия случай по-скоро това ще бъде по един особено уродлив начин“.  Сметките в ДПС показват, че с по-малко от 10 лева партиите не могат да се обслужват и сами да финансират своите дейности, мероприятия, участия в медиите, партийните клубове и обучението на младите политици, каза Летифов в предаването \"Неделя 150\" по \"Хоризонт\". Голяма част от средствата от субсидиите отиват за медийни кампании преди изборите, митинги и срещи с избирателите:  „В крайна сметка разходите на партиите са публични. Знаем, че по закон има ограничение колко са парите, които се разходват във всяка една кампаня. Изрично е упоменато как се разходват тези средства и за какви дейности се разходват. Изрично е упоменато до какви суми може да се плаща кеш и всичко останало е по банков път. Направена е една система, която, според мен, е доста прозрачна. Донякъде дори е затормозяваща за политическите партии, но в ред и начин, който хората да видят как точно се разходват средствата и за какво точно“.  „Ние твърдим, че с 1 лв. или 3 лв. партиите няма да могат да се финансират. От една страна, ще разходваме държавни средства, от друга страна обаче, партиите ще имат нужда от допълнително финансиране. Затова предлагаме \"да се отпуши\" - като няма да има държавно финансиране, да няма държавно финансиране. Оттам нататък обаче да кажем какъв е моделът, по който партиите се финансират. Това ще се случи в един момент – ще станат зависими от олигарсите или от всякакви икономически субекти – скрито, тайно сиво или както искате. Тук въпросът е срещу какво ще станат зависими, какви ангажименти ще поемат и колко ще струва на българската държава и на българските данъкоплатци този таен съюз, който ще се получи“.  Дебатът на моделите за финансиране трябва да се проведе, именно за да се избегнат олигархичните зависимости, категоричен е той:  „Трябва да кажем как точно ще стане това финансиране. То трябва да е ясно, трябва да е прозрачно. Дали ще имат право на стопанска дейност?! Към момента, законът забранява това. Дали ще ги отворим за финансиране от фирми, от физически лица по типа на американския модел на финансиране, но с ясни дарители - хора и фирми. Коментира се неведнъж е модела, който е в Германия - че там е едно евро. Да, обаче има три или четири немски фондации, които получават на 500 милиона евро годишно, за да финансират обучения, политически семинари и дейности на партиите. Отделно държавата финансира по друг ред подобни партии. Финансирането в Европа масово е през държавата и държавния бюджет.... Ако не кажем откъде, не направим път, по който всичко да е ясно и прозрачно, ще стане тази зависимост, при която няма да е ясно за хората, няма да е ясно и за обществото - така наричайте олигархични зависимости. Всичко трябва да е регламентирано!\".  По повод предложението на ДПС за намаляване размера на ДДС за някои стоки, Летифов каза:  „Темата е актуална и важна. Тя е претърпяла своето развитие както в Европа, така и в останалата част на света. Това правят и нашите съседи. И се оказва, че единствените, които може би не са адекватни, сме ние. Тук няма нужда от емоция. Правим това с оглед предизвикаме дебата и да намерим наистина подхода, по който да го направим - правим среща със съсловните организации, говорим с тях. По-трудно се оказва при ДДС-то с храните, защото нашата идея е не просто да намалим приходите в хазната, а да намалим крайната цена за потребителите. Ако този ефект не се получи, няма смисъл от това упражнение“. ", "date": "2019.06.16", "title": "Халил Летифов: Без прозрачност на финансирането ще се появят олигархични зависимости"}
{"url": "http://epicenter.bg/article/Miroslav-Naydenov--Da-se-proveryat-i-konsultantite-po-proektite-na-kashtite-za-gosti-/185801/2/0", "text": "Трябва да се направи проверка и на консултантите по проектите на къщите за гости, финансирани с европейски средства. Това каза в предаването \"Тази неделя\" по БТВ бившият земеделски министър Мирослав Найденов.  По думите му служители на Държавен фонд „Земеделие” (ДФЗ) са ползвани като консултанти във фирмите, които осъществяват услуги за кандидатстване по европейски програми.  „За програмата „Развитие на селските райони” са предназначени 2,5 млрд. евро за 7-годишен период, а 5 млрд. лв. за директни плащания – общо 7,5 млрд. лв. Това е повече от ресурса на някои от банките в България”, каза бившият земеделски министър.  Относно къщата на тъщата на отстранения за трети път от ДФЗ Янаки Червеняков той каза: \"Това е показателен пример за един от пороците на тази система, абсолютно недопустимо е. Тук категорично е констатиран конфликт на интереси и аз смятам, че може би това е повода да бъде уволнен”.  Според него случаят с къщата за тъщата на Червеняков не е изолиран.   По отношение на напускането на Цветанов на ръководните постове в ГЕРБ той коментира, че Борисов не е доволен от него. „Нямам право да давам оценки за Цветанов, това е право на Борисов”, каза Найденов.  Той обясни, че не се отказва от думите си, че е бил подслушван като земеделски министър от Цветанов. „Може би твърде рано обявих това, костваше ми много”, смята Найденов.  Бившият аграрен министър каза още, че е в добри отношения с премиера. Чува се обаче с него само по поводи.  ", "date": "2019.06.16", "title": "Мирослав Найденов: Да се проверят и консултантите по проектите на къщите за гости "}
{"url": "http://epicenter.bg/article/Korneliya-Ninova--BSP-ne-se-prodava-/185802/2/0", "text": "Уважаеми другарки и другари делегати, уважаеми гости и журналисти, добре дошли.  Ще направя предложение по дневния ред. Моля да ме извините, че ще говоря по-дълго от регламента, изслушайте ме и след това решенията са във вашите ръце.  Преди три години ме избрахте за председател, с програма (“Променяме БСП, за да променим България”). В нея има много ясно разписани ангажименти, които бих обобщила в пет точки - три за партията и две за България.  За партията:  1. Предложих преместване тежестта на партията от върха, към общинските партийни организации, които са кръвоносната система на БСП. Поех ангажимент това да стане чрез въвеждане на вътрешнопартийно допитване до всеки член по важни въпроси за партията, намаляване финансирането в центъра и увеличаване субсидията на структурите, решаване на въпросите с диалог, а не с натиск от ръководството. Изпълних го. Проведохме вътрешнопартийно допитване за коалиционна политика, променихме устава така, че всеки член да гласува за избор на председател, увеличихме финансирането на организациите два пъти и половина - от 1 200 000 на 2 900 000 лева, въведохме режим на равнопоставен диалог, като отменихме така наречените организационни съвети, които обикаляха страната, сменяха ви ръководствата и налагаха решения от центъра.  2. Обещах Ви да отворим партията за младо попълнение от професионално и политически подготвени хора, които да бъдат мост между БСП и младите хора на България. Изпълних го. Над 30% от общинските председатели са до 40 години и 13 депутати до 40 години и 46 от 80 депутати, които за пръв път са такива. Разбира се има още много да се работи за тяхната професионализация, но партията им даде възможност да се развиват.  3. Разбирайки, че хубавите неща, които вършим трябва да стигнат до хората, поех ангажимент вестник \"Дума\", социалните мрежи и собствена телевизия да станат комуникационните ни канали до народа. Изпълних го. Заварихме в. Дума с над около половин милион лева дългове, които изплатихме и спасихме вестника от спиране, тъй като печатницата отказваше да го отпечатва, поради натрупани задължения. Увеличихме финансирането му над два пъти. Открихме сайт \"Дума\" и въпреки трудните изпитания, през които минахме, имаме Българска свободна телевизия.  За България  1.През 2016г., когато ме избрахте, съм заявила пред Вас, че правителството на Бойко Борисов е вредно за държавата и я води към катастрофа, затова поех ангажимент да превърнем БСП в ударна опозиция, без никакви задкулисни договорки и последващи отстъпления. Изпълних го. БСП се превърна в единствената опозиция и отказахме договорки за власт и пари.  2. Ангажирах се пред вас да изготвим план за извеждане на България на нов път на развитие, но не в кабинетите на „Позитано“, а заедно с широк кръг учени, интелектуалци, младежи, земеделци, малък и среден бизнес, пенсионерски съюзи. Изпълних го с изготвянето на \"Визия за България\", която беше изработена и представена в над 500 срещи в цялата страна и в цялата партия. Благодаря ви! Идеите в програмата, с която ме избрахте за председател, са мои, но вие - актива на БСП, народните представители и стотиците хиляди членове и симпатизанти, ги направихте реалност. Който и да е лидер, Господ да е, без вас е нищо. Благодаря и на екипа си, който заради мен понесе много удари, но издържа. Заедно, отборно, свършихме добра работа за три години. В програмата, с която ме избрахте, съм ви обещала да вдигна БСП на крака и да Ви дам самочувствие на хора, които имат достойнство и могат да побеждават. Изпълних го. Победихме на президентските избори с Румен Радев и Илияна Йотова и разбихме мита, че ГЕРБ са непобедими, увеличихме депутатите си в българския парламент от 39 на 80. Единствената партия сме, която увеличи евродепутатите си от 4 на 5, първа сила сме в над 60 общини, което се дължи на вас и е добър старт за местните избори, изкачихме се по стълбицата на ПЕС от 12 място на предишните евроизбори до 6 от 28 партии. Всичко това постигнахме заедно, при авторитарна, еднолична, обсебила всички държавни структури власт, изправила срещу нас огромен финансов и медиен ресурс. При цялата свършена работа, стотиците срещи, усилията ви, труда ви покачващото се доверие в БСП, в момента ние сме на прага на криза с неизвестен край. Причини има много, но поводът за нея съм аз. След загубата на европейските избори, веднага на другия ден Георги Гергов ми поиска оставката, след него се включиха и други другари. Отвори се стара рана, която съществува от две години, откакто извършихме реформата в БСП, от промените в устава, които ограничиха депутатските мандати, от личните огорчения и амбиции за властта в БСП, а оттам и властта в държавата. Декларирах пред Националния съвет, че подавам оставка. Колкото и да се говори, че това е емоционален и театрален акт, в него няма грам емоция и артистичност. Това е осъзнато и премислено решение. При пренареждането на листата заявих, че отговорността за резултатите ще носи Националният съвет, а не аз. Най-лесно ми беше да кажа: предупредих ви, вие сте виновни, носете вие отговорност и да си остана председател. Но моята представа за морал и достойнство в политиката, за личен пример как се носи отговорност, за модерен европейски политик, защото така постъпват европейските политици, не ми позволи това. Да се скрия зад колективна отговорност, тоест безотговорност, както се е случвало десетки пъти в БСП с други председатели, при далеч по- драматични загуби. Къде сгреших? В преценката за последствията. От две години на върха в БСП се бият две тенденции, промяна срещу статукво. Този сблъсък отслабва партията и ви обърква, демотивира, смазва по места. Тази битка блокира работата на НС, който не прави политика, а произвежда скандали. Затова си помислих - стига. Изтощихме партията, измъчихме хората си по места, да работят, да тичат, да ни избират на постове, а ние да им се отблагодаряваме със скандали и борби кой да води бащина дружина. Накрая ще останем без дружина. Направих си равносметка на моите грешки, реших, че трябва да отстъпя и предложих изход. Нека двете тенденции в БСП да излъчат кандидати, да имаме програми и да се явим пред всички членове на партията на състезание. Да бъде избран по-добрият, другите да приемат резултата и да работим заедно за общия ни успех. Това щеше да бъде почтено, демократично, модерно, по европейски и в стила на ПЕС. В Европа през последните десетилетия, леви партии прибягват до пряк избор, за да разрешат проблемите със самозатварянето на елитите и откъсването от хората. Португалските социалисти преодоляха фракционните си борби с въвеждане на пряк избор на лидер. Те направиха тежка реформа, в която ярък принос има днешният Генерален секретар на ООН Антонио Гутереш. Испанската социалистическа работническа партия промени имиджа си на полуфеодална мрежа, след като преди пет години стартира пряк избор на лидер. Важна последица от това е възходът на Педро Санчес и навлизането на ново поколение в политиката. Разговаряла съм с него, разказвал ми е за тежките спорове за действителния размер на членската маса, за кампанията, за начина на гласуване и за пътя, по който са решили тези спорни въпроси. Във Великобритания лейбъристите издигат лидера си с пряк избор, в който гласуват даже и привърженици. Френската социалистическа партия прави пряк вот за лидерите също. Списъкът може да се добави с Италия, Дания, Холандия. Така стоят нещата в прогресивна Европа. Как стоят у нас? С желанието си да бъдем като тях, вместо модерност, европейски облик и пряка демокрация, отворих кутията на Пандора. НС блокира процедурата за пряк избор. Всички пороци на политическата класа на прехода, на задкулисието, на бизнес интересите, на подмяната, натиска и парите, срещу които се борим три години, мощно нахлуха в БСП за три седмици, откакто заявих, че съм готова да се оттегля и да пристъпим към пряк избор на председател. И в най-лошите си прогнози не съм допускала, че с това решение мога да отприщя такъв бент. Какво се случи:  1. Започна личното ми очерняне, моето и на семейството ми, с много лъжи. Запазих мълчание. Не казах една лоша дума за никого, защото така сте ме учили. Оставам с огорчение и с благодарност, че близките ми издържаха, не се огънаха и ме подкрепят.  2. Усили се натискът да се спре промяната в БСП и да се върнем в изходна позиция преди три години.  3.Пусна се машината за манипулации и за фалшиви новини. За да ви настроят срещу ръководството, ви излъгаха, че който е бил кмет два мандата, няма да може да се кандидатира отново. Излъгаха ви, че ще има пълен цикъл отчети и избори предсрочно и сегашните общински председатели няма да се кандидатирате отново. Стигна се до низостта да ви лъжат, че са откраднати парите от партийната субсидия (впрочем понеже допускаме, че някой от вас може да е повярвал на това, в секретариата на конгреса са внесени документи за всеки изхарчен лев. Който желае, може да се запознае.)  4.Различни политически и икономически лобита задвижиха интересите си за овладяване на БСП и поставяне начело на друг председател. На тези бизнесмени, които отвън се бъркат в партийните ни работи, искам да кажа оттук, от тази зала, защото аз не ходя в кабинетите им: Наиграхте се. Затворете си портфейлите. БСП не се продава. БСП не е стока. БСП е кауза. Ако можете да купите десет, двадесет, тридесет търговци в храма, то зад каузата стоим хиляди, които не се търгуваме. По-скоро търговците ще напуснат храма, отколкото да го превземете отвътре.  На тези социалисти, които в последните дни изпращате мнения, писма за подкрепа и декларации да си оттегля оставката, благодаря. Благодаря и на симпатизанти и безпартийните. Някои другари казват, че вашето мнение е изкуствено, че е организирано, че е платено. Не им обръщайте внимание, това са хора, в чиито мисли всичко е пари. Знам, че сте истински, с мнозина от вас сме били редом в наводнените села във Видинско, на протестите на тютюнопроизводителите в Гоцеделчевско, в защита на животните в Странджа. Знам и че сте притеснени и милеете за партията.  Бъдете спокойни, ще се справим заедно и обединени и с тази криза. Уважаеми делегати, чух че и върху вас е упражняван натиск да гласувате срещу мен. Някои от вас ми го споделиха с болка. Случаите са толкова драстични, че дори не искам да ги произнасям на глас.  Аз ви се извинявам, че сте поставени в това състояние, аз създадох този хаос и аз ще трябва да подредя нещата. Бъдете спокойни, няма да ви се налага да правите нищо против волята ви.  Уважаеми делегати, битката за лични интереси и реваншизъм стигна до там, че някои другари поставиха въпроса за подмяна на характера на нашата партия, те твърдят, че се превръщаме в лидерска, авторитарна партия и подменяме колективното начало, както и че променяме идеологическата си идентичност. Ето това са сериозни въпроси и няма как да ги подмина, без да изразя личното си мнение. Внушението за еднолична власт не почива на никакви факти, то е подмяна на истината. Слава Богу нашият устав е направен така, че председателят, който и да е той има само едно право - да предлага Изпълнително бюро. Всички други кадрови и политически решения се взимат в колективните органи на партията с мнозинство. Такова е например решението за напускане на парламента от парламентарната група, взето от НС или решението „победа на европейските избори, за да има предсрочни парламентарни“, взето от този Конгрес. Веднъж на НС попитах, като ме обвинявате, че вземам еднолични решения, дайте ми поне един пример за такова. Другарите се чудеха, чудеха и казаха: Ти подкрепи този Кьовеши без разрешение от НС. Тук мога само да кажа, че Кьовеши е жена и да замълча. Но и мълчаливо да се запитам защо ли тези другари са против госпожа Кьовеши да стане главен европейски прокурор.  Аз имам много трески за дялане. Стилът ми е силов, както каза някой, не познавам задна скорост, като кажа нещо, го правя докрай. Липсва ми гъвкавост и изглежда, че това не е добро качество за политик. Но никога и по никакъв повод не съм пренебрегвала колективните органи и колективното начало в партията. Другото внушение е, че сменяме идеологията. Попитах веднъж другарите откъде идва това обвинение, след като в действията си нито за миг не сме отстъпвали от програмата на партията, получих отговор - отхвърлянето на Истанбулската конвенция е отстъпление от лявата идеология. Обвиняват ни, че сме във война с ПЕС и не сме европейска партия. Когато чух това в съзнанието ми изплува една среща. Имахме изпратена мисия от ПЕС за разговори, може ли БСП да отстъпи за Истанбулската конвенция. Един член на делегацията ми каза: Ние сме прогресивни партии. Ние не можем да вървим след мнението на хората. Това е популизъм. Ние трябва да ги водим. Членовете на БСП и българите явно не разбирате прогресивните тенденции, те не са ограмотени. Нашата роля е да им обясняваме, а не да ги следваме. Пред 25 души свидетели, част от които са тук в залата, заявих: Уважаема госпожо, Вие сте дошли в моята родина, седите в моя кабинет и ми обяснявате, че моята партия и моят народ е неграмотен, защото не разбира джендър идеологията. Или си оттеглете думите, или срещата току-що приключи. Ако с това поведение, изпълнявайки и решение на НС, съм променила идеологията на партията, от лява и прогресивна към популистка и консервативна, искам да го чуя от вас, партията, а не от външни коментатори.  Второто голямо предизвикателство, пред което сме изправени, са местните избори. Местната власт е най-важната. Не само защото е фундамент за централната, а и защото е най-близо до всекидневните проблеми на хората  и има реални възможности да ги решава. С криза на върха в партията, успехът ни по места е под въпрос. С юридически блокаж и спор, кой е председател, кой е временно изпълняващ, по кой устав и процедура се избира той, рискуваме да блокираме партията, това ще доведе до политическа слабост, отлив на подкрепа и не дай Боже до невъзможност за участие в месните избори. На европейските сме първа политическа сила в над 60 общини, в областни градове, в няколко района в София. Имаме потенциал и не бива да го рискуваме. А рисковете са налице, както виждате битката на лобитата за наследството след мен започна. Още конгресът не се е произнесъл, другари се самоиздигат за председател, други без да са издигнати, се считат за такива, като забравят, че само преди две седмици, на европейските избори, получиха 1400 преференции от близо 400 000 гласували за БСП. Трети ме пратиха в миналото и даже приживе ми отредиха място в историята. Другари, които тези дни се събирахте по ресторанти, кафенета, бизнес офиси и се сговаряхте и карахте как да разделите наследството след Корнелия Нинова, да ви кажа – още не съм умряла и наследството не е открито.  Чакайте, не бързайте, ще имате възможност, но не сега и не веднага. Днес трябваше да внеса официално, уставно, юридически и писмено до Конгреса желание за предсрочно прекратяване на правомощията ми, както и да потвърдя политическата си декларация за оставка. Не го правя. Не внасям пред конгреса своята оставка, знам какво ще последва, знам какво ще ми коства. Имах избор между два варианта. Първият - оставка на всяка цена, на инат запазване на личното ми достойнство и его и юридически хаос, политически срив пред местни избори, връщане на изходни позиции отпреди три години, търговия на БСП, превземането й от интереси, чужди на членовете и идеите й, убийство на опозицията и диктатура в България. Втори - поемам имиджови щети върху себе си, което се отразява на моя личен авторитет, но предпазвам партията от хаос, битки за овладяването й, с не чисти цели, загуба на подкрепа и срив в доверието.  Мнозина ми градиха в годините фалшив образ на човек, обладан от егото си, който се стреми към постове. Ако това беше вярно, сега пред вас щеше да стои председател на Народното събрание.  Ако това беше вярно и мислех само за собственото си благоденствие, нямаше да правя промяната в БСП и нямаше да има вътрешна опозиция. Ако това беше вярно, щях да се сговоря с едрия бизнес и някои от тях нямаше да наддават днес за главата ми. Не поставям поста на първо място, но не мога да гледам безучастно, как вярата, трудът, усилията на стотици хиляди хора за последните три години изтича в канала за последните три дни.  Пред избора егото ми или бъдещето на тези хора и БСП, избирам второто. Предлагам точка две “констатиране на оставка” да отпадне, поради липса на такава, обръщам се към вас делегатите на конгреса - не приемайте точка промяна в устава, не правете моята грешка, не отваряйте кутията на Пандора, не отваряйте вратата на лобистки интереси. Нека оставим членовете на БСП да избират пряко председателя си. Нека бъдем модерна европейска партия.  Моля, приемете точка 3 - да стартира процедура на пряк избор за председател, не сега заради предстоящите местни избори, а след тях, по време на пълния цикъл отчети и избори в партията.  Скъпи социалисти, отърсете се от стреса, стягайте редиците за местните избори. Три години вие работихте за нас, да бъдем депутати и евродепутати, време е ние да поработим за вас, вие да бъдете кметове и общински съветници – не просто за да имаме постове, а за да имаме лостове, заедно да променим България. На добър час!", "date": "2019.06.16", "title": "Словото на Корнелия Нинова пред конгреса:  БСП не се продава! Заедно ще преодолеем кризата!"}
{"url": "http://epicenter.bg/article/Boyko-Borisov-shte-razgovarya-s-evrokomisarya-Mariya-Gabriel-za-izgrazhdaneto-na-superkompyutar-v-Balgariya/185803/2/0", "text": "Премиерът Бойко Борисов ще се срещне с европейския комисар по цифровата икономика и цифрово общество Мария Габриел и с ръководителя на Генерална дирекция \"Свързаност\" към Европейската комисия Роберто Виола. Това съобщиха от правителствената информационна служба.  Основна тема на предстоящия им разговор в Министерския съвет ще бъде инициативата на Европейската комисия за изграждане на центрове за свръхбързи изчисления в Европейския съюз. България ще бъде една от осемте държави, в които ще заработи европейски суперкомпютър на световно равнище. Премиерът Борисов даде категоричната си подкрепа за този процес още в началната му фаза, когато в рамките на българското председателство на Съвета на ЕС беше организирана международна конференция за дигиталното бъдеще на Европа през април миналата година. Министър-председателят приветства решението на ЕК да вложи 840 млн. евро в развитието на тази важна сфера и е категоричен, че България има сериозен потенциал да бъде регионален лидер в областта на суперкомпютрите.  Освен в България, центровете за европейски суперкомпютри, ще бъдат разположени в Чехия, Финландия, Италия, Люксембург, Португалия, Словения и Испания. Инициативата е давана като добър пример за сътрудничество между страните в ЕС, който стимулира иновациите и засилва конкурентоспособността. Осемте центъра ще работят в подкрепа на европейските научни работници, промишлеността и бизнеса и ще разработват нови приложения в редица области - от създаването на лекарства и нови материали до борбата с изменението на околната среда.", "date": "2019.06.16", "title": "Бойко Борисов ще разговаря с еврокомисаря Мария Габриел за изграждането на суперкомпютър в България"}
{"url": "http://epicenter.bg/article/Tereza-Mey-shte-se-otdade-na-gotvene-i-kriket-sled-premierstvoto-/185840/7/0", "text": "Британският премиер Тереза Мей обеща, че след като се оттегли от своя пост ще се отдаде на занимания, които нямат нищо общо с политиката, сред тях са пешеходните разходки, кулинарията и гледането на спортни мачове. Тя сподели това в разговор с деца в ефира на телевизия „Скай Нюз“, предаде БГНЕС. Отговаряйки на въпрос на едно от децата, с какво ще се захване след напускането на високия си пост, Мей отговори: „Ще остана член на парламента, но, не е изключено, тогава да имам повече време да се занимавам с неща, различни от политиката. Да се разхождам със съпруга си, бих желала да готвя по-често, и още ще мога да отделя повече време, за да гледам крикет“.  Тереза Мей обича кулинарията и дори е признавала, че предпочита да готви гъска вместо традиционната пуйка за Коледа. В нейната извънградска къща тя има голяма колекция от кулинарни книги. Разходките също са старо нейно увлечение. По време на отпуска в Уелс тя обича да пътешества в планинската местност.  Мей не крие и любовта си към крикета, често може да бъде забелязана на трибуните на лондонския стадион Lord’s Cricket Ground, както по времето, когато там се игра срещата между Англия и Пакистан.  След като парламентът на три пъти отхвърли подписания от него договор с Брюксел за условията за Брекзит, Мей напусна на 7 юни лидерския пост в Консервативната партия, което означава и оттегляне от премиерското кресло. Името на новия лидер на торите ще стане известно в средата на юли.", "date": "2019.06.16", "title": "Тереза Мей ще се отдаде на готвене и крикет след премиерството "}
{"url": "http://epicenter.bg/article/Svetlana-Sharenkova--Za-liderstvoto-i-promyanata-v-BSP/185833/11/0", "text": "  Теорията на лидерството сочи, че ефективният лидер е този, който дава на последователите си идеи, вдъхновение, импулс. След вчерашния Конгрес на БСП Корнелия Нинова не просто запази поста си на председател на БСП, тя препотвърди лидерството си, което към настоящия момент няма алтернатива в партията – нито личностна, нито идейна, нито  организационна.   Оттеглянето на оставката бе желан и очакван от хилядите социалисти ход, който успокои БСП, даде импулс за единение. Провали се предварителната медийно-компроматна кампания, която представяше БСП като тежко разделена.   Самото гласуване на конгреса категорично опроверга тези внушения. 535 гласа отказаха да констатират оставката, с което практически гласуваха вот на доверие на Нинова, едва 27 бяха на другото мнение; 461 отхвърлиха идеите за промени в Устава, които да премахнат прекия вот за председател.   В  опозиция се оказаха малцина гласовити, но загубили връзката с партията, смятащи се елит. Елит на статуквото, съпротивляващ се на промените в БСП.   Промени към подмладяване, за окончателно излизане от задкулисието на икономическите зависимости, от щенията за сговор с ГЕРБ, от сляпото копиране на идейната нищета на брюкселската чиновническа олигархия. За тази линия са огромното мнозинство от делегатите – 5 към 1, сред партийната маса със сигурност съотношението ще е още по-внушително.   Важно е, че Конгресът даде вот на доверие и на новите идеи в БСП – на „Визия за България”, която предлага промяна в модела на функциониране на държавата и икономиката, за преодоляване на неолибералния капитализъм и пороците на прехода, за социална държава. Имаме и категорична подкрепа за социалистическия традиционен и патриотичен курс, който бе критикуван от опозиционния елит преди конгреса. Този курс доведе до победа в президентските избори, до удвоен резултат на парламентарните избори, до отчетлив ръст на европейските избори.   Да се запитаме ли какъв ще бъде резултатът, ако БСП пак бе приела мантрите на ПЕС за Истанбулската конвенция и миграцията, за „прогресивните” политики и „идентичностите”, ако беше против Европа на Отечествата, ако защитаваше глобалистичния, а не обществения и националния интерес, ако защитаваше социаллибералния сговор и пазара, а не автентичните социалистически идеи и силната държавност.   Днес задачата на БСП ще е да мотивира, доразвие, задълбочи и конкретизира този съобразен с новите реалности в Европа курс. Защото той ще намери почва сред локалните общности, които имат тежки социални проблеми и които категорично поддържат традиционните български ценности. БСП бързо може да бъде извадена от изкуствената криза, в която неколцина опитаха да я вкарат. И да тръгне към местния вот единна и мотивирана, с идея, вдъхновение и нов импулс. По делата им именно в предстоящата кампания ще познаем всички в партията – кой милее за общия и кой за частния интерес… А БСП има шанс за победа. За разлика от агресивно оцеляващия водач на ГЕРБ, Корнелия Нинова след конгреса се утвърди като национален лидер – решителен, социален и патриотичен, с работеща алтернативна визия за социална държава в България.  ", "date": "2019.06.16", "title": "Светлана Шаренкова: За лидерството и промяната в БСП"}
{"url": "http://epicenter.bg/article/Temenuzhka-Petkova--AETs-Belene-e-realistichen-proekt-s-vsichki-razreshitelni--litsenzi-i-oborudvane/185835/4/0", "text": "Смятам, че АЕЦ Белене е един реалистичен проект. Първо, този проект има всички необходими разрешителни и лицензи за реализацията му. Оборудването, поръчано през 2008 г., бе произведено и доставено. То е изключително добро и качествено, а старото, поръчано за проекта АЕЦ Белене през 1989 г., бе продадено на руската страна обратно. Оборудването сега на АЕЦ Белене е трето поколение. До този момент разходите са малко над 3 милиарда за този проект. Това заяви в \"Беновска пита\" енергийният министър Теменужка Петкова.   \"Има инвеститорски интерес, налице е много ясен интерес от страна на най-голямата китайска ядрена фирма, от \"Дженерал Илектрик\", от Росатом - смятам, че са налице всички предпоставки. Разработихме процедура, тя бе публикувана, срокът й е 12 месеца - до 16 август изтича срокът за подаване на заявленията за участие в проекта\", изброи Теменужка Петкова.   По думите й максимално отворената процедура ще даде възможност на всеки да намери мястото си - \"не вярвам да има обжалвания\". Относно изявения интерес от страна на Северна Македония, Теменужка Петкова подчерта, че тук няма никаква \"екзотика\", както намекна водещата Илиана Беновска. \"Процедурата дава възможност за участие под няколко форми - стратегически инвеститори са основата, но се дава и възможност за придобиване на миноритарен дял, както и възможност за дългосрочни договори за изкупуване на електрическа енергия.   Изявленията от Северна Македония бяха, че участието им би било много добро за икономиката на Република Северна Македония - става дума за 500 мегавата участие. Те в момента произвеждат голяма част от енергията си от въглища, ако искат да влязат в ЕС, с въглища за ел. енергия ще им се наложи да купуват емисии и сега анализират и едно тяхно участие ще е добро за тях\", изтъкна енергийният министър.   Теменужка Петкова подчерта, че вносът на втечнен природен газ от САЩ е изгоден в момента. \"Мога да кажа, че втечненият природен газ е по-евтин от тръбния за сегашния период от време от тръбния. Това е на практика реализация на друг наш управленски приоритет - либерализацията на доставките в страната.   Това бе много добра възможност за пръв път да направим доставка на втечнен природен газ и тя се оказа много успешна - 290 милиона куб. м втечнен газ, и няма да има причина за увеличаване на цената му през следващите 3 месеца. Колегите от \"Булгаргаз\" следят внимателно пазара на природен газ, вкл. и на втечнен газ, тенденциите са че цената му е конкурентна на тръбния газ\", подчерта Теменужка Петкова.", "date": "2019.06.16", "title": "Теменужка Петкова: АЕЦ Белене е реалистичен проект с всички разрешителни, лицензи и оборудване"}
{"url": "http://epicenter.bg/article/Sadat-ostavi-v-aresta-politsaya--obvinen-za-proizvodstvo-i-razprostranenie-nelegalen-tyutyun/185838/3/0", "text": "Специализираният наказателен съд остави в ареста полицая, обвинен за производство и разпространение на цигари без бандерол, предаде Нова телевизия.   Заедно с униформения, наказателна отговорност ще бъде търсена на още 10 души. Служителят на Жандармерията е задържан в събота на „Траянови врата” при опит за транспортиране на нелегалната продукция. В личния си автомобил той карал над половин тон наразян тютюн, разпределен в 30 чувала. Установени са случаи, при които той е паркирал автомобил, с тютюн на паркинга на Жандармерията, докато бил на работа.  В организираната престъпна група от началото на 2017 г., действала на територията на цялата страна, униформеният изпълнявал ролята на куриер.  Акцията срещу задържаните се провела на 12 юни в Русе, Велико Търново, Смолян и Благоевград. Извършени са претърсвания и изземвания на над 100 адреса, направени са обиски на автомобили и хора. Иззети са над 360 кг тютюн, тефтери за водене на черно счетоводство, нелегално съхранявани боеприпаси. Установена е книжарница и в Гоце Делчев, където са поръчвани етикети на известни марки тютюневи изделия.  Цигарите без бандерол се произвеждали в три цеха, като основната база била в Русе. Част от обвиняемите са задържани преди няколко дни. Средно на седмица групата произвеждала по около 1 тон тютюн за пушене. Той се продавал в разфасовки от по 1 кг, всяка от които струвала 45 лева.   Щетите за държавния бюджет от неплатения акциз са 3 млн. лева. А престъпната група печелела повече от 100 000 лева на месец. Парите се изпращали до ръководителя или чрез системите за бързо разплащане. Печалбата се разпределяла между членовете на групата съобразно функциите им.   Служителят на МВР получавал по 2 лева за всеки килограм тютюн, който превозвал.  Повечето членове на групата са осъждани. Сега петима от тях са с мярка \"задържане под стража\", двама - с \"домашен арест\", трима - с \"парична гаранция\". В неделя Спецпрокуратурата внесе искане за постоянен арест за служителя на МВР.", "date": "2019.06.16", "title": "Съдът остави в ареста полицая, обвинен за производство и разпространение нелегален тютюн"}
{"url": "http://epicenter.bg/article/Korneliya-Ninova-pred-kongresa/185795/2/0", "text": "С тези думи Нинова се обърна към смълчаната зала на конгреса на БСП. И получи бурни аплодисменти!    каза с леден глас тя.   Лидерът на БСП в оставка Корнелия Нинова взе думата на заседанието на 49-я конгрес на партията, след като от делегатите дойде предложение тя да оттегли оставката си.    заяви Нинова още в началото на изказването си. „При цялата свършена работа, стотиците срещи, усилията ви, труда ви и покачващото се доверие в БСП, в момента ние сме на прага на криза с неизвестен край. Причини за кризата има много, но поводът за нея съм аз.  “, каза Нинова. И подчерта, че след пренареждането на листата за евровота е казала, че отговорността носи Националният съвет.   „Но моята представа за морал и достойнство в политиката, за личен пример как се носи отговорност, за модерен европейски политик, не ми позволи това- да се крия зад колективна отговорност, т.е. безотговорно“, каза още Корнелия Нинова и посочи, че е сгрешила в последствията.   Нинова припомни програмата, с която е избрана преди три години: \"Променяме БСП, за да променим България\". Обърна внимание, че партията е подмладена, половината от депутатите й са млади хора. Каза, че е изпълнила обещанието си БСП да има своя телевизия, спасен от спиране е и вестник \"Дума\".   БСП се превърна в единствена опозиция и отказахме договорки за власт и пари, изтъкна тя в словото си. Припомни и, че е изработена \"Визия за България\".    подчерта Нинова.   За три седмици задкулисието мощно нахлу в БСП. Не съм предполагала, че с оставката си мога да отприщя такъв бент, заяви Нинова. Усили се натискът да се върнем назад, пусна се машината за фалшиви новини, каза още тя. Наиграхте се в последната една седмица, затворете си портфейлите, уважаеми господа! БСП не се продава, БСП не е стока, БСП не е кауза. Ако можете да купите 10 - 20 търговци в храма, зад каузата стоят стотици, които не се търгуваме. По-скоро търговците ще напуснат храма, отколкото да ви позволим да го превземете отвътре, емоционално заяви Корнелия Нинова пред залата на фона на избухналите аплодисменти.   \"  заяви в словото си Корнелия Нинова. Според нея различни политически и икономически лобита са задвижили интересите си за овладяване на БСП и за поставяне начело на нов председател.    Ще се справим заедно и обединени в тази криза, продължи тя. И изтъкна, че вина за създалата се ситуация в партията не носят членовете й, а тя.    заяви Корнелия Нинова.   Преди три години ме избрахте за председател на БСП с програма. В нея има ясно разписани ангажименти – 3 точки за партията и 2 за България. Това заяви председателят в оставка Корнелия Нинова по време на 49-тия Конгрес на партията. Тя припомни свършеното до момента. По думите ѝ е бил спасен вестник „Дума“. Въпреки трудните изпитания имаме Българска свободна телевизия. „През 2016 г., когато ме избрахте заявих, че правителството на Бойко Борисов е вредно за България и я води към катастрофа. Това смятам и в момента. БСП се превърна в единствена опозиция, отказвайки се от договорки и лъжи. Идеите в програмата са мои, но вие активът на БСП направихте тези идеи реални. Дори Господ да е лидер, без активът на БСП е нищо. Заедно свършихме много работа“, подчерта Нинова.   „На прага сме на криза с неизвестен край. Поводът за нея съм аз. Подаването на оставката ми е осъзнато и премислено решение. Моята представа за морал и достойнство в политиката не ми позволи да се крия зад колективна отговорност“, каза водачът на БСП.     \"Не съм умряла. Не се оттеглям от ръководството\", категорична бе Нинова и получи овациите на залата.    Дори дебатите по политическия доклад минаха на нормално партийно ниво. Няма повдигане на тон, няма крясъци. \"Кървавият\" конгрес, както прогнозираха някои медии, не се състоя.     ", "date": "2019.06.16", "title": "Нинова към опозицията и бизнесмените: Наиграхте се! Затворете си портфейлите! Оттеглям оставката си!"}
{"url": "http://epicenter.bg/article/Ninova-ottegli-ostavkata-si--Zalata-izbuhna-v-aplodismenti-/185797/2/0", "text": "  обърна се тя към вътрешните си опоненти.   \" Залата я аплодира, а тя заяви, че го приема като вот на доверие.  И призова да бъде свален от дневния ред втората точка за констатирането на оставката й.   Тя направи отчет за тригодишната си работа като председател,  състоянието на партията и опитите БСП да бъде \"купена\". Словото й беше емоционално, ударно. Тя посочи  до какви методи е прибягнала опозицията в последните две седмици и  без да назовава поименно хората, стана ясно за кого говори.   \"Днес трябваше да внеса официално оставката си. Не го правя. Не внасям пред конгреса своята оставка.   Вторият избор беше да поема имиджови щети, но предпазване на партията от хаос и превземане от чужди интереси\", обоснова се Нинова.     избирам второто\", посочи тя.   Тя разказа какво се е случило в последните дни:    моето и на семейството ми, с много лъжи. Запазих мълчание. Не казах една лоша дума за никого, защото така сте ме учили. Оставам с огорчение и с благодарност, че близките ми издържаха, не се огънаха и ме подкрепят.    в БСП и да се върнем в изходна позиция преди три години.    и за фалшиви новини. За да ви настроят срещу ръководството, ви излъгаха, че който е бил кмет два мандата, няма да може да се кандидатира отново. Излъгаха ви, че ще има пълен цикъл отчети и избори предсрочно и сегашните общински председатели няма да се кандидатирате отново. Стигна се до низостта да ви лъжат, че са откраднати парите от партийната субсидия (впрочем понеже допускаме, че някой от вас може да е повярвал на това, в секретариата на конгреса са внесени документи за всеки изхарчен лев. Който желае, може да се запознае.)    и поставяне начело на друг председател. На тези бизнесмени, които отвън се бъркат в партийните ни работи, искам да кажа оттук, от тази зала, защото аз не ходя в кабинетите им: Наиграхте се! Затворете си портфейлите! БСП не се продава. БСП не е стока. БСП е кауза. Ако можете да купите десет, двадесет, тридесет търговци в храма, то зад каузата стоим хиляди, които не се търгуваме. По-скоро търговците ще напуснат храма, отколкото да го превземете отвътре.   На тези социалисти, които в последните дни изпращате мнения, писма за подкрепа и декларации да си оттегля оставката, благодаря. Благодаря и на симпатизанти и безпартийните.  Знам, че сте истински, с мнозина от вас сме били редом в наводнените села във Видинско, на протестите на тютюнопроизводителите в Гоцеделчевско, в защита на животните в Странджа. Знам и че сте притеснени и милеете за партията. Бъдете спокойни, ще се справим заедно и обединени и с тази криза\", посочи лидерът на БСП.   Нинова заяви, че не може да гледа как трудът  да стотици хиляди хора изтича в канала и това я мотивира да остане лидер на партията и  Тя призова да си остане текстът в Устава, който гласи, че председателят се избира пряко от цялата партия.   \"  Моята представа за морал и достойнство в политиката не ми позволи да се крия зад колективна отговорност“, каза водачът на БСП.   Корнелия Нинова разкри, че са започнали атаки срещу нея и семейството ѝ. \"Отворих кутията на Пандора. , заяви Корнелия Нинова в емоционалното си слово. И разкри, че Политически и икономически лобита са правели опит за смяна на председател на БСП и овладяване на партията. Тя се обърна към тях: \"Наиграхте се, затворете си портфейлите, господа. БСП не е стока, не се продава, тя е кауза. Зад нея стоим стотици хиляди, които не се търгуваме\". Тя допусна, че това ще ѝ струва много. Въпреки това се зарече  да не предава партията преди местните избори.   \"  разкри Нинова, а залата избухна в смях. \" , посочи Корнелия Нинова, като правеше паузи в словото си, за да усеща тежестта и влиянието му върху залата.   \"Другари, които тези дни се събирате по ресторанти, кабинети, бизнес офиси и се сговаряхте, карахте се как да разделите наследството след Корнелия Нинова,  да ви кажа , подчерта Нинова, а делегатите посрещнаха думите й с ръкопляскания.     Ако се ръководех от егото си, пред вас щеше да стои председател на Народното събрание.\"   , каза още Нинова.    предложи Корнелия Нинова. Залата избухна в аплодисменти. Делегатите станаха на крака с изключение на малка група от вътрешната опозизия, която запази мълчание.   \"Нека бъдем модерна европейска партия. Моля ви, Скъпи социалисти, отърсете се от стреса, стягайте редиците за местните избори. Три години вие работихте за нас, да бъдем депутати, евродепутати, време е ние да поработим за вас – вие да бъдете кметове и общински съветници и не просто, за да имаме постове, а за да имаме лостове, заедно да променим България“, заяви емоционално Корнелия Нинова.  ", "date": "2019.06.16", "title": "Нинова оттегли оставката си: \"Стига! Измъчихме хората!\" Залата избухна в аплодисменти"}
{"url": "http://epicenter.bg/article/Valeri-Zhablyanov--Otbelyazvame-rast-na-glasovete-za-BSP/185808/2/0", "text": "„Не успяхме да превърнем изборите от „европейски“ в „национални” – като своеобразен „вот на недоверие“ срещу правителството на Бойко Борисов. Разположението на политическите сили в национален мащаб се запазва каквото беше след парламентарните избори през 2017 г.”   Това пише в изводите на доклада „За резултатите от проведените избори на 26 май 2019 г. за членове на ЕП и задачите на БСП за участие в предстаящите избори за местна власт” на НС на БСП, прочетен от Валери Жаблянов, член на ИБ на БСП, на заседанието на 49 Конгрес на БСП. В документа се казва още, че избирателите не са видели в европейските избори инструмент за въздействие върху вътрешнополитическата обстановка в страната, като това се потвърждава от активността на вота. „В страната не се реализира очакваният от нас „протестен вот“, се изтъква в документа.  В изводите се казва още, че и двете водещи партии в страната намаляват своя резултат приблизително 2 пъти на изминалите избори. „Разликата между нас и ГЕРБ и в процентно отношение практически е същата (5.5% през 2017 г. и 6.8% сега). БСП не успя да постигне основната цел, която си постави на Европейски избори 2019 г. – да ги спечели, така че да се утвърди като първа политическа сила, да се наложи като парламентарна алтернатива на управляващото мнозинство и да предизвика предсрочни парламентарни избори\", се казва в доклада. Жаблянов прочете още, че за постигането на тази цел е било необходимо да бъдат спечелени поне 2/3 от гласовете за БСП, подадени на парламентарните избори през 2017 г. В документа се изразява съжаление, че БСП не е могла да мобилизира гласоподаватели извън твърдото си ядро. Констатирано е, че левицата не е съумяла ефективно да противодейства на включилия се в кампанията министър-председател.  „Безспорно трябва да отбележим ръст на подадените за БСП гласове, както и спечелените 5 мандата, постигнатите първи места в Монтана и Ямбол и на областно ниво в Плевен и Добрич. В разпределението на гласовете за БСП по места може ясно да се открои потенциал за успешно представяне на местните избори в общините при издигане на подходящи кандидатури за кметове, партийно и политическо единство, ясни ангажименти към проблемите на местното самоуправление”, се казва още в доклада, представен от Валери Жаблянов. ", "date": "2019.06.16", "title": "Валери Жаблянов: Отбелязваме ръст на гласовете за БСП"}
{"url": "http://epicenter.bg/article/Desislava-Atanasova/185809/2/0", "text": "Депутатът от ГЕРБ Десислава Атанасова припомни пред БНР, че още през 2016-а година от партията са предлагали партийната субсидия да бъде 1 лев след проведения в страната референдум.  „В сегашно време отново смятаме, че това е правилно решение. Неслучайно е и решението на Министерския съвет, зад което стои и парламентарната група на ГЕРБ. Това беше и поводът в петъчния ден, когато получихме писмо от председателя на БСП в оставка - госпожа Нинова - за разговори по отношение на размера на партийната субсидия през следващата седмица, да отговорим категорично, че ние имаме решение на МС, което подкрепяме, и решение на нашата парламентарна група, че ГЕРБ ще гласува предложението, внесено и обсъдено на първо гласуване и в Комисията по бюджет и финанси и в пленарната зала. Разбира се, в момента тече срокът за предложения между първо и второ четене от различните политически партии. В нашата позиция няма промяна“.  Дебатът за модела на финансиране на партиите е дълъг и е воден отдавна, коментира Атанасова в предаването „Неделя 150“ по „Хоризонт“ предложението на ДПС.  „Около 2000-та година, ако не се лъжа, е воден такъв дебат. Тогава са променени субсидиите - именно по време на правителство с участието на Движението за права и свободи и НДСВ. Тогава субсидията променя своя размер. … Може би този дебат е необходим - дали трябва тотална промяна на модела и абсолютна забрана за финансиране от държавата, тоест от данъците на всички български граждани, и възможността да бъдат дарявани/набирани средства, ако съдим по модела, който функционира в САЩ, за определени политики, за определени каузи, за определени кандидати. Може би този дебат също трябва да започне\".  Какви са разходите на партиите и кое се счита за партийна дейност, попита реторично Атанасова и даде за пример наличието на партийни телевизии.  Тя коментира и изказването на президента Румен Радев, че управляващите партии се финансират от властта, а опозицията – от субсидиите.  „БСП търпи 12-а поредна загуба при всякакви условия - при субсидия от 11 лв., при субсидия от 12 лв., при това, че е била управляваща партия през 2009-а. Ако помните, ГЕРБ се появи без никаква сериозна финансова подкрепа. Да се търси причина между намаляването на партийната субсидия и служебна победа за ГЕРБ – категорично не мога да се съглася. Надявам се президентът да е имал предвид всички партии във властта, без непременно това да означава към настоящия момент ГЕРБ, защото и президентът, и инициативният му комитет все още не са отговорили на някои въпроси по отношение на финансирането на неговата кампания през 2016-а. Имаше журналистически разследвания за това, че социално слаби граждани са правили дарения, за които те не знаят. По-късно имаше одит на Сметната палата и тя беше открила несъответствия. Изглежда има нужда и президентът да се включи в дебата за финансирането на кампании, но е редно да даде отговор и на тези въпроси“.  ГЕРБ ще върне надвзетите пари от субсидиите от май 2016-а година досега, веднага след като законът влезе в сила, каза Атанасова.", "date": "2019.06.16", "title": "Десислава Атанасова: ГЕРБ веднага ще върне надвзетата субсидия!"}
{"url": "http://epicenter.bg/article/Manolova--Kogato-pretsenya--che-ne-sam-efektivna-kato-ombudsman--mozhe-da-kandidatstvam-za-drugi-pozitsii/185811/2/0", "text": "В момента, в който преценя, че инструментариума, с който разполагам като омбудсман не ми позволява адекватно да адвокатствам на българските граждани, че не съм ефективна в моята защита, със сигурност ще предприема други стъпки, може и да кандидатствам за други позиции, но с ясната цел да бъда полезна.   Това каза омбудсманът Мая Манолова в отговор на въпрос няма ли да атакува някое кметско място, това в София например в предаването „Неделя 150“ по БНР.   Попитана как ще коментира думите на Стефан Данаилов, че трябва да се водят разговори с нея за кандидатура за кмет на София, Манолова посочи: „Благодаря на Ламбо за оценката. Наистина го ценя като талантлив актьор и творец. Той е богатство за България. Неговите или на когото и да било другиго политически идеи по никакъв начин не ме ангажират“. „Факт е, че появи ли се криза в някой сектор, започват въпросите няма ли да се кандидатирате за него, няма ли да станете лидер на БСП или на друг политически субект, няма ли да сте кмет на София. Всъщност не са ме питали само за БФС, ако започнат да ми звънят спортните репортери от БНР предполагам, че това ще бъде подготовка за подобни въпроси“, каза омбудсманът.   „Партийно издигане, кандидатиране ми изглеждат абсолютно неприемливи“, обяви тя. „Сигурна съм, че каквото и да правя, след като ми изтече мандата, то ще бъде свързано с правата на гражданите. Опция е да отида в адвокатската си кантора, където също ще се боря за права“, обясни Мая Манолова. „Ако преценя, че някоя публична позиция ще ми даде възможност да съм по- полезна и по- ефективна, може би ще взема такова решение“, обяви тя. В отговор на въпрос как ще коментира това, че се говори, че лидерът на ГЕРБ Бойко Борисов я харесва за кмет, Манолова каза: „Не думайте. Говоря си с много хора. Това че си говоря с вас не означава, че ме агитирате да ставам шеф на БНР. Не съм водила такива разговори“.  По повод дебата за размера на партийните субсидии, омбудсманът заяви: „Този дебат трябваше да се състои преди референдума или поне в разяснителната кампания. Припомням, че това беше в края на 2015 година. Малко закъснял е този дебат, реално е след като суверенът вече се произнесе. 2,5 млн. гласуваха за намаляване на партийната субсидия на 1 лев. Това е сигурно със 500 хил. повече от изобщо гласувалите на последните европейски избори“. „Сега би следвало да се обсъдят и други алтернативни форми за подкрепа на партиите, за равни условия в предизборни кампании. Ако бъде намалена субсидията, би следвало политическите партии да имат свободен достъп до обществените медии, целево финансиране за кампаниите“, обясни тя.  В отговор защо е застанала така самоотвержено на страната на протестиращите медицински специалисти, Мая Манолова заяви: „Протестите на медицинските сестри и специалисти са абсолютно справедливи. Това са протести не само за по-добри условия на труд и за достойно възнаграждение, в момента заплатите им са унизително ниски, а и за промени, за реформа в здравната система. Това е важно за нас като пациенти, за лекарите, за цялото общество. Този справедлив протест трябва да бъде подкрепен от всеки честен български гражданин, защото това е протест и за неговите права“.   „Колкото до Министерството на здравеопазването- налице е пълен отказ на министъра да решава проблемите в здравната система, за изпълнява поетите ангажименти и да прави реформи“, каза още тя.  ", "date": "2019.06.16", "title": "Манолова: Когато преценя, че не съм ефективна като омбудсман, може да кандидатствам за други позиции"}
{"url": "http://epicenter.bg/article/Radev--Ninova-se-e-dokazala-kato-chovek--koyto-znae-kakvo-pravi-i-nosi-otgovornost-za-postapkite-si/185813/2/0", "text": " Това каза пред журналисти в село Труд президентът Румен Радев по повод оттеглената оставка на Корнелия Нинова на конгреса на БСП днес, предаде репортер на Радио \"Фокус\" - Пловдив.   , каза още Радев и допълни, че    \" , повтори президентът и уточни, че няма никаква информация за днешния конгрес на БСП. Държавният глава изрази очакването си България да има единна, сплотена политическа позиция, защото е важно за всяка една власт да не остава без опозиция.   На въпрос как вижда развитието на БСП, Румен Радев отговори, че многократно е заявявал, че в партийни дела не се меси.    Президентът пристигна в село Труд по повод 150-годишнината на местната църква \"Света Троица\". \"За народа ни сигурният брод към нашата идентичност винаги е съществувал и това е вярата\", заяви президентът в словото си през жителите на селото. \"Убеден съм, че подкрепата на БПЦ има традиции и днес те са силни. Отстояването на нашата вяра изисква духовна сила\", добави Румен Радев. Президентът отбеляза, че не за първи път е в тази църква и че познава отец Кирил още от времето, когато е бил в Авиобазата в Граф Игнатиево.  Храм \"Света Троица\" в село Труд е създаден от майстор Минчо Богданов Стари през 1869 година. Честването на 150-годишнината и съвпада с един от най-големите православни празници Петдесетница. Тържествена литургия по случай празника отслужи пловдивският митрополит Николай.   Има място за дебат по темата за изучаване на вероучение в училище, каза пред медиите в село Труд президентът Радев. Въпросът му бе зададен по повод призива на пловдивския митрополит Николай за повече часове по вероучение в училище.   „Тази тема трябва да се разгледа от повече институции“, посочи президентът Румен Радев и добави, че сега нашите деца научават за религията не от училище. „Аз мисля, че нашите православни теми трябва да бъдат изучавани в училище и за това трябва да има сериозен дебат“, обърна внимание Радев. Според него трябва да се вземе пример по този въпрос и от други европейски държави.  ", "date": "2019.06.16", "title": "Радев: Нинова се е доказала като човек, който знае какво прави и носи отговорност за постъпките си"}
{"url": "http://epicenter.bg/article/Radev--Hramovete-i-vyarata-vinagi-sa-bili-sigurniyat-brod-na-balgarskiya-narod-kam-sakrovenata-ni/185815/2/0", "text": "За нашия народ българските храмове и вярата винаги са били сигурният брод към автентичните ценности и към нашата съкровена национална идентичност. Това заяви президентът Румен Радев по време на празничното отбелязване на 150-годишнината от създаването на храма „Св. Троица“ в село Труд, съобщиха от прессекретариата на държавния глава. По покана на Енорийския свещеник отец Кирил държавният глава присъства на празнична Света литургия, отслужена в църквата от Негово Високопреосвещенство Пловдивския митрополит Николай. Осветени бяха и две нови камбани, които са дарение за храма. В приветствието си към жителите и гостите на село Труд, събрали се в двора на църквата, за да отбележат юбилея, президентът Радев посочи, че 150-годишнината е повод за празник, но и за гордост от „дълголетието и жизнеността на нашата българска идентичност“.  „Век и половина ни делят от онова време, в което нашите предци тук са изградили своя храм на вярата. Поколенията след тях са били изправени пред различни предизвикателства да съхранят съграденото“, заяви Румен Радев. Държавният глава припомни, че храмът е бил опожаряван и отново съграждан, за да може днес да се разнесе камбаненият звън като „символ на съхраненото достойнство на рода, на православната вяра и тържеството на непреклонния български дух“.  Отстояването на нашата вяра и на изконните български добродетели изисква не само смирение, а също смелост и духовна сила, посочи президентът Радев. По думите на държавния глава българският народ пази храмовете и вярата си в тях като културна памет за нашите традиции, въпреки факта, че в днешната динамика събитията бързо се развиват и бързо се забравят, а отсяването на важното и паметта за него се превръща в предизвикателство. „Подкрепата на Българската православна църква и грижата за духовния мир и благоденствието на вярващите има своите дълбоки традиции, има и своето изражение и днес“, заяви държавният глава.  „Отбелязваме годишнината на този храм, но той не е само камък и стенописи. Всеки български храм има свой духовен мир, който се носи от неговия свещеник“, заяви Румен Радев и благодари на отец Кирил за поканата и за „будния му български дух“. Държавният глава поздрави жителите на Труд за опазването на вярата и българската памет.  ", "date": "2019.06.16", "title": "Радев: Вярата винаги е била сигурния брод на българския народ към националната ни идентичност"}
{"url": "http://epicenter.bg/article/Mitropolit-Nikolay-predlozhi-na-prezidenta-Radev-religiyata-da-vleze-v-uchilishte-/185832/2/0", "text": "Добре е поне един час седмично в учебната програма на децата ни да бъде отреден за час по религия. Това каза в словото си по време на празничното отбелязване на 150-ата годишнина от създаването на храма „Св. Троица“ в село Труд пловдивският митрополит Николай, предаде Радио „Фокус“-Пловдив.   „Сега чувам за поредната стратегия за развитие на детето. Настръхвам от страх като чуя за поредните стратегии за разрушаване на бракове, за „съвместно съжителство без брак“, „за сурогатно майчинство“, за „еднополови бракове“ чувам стратегии, а доколко тези стратегии ще съвпаднат с нашето желание да спасим нашите деца“, попита митрополит Николай.   „Ние, християните, знаем каква е стратегията за спасение на децата ни. И не са ни я казали разните неправителствени организации, а сам Господ Исус Христос ни е казал – оставете децата и не им пречете да дойдат при нас“, добави той.   Според митрополит Николай бащите на нашите деца копнеят за това да им дадем добродетелите на вярата си.    Затова именно митрополит Николай отправи призив и към президента Румен Радев да направим всички така, че да бъде заложен поне по един час седмично за изучаване на религия в учебната програма, в който децата да разберат постамента на православната ни вяра – че е грях да се краде, да се лъже, да се убива и др., защото според пловдивския митрополит детските и неукрепнали души са най-уязвими към вирусите на обществото в този век.   По думи на митрополит Николай рекордно ниските резултати на изпитите по български език и литература пък се дължат на това, че децата ни днес не познават корените си, а те са нашата вяра, език, писменост и духовна култура.", "date": "2019.06.16", "title": "Митрополит Николай призова президента Радев религията да влезе в училище "}
{"url": "http://epicenter.bg/article/Simeon-Sakskoburggotski--Pritesnyavam-se--che-imotite-mi-shte-posledvat-sadbata-na--Tsarskite-konyushni--/185834/2/0", "text": "Притеснявам се, че имотите ми ще последват съдбата на „Царските конюшни”. Това каза Симеон Сакскобургготски в интервю за предаването „120 минути” по bTV.   „Вижда се, че има систематично преследване. Да се върнем назад – 1946 г. правителството на Кимон Георгиев признава и ни дава списък на частни и лични имоти. 1998 г., демократична България Конституционният съд се произнася, че е така. Според мен, каквото следва няма логично обяснение. Този мораториум не е законосъобразен, това е тормоз, начинът, по който се действа – загубихме двете дела за хижите „Ситняково” и „Саръгьол”. Опразнихме ги, защото съм коректен човек, но с голяма болка в сърцето. Виждам чиста злоба – да се отнеме, без някакъв план за действие. Предполагам, че ще стане като с т.н. „Царски конюшни”, коментира той.    Сакскобургготски заяви, че се надява и вярва в правосъдието и в съда в Страсбург – като гражданин на една европейска страна, където частната собственост е гарантирана. Попитан дали ще назове имената на хората, които стоят зад тези по думите му политически-продиктувани посегателства той отговори, че няма смисъл да се назовава един, друг или трети, тъй като това не допринася с нищо на обществото.", "date": "2019.06.16", "title": "Симеон Сакскобургготски: Притеснявам се, че имотите ми ще последват съдбата на „Царските конюшни” "}
{"url": "http://epicenter.bg/article/Georgi-Svilenski--Korneliya-Ninova-pokaza--che-e-otgovoren-lider/185837/2/0", "text": "„Корнелия Нинова показа, че е отговорен лидер. Тя изпълни желанието на много организации и членове на БСП, които в последната седмица поискаха тя да изтегли оставката си“. Това заяви зам. -председателят на ПГ на \"БСП за България\" Георги Свиленски пред БСТВ, съобщиха от пресцентъра на БСП.   Той обясни подкрепата на местните структури на левицата за Нинова- те много добре са усетили, че оставка на председателя на партията в този момент не е нужна нито на партията , нито на държавата, а и след нея БСП може да бъде разцепена.   „Пошегувахме се, че това е поредната загуба на Борисов, защото неговата мечта и тази на ГЕРБ е - Корнелия Нинова да не е председател на БСП. Него го е страх от такава опозиционна партия, начело с Нинова“, коментира Свиленски. „Корнелия Нинова не трябваше да подава оставка. Отговорността за една кампания е изцяло на предизборния щаб и председателя му. С моята оставка аз поех отговорността за загубата“, коментира Георги Свиленски. Той заяви, че през последните две години никой от членовете на Националния съвет не е изявил своето желание да води партията по друг начин. „Трусовете се предизвикват от малък брой хора, но доста звучни, които търсят медийни изяви. Днес се видя, че Нинова има сериозна подкрепа от делегатите на Конгреса. Тя днес усети атмосферата- призоваваха я да не подава своята оставка“, каза Георги Свиленски.   Той допълни, че Корнелия Нинова е направила отчет за свършеното през този период – какво е обещала и какво е изпълнила. „Когато имаш визия за развитие на партията и визия за развитието на страната, няма как човек да не повярва на такъв ръководител“, заяви Свиленски.   „Днес партията прояви своят инстинкт за самосъхранение и не тръгна по пътя на разделението. Ръководството е с нов кредит на доверие. От 700 делегата, Корнелия Нинова получи близо 500 гласа, което е солидна подкрепа“, коментира Георги Свиленски. Той допълни, че в рамките на 3 месеца НС на БСП трябва да приеме правила за вътрешнопартиен пряк избор.   „Партията трябва да се успокои и да се насочи към местните избори – да се извършат номинациите за кметове и общински съветници и да се занимаваме с темите, които вълнуват обществото“, завърши Свиленски.", "date": "2019.06.16", "title": "Георги Свиленски: Корнелия Нинова показа, че е отговорен лидер"}
