{"url": "http://epicenter.bg/article/TsIK-ne-mozha-da-vzeme-reshenie-dali-premirat-narushava-zakona/182623/2/0", "text": "След тричасови ожесточени дебати ЦИК не можа да вземе решение дали Бойко Борисов нарушава закона като съвместява в момента две длъжности едновременно - министър-председател и председател на предизборен щаб на партиите, подкрепящи коалицията ГЕРБ-СДС за европеюйските избори.   В чл. 19, ал.7, т.5 на Закона за администрацията е записано, че министър-председателят, министри и зам.-министри не може да бъдат ръководители на предизборен щаб на партия, коалиция от партии или инициативен комитет.   Преди една седмица обаче от сайта на ГЕРБ стана ясно, че премиерът Бойко Борисов е станал и председател на предизборния щаб на коалцията ГЕРБ-СДС.   На 7 май БСП сигнализира ЦИК, че министър-председателят извършва предизборна агитация, като раздава пари и ползва публичен държавен ресурс за обиколките си из страната, извършвайки дейност, която има отношение към изборния процес. Тогава ЦИК не взе отнощение по жалбата на социалистите, защото не членовете й можаха да съберат гласове за решение по същество. Така жалбата на БСП остана без последствия и по тази причина не може да бъде обжалвана.   Днес предизборният щаб на БСП внесе нова жалба. \"Видно е от публичните изяви на премиера Бойко Методиев Борисов в последните дни и седмици,  както дори той самият призна в интервю по БТВ в предаването на Цветанка Ризова „Лице в лице” на 8 май 2019 г., че ползва публичен държавен административен ресурс – автомобили, гориво за тях, хеликоптери, охрана от НСО, шофьори. Всички тези публични предизборни мероприятия на Бойко Борисов бяха широко отразени от всички национални медии, доказателства, за които Ви предоставихме на разположение в подадена от „БСП за България” предходна жалба на 7 май 2019 г. Гореописаните разходи са средства от държавния бюджет, които министър-председателят ползва безплатно в кампанията на ПП „ГЕРБ” и финансира незаконосъобразно, в качеството си на председател на Предизборен щаб предизборната кампания на собствената си партия чрез парите, събрани в държавната хазна чрез данъците на всички граждани на Република България\", написа председателят на предизборния щаб на БСП Георги Свиленски до ЦИК.   Той настоява ЦИК да потърси административно-наказателна отговорност от Борисов за нарушение на Закона за администрацията и посочва, че глобата за всяко нарушение поотделно е от 3000 до 15 000 лева. БСП настоява още ЦИК да принуди Борисов да излезе в служебен отпуск по време на кампанията или да се оттегли от едната от двете длъжности.   Тази втора жалба на БСП бе предмет на тричасови пререкания днес в ЦИК, по време на които членовете спореха дали премиерът е нарушил закона. Накрая с 13:7 ЦИК прие, че няма нарушение, но за да бъде решението им валидно гласовете трябва да са 14.  ГЕРБ не успяха да съберат мнозинство, тъй като от десницата подкрепиха БСП. От което  излиза, че щом ЦИК не може да вземе решение, че няма нарушение на закона, значи има нарушение и то е факт. В този объркана ситуация, в която са попаднали членовете на ЦИК, те трябва категорично да се произнесът -  Борисов нарушил ли е закона или не.   Ако не могат да вземат това решение, ЦИК трябва да изпрати казуса за решение по компетентност. Тук вариантите са два: - пращат казуса в КПКОМПИ, която е висшият орган, който се занимава с несъвместимост на постовете на висшата държавна администрация,  - или пращат казуса на Върховната административна прокуратура, която трябва да прецени дали министър-председателят е нарушил Закона за администрацията.   В следващите дни задълбочаването на този казус или липсата на законовото му решение може да хвърли сянка върху предизборната кампания. БСП ще продължават да твърдят,  че Борисов ползва държавен ресурс за предизборната кампания, дори той да не ходи никъде и да си стои само в кабинета, заради факта, че е станал председател на предизборен щаб. Дори и  ЦИК да не открие нарушение в публичните изяви на премиера, Законът за администрацията е категоричен - премиерът не може да бъде  по никакъв в начин да участва в действия, които могат да се разглеждат и като предизборна агитация.  ", "date": "2019.05.11", "title": "ЦИК не можа да вземе решение дали премиерът  нарушава закона като е станал и шеф на предизборен щаб"}
{"url": "http://epicenter.bg/article/Na-zhivo--Borisov-oglezhda-moderen-zavod-kray-Kardzhali-/182573/2/0", "text": "Ще се обърна първо към работниците - това, че се прави първи, втори, трети завод, това, което вие произвеждате на 100% се изнася в Европа, САЩ и света. Няма рекламации, изключително качество, и затова колегите се съгласиха да инвестираме и във Враца, за да може и в Северозапада да се възражда икономиката. Това заяви премиерът Бойко Борисов пред стотици работници и гости в Кърджали на откриването на нов завод на компанията \"Теклас\", предаде Канал 3.  \"Благодарности към правителството не са необходими, това ни е работата. Доколкото знам и средната работна заплата е 1500 лв., с 13-та и 14-та заплата. Вдигането на доходите може само да ги запази да работят тук, все повече българи се връщат, защото в тези високотехнологични паркове трябва да работят и високо подготвени и трудолюбиви хора\", продължи Борисов.  \"Когато фактите говорят, можем да оставим другите да говорят каквото си искат. Тук бяха голи поляни - това е най-добрият мост на приятелство между България и Турция, между българските мюсюлмани и християни. Когато има работа и високи доходи, не мислим за глупости\", подчерта премиерът.  Новият инвестиционен център на \"Теклас\" е с 20 000 кв. м. площ и зона за отдих и възстановяване. Специализираният завод в Кърджали е за производството на каучукови, пластмасови и метални съединения за спирачните системи на световно известни автомобилни марки край Кърджали  На откриването днес присъстваха още председателят на НС Цвета Караянчева, вицепремиерът Томислав Дончев, министърът на икономиката Емил Караниколов, на финансите Владислав Горанов, както и кметът на Кърджали инж. Хасан Азис, и Хасан Улусой, турският посланик в Република България, сред кметовете бе и градоначалникът на Враца, където се очаква компанията да създаде нови производствени мощности.  ", "date": "2019.05.11", "title": "Борисов откри модерен завод край Кърджали (Обновена, ВИДЕО)"}
{"url": "http://epicenter.bg/article/Ivo-Hristov--Ako-pozvolim-kontsesiyata-na-letishte--quot-Sofiya-quot--to-shte-stane-vtorostepenna-aerogara-/182581/2/48", "text": "  \"В Истанбул е построена една от най-големите аерогари в света. Ако допуснем даването на летище \"София\" на концесия, то ще се превърне във второстепенна аерогара.\" Това заяви пред БНТ кандидатът за евродепутат от листата на \"БСП за България\" Иво Христов, съобщиха от пресцентъра на БСП.  Той обясни, че всеки българин ще трябва да пътува първо до Истанбул и там да се прекачи.  \"Кое налага тази концесия? Кое налага едно печелившо предприятие да се отдава на концесия, при това на турска фирма, с ясната идея какво ще последва\", попита той. По думите му такива скандали са ежедневни, а правителството стои право, защото като жертва на моряшки бой, която удрят от всички страни, не успява да падне. \"Живеем в атмосфера на постоянни скандали и неспиращ грабеж. На това трябва да се сложи край на 26-ти май\", заяви той.  Иво Христов обясни, че у нас националният залог на евроизборите е по-силен от европейския.  \"На 27-ми май ще се събудим в нашата България, с нашата корупция, несправедливост, трафик, хаос, плячкосана природа. За да има движение у нас, трябва да има предсрочни избори. Те могат да дойдат само при победа на листата на \"БСП за България\", каза още той.  Иво Христов обясни, че ГЕРБ се явяват на тези избори с много сателитни кандидати, чиято единствена цел е да отнемат от резултата на БСП.  \"Големият залог е- ще дадем ли шанс на това прогнило от корупция управление, което затъна в \"Апартаментгейт\", скандал с къщи за гости, скандал с Порожанов, отново да се укрепи? Ще дадем ли шанс да се случи тази мрачна прогноза на депутата от ГЕРБ Георги Марков, който каза: \"Борисов ще ни управлява, докато му омръзне\", заяви Христов. Той коментира, че ако се примирим с това, значи сме една примирила се нация. \"Не знам кога ще му омръзне на Борисов, но на повечето българи им омръзна. Ако искаме ние да избираме своите управници сега и занапред, трябва да излезем да гласуваме масово\", каза още той.  По думите му политическа промяна трябва да има и ако тя не се случи по цивилизован начин чрез избори, има риск да се случи стихийно. \"Това няма да е добре за никой, нито за държавата, дори и за управляващите\", каза още той.  По повод на обвиненията от страна на левицата срещу премиера за разходване на държавни средства за кампания и отговора на Борисов, че платформата на БСП са само атаки, Христов заяви:  \"Нормално е опозицията да атакува управляващите, но да раздаваш парите от държавната хазна от първо лице единствено число и да финансираш своите задължения, като вид благодеяние, това е антиконституционен спектакъл\".  Като основни приоритети на БСП и ПЕС Христов посочи втория социален стълб, който да гарантира защита на социалния статус и социалната държава в Европа.  \"За да се случи това, са необходими средства\", коментира той. Обясни, че за да остават нашите пари у нас и с тях да може да се постигне това, левицата ще се бори за законодателство срещу офшорните зони и финансовата транзакции да бъдат таксувани. Христов подчерта, че са изключително необходими минималната европейска пенсия и минимална европейска заплата.  \"Трябва да се изравни стандартът на живот в Европа, иначе рано или късно ще се разпаднем, защото едни ще живеят прекалено добре и в контраст с други\", обясни той. По думите му в момента не се доближаваме до ЕС и за това са доказателство и данните, че със сегашния темп на развитие ще ги догоним след 45 години.  ", "date": "2019.05.11", "title": "Иво Христов: Ако позволим концесията на летище \"София\", то ще стане второстепенна аерогара "}
{"url": "http://epicenter.bg/article/Angel-Dzhambazki--Turtsiya-napravi-poredna-provokatsiya-chrez-poslanika-si-v-Balgariya-/182605/2/48", "text": "  Турция направи поредна провокация чрез посланика си в България! Това е недопустима намеса и агресия срещу Конституцията на Република България! Това написа в профила си във \"Фейсбук\" водачът на листата на ВМРО - БНД Ангел Джамбазки по повод изказването на турския посланик в България, че разчита на българските власти за по-ефективно изучаване на турски език в училище.  \"И това е само ден, след като Ердоган заяви отново претенции за членство на Турция в ЕС. И даже си позволи да каже, че ЕС има повече нужда от Турция, отколкото Турция от ЕС. Да искаш задължително изучаване на турски език в суверенна страна с официален език български, и то в деня на българските просветители – Светите братя Кирил и Методий, е висша форма на наглост и политически цинизъм\", пише Джамбазки.  Той подчертава още:  \"Ние, Патриотите от ВМРО няма да допуснем това и ще настояваме българското външно министерство да вземе категорично отношение по казуса. Турция не веднъж си позволява да размахва пръст и дава ни наставления как да се случват нещата в страната ни, но и не веднъж ние показахме, че не сме послушните васали на Анкара.  След решителните действия на властта по инициатива на Патриотите за пресичане на турското духовно влияние у нас, както и за признаването на турско малцинство, Турция днес явно се опитва да провокира икономическите си опити за инвазия. Като водач на листата на Патриотите от ВМРО, категорично се противопоставям на поредната провокация и заявявам, че всеки честен български гражданин, който обича Отечеството си може да бъде спокоен, че докато ние сме в управлението, изучаването на турския език и щенията за всякакви други сърдечни и мисловни граници, бленувани от страна на Ердоган, няма да бъдат прекрачвани\".  \"Призовавам също така да се спре политическото лицемерие и напомням на БСП, че българският народ е мъдър и помни целувката между Местан и Станишев на „Лъвов мост“. Не си правете гаргара с интелекта на хората.  Още нещо – призовавам всички кандидати за български представители в ЕП, да декларират пред българските избиратели, че няма да подкрепят членството на Турция в ЕС и техните партии официално ще се противопоставят на искането за задължително изучаване на официален турски език в училищата. Това е честната, спрямо сънародниците ни позиция. Защото Ние от ВМРО браним България вече 126 години!\", допълва още той.  ", "date": "2019.05.11", "title": "Ангел Джамбазки: Искането за задължителен турски език у нас е агресия срещу Конституцията!"}
{"url": "http://epicenter.bg/article/Emil-Radev--S-promeni-v-evropeyskoto-zakonodatelstvo-izvazhdame-na-svetlo-ofshorkite-/182606/2/48", "text": "  Като докладчик в Европейския парламент по директивата за борба с прането на пари и финансирането на тероризма, работих активно за въвеждането на промени в европейското законодателство, които да извадят на светло офшорките. Премахнахме възможността за анонимно наемане на банкови сейфове в ЕС. Това коментира кандидатът за евродепутат от листата на ГЕРБ Емил Радев, който заедно с областния координатор на партията и кмет на Варна Иван Портних се срещна с жители на Провадия, съобщиха от пресцентъра на ПП ГЕРБ.  В отговор на поставените въпроси Радев разясни и новите правила, които въвеждат контрол над криптовалутите, така че да се пресичат корупционните практики и финансирането на тероризъм.  „За всички е ясно, че когато се проследи пътят на парите, най-бързо се стига до организираната престъпност и терористите. Затова създадохме механизми за достъп на съответните органи в държавите-членки, както и на Европол, до информация за банкови преводи и съмнителни сделки на разследвани лица и фирми”, изтъкна Емил Радев по време на срещата, организирана по инициатива на общинския съветник и ръководител на ГЕРБ - Провадия Димо Димов.  „На тези, които ни сочат с пръст и ни клеветят, че сме най-корумпираните в ЕС, ще напомня, че корупция има в цяла Европа, а именно България положи огромни усилия по време на европредседателството ни да се структурира Европейската прокуратура и тя да започне да функционира още от следващата година. Като член на ЕП се борих много за създаването на тази структура, която ще се занимава основно с транснационални злоупотреби с евросредства и ДДС”, заяви кандидатът на ГЕРБ.  Той отчете резултатите от своята работа през изминалия петгодишен мандат, като подчерта, че заедно с колегата си Андрей Новаков, са инициатори на първата европейска програма срещу двойните стандарти при храните. „Програмата с бюджет от 1,3 млн. евро е огромна крачка напред в името на здравето на 100 млн. граждани на Източна Европа, но битката за общоевропейски контролен орган за качеството на храните и напитките трябва да продължи”, заяви Радев. Той отбеляза като сериозно постижение премахването на апостилите и нуждата от легализация на официални документи за гражданско състояния в ЕС.  „Настоявам след две години, когато Европейската комисия ще анализира ефекта от предприетите промени, директивата да обхване и дипломите и удостоверенията за квалификация, както и документите за актуално състояние на фирмите”, допълни Радев. Той открои и постигнатия в ЕП успех за премахване на „вечните длъжници” у нас.  „ЕС ни помага чрез европейските фондове да наваксаме с обновяването на инфраструктурата, бизнесът да стане по-конкурентоспособен, да се развиват социални програми, да се инвестира в обучението на младите хора. Това е ключът към работещата икономика, а тя от своя страна дава възможност за очакваното от всички повишаване на доходите”, посочи Радев.  „Затова е толкова важно държавата ни да остане стабилна и да си гарантира работещи европейски програми, да отстоим извоюваните позиции и авторитет, които гарантират подобряване на инвестиционния климат. Европа има доверие в премиера Борисов, в работата на правителството и на евродепутатите ни. Неслучайно страната ни е една от малкото в ЕС, за които през следващия програмен период се отпускат повече евросредства.  На финалната права сме да се потвърди за България рекорден бюджет от 18 млрд. лв.”, информира Иван Портних. Той акцентира върху усилията на правителството да се инвестира в обучението и квалификацията на младите хора.  „Правителството изпълнява ангажимента си да подкрепя максимално образователната сфера и да удвои заплатите на учителите. Колкото и да санираме, ремонтираме и оборудваме образователните институции, не сградите, а учителите са тези, които обучават децата. Именно добрите учителите създават добрите специалисти във всички области на обществено-икономическия живот”, изтъкна Портних.  „Радвам се, че миналата година за първи път се изравни броят на тези, които напускат, и на тези, които се връщат в страната ни. Надявам се в кратки срокове да обърнем доскорошната негативна тенденция, като създаваме условия младите хора да останат и да се реализират успешно в България”, каза още Емил Радев  ", "date": "2019.05.11", "title": "Емил Радев: С промени в европейското законодателство изваждаме на светло офшорките "}
{"url": "http://epicenter.bg/article/Elena-Yoncheva--Iskame-Balgariya-da-bade-spravedliva-i-prosperirashta-/182608/2/48", "text": "  „БСП има конкретна програма за действие за промяна на Европа и България. В бъдещия Европейски парламент ние ще работим за общ стандарт за минимална пенсия и минимална заплата, обща европейска прокуратура, връщане на ЕС към социалните идеи, които да подобрят живота на всички европейци”. Това заяви водачът на листата на „БСП за България” Елена Йончева на срещи с жителите на градовете Провадия и Аксаково, съобщиха от пресцентъра на партията.  Тя добави, че на тези избори трябва да осъзнаем, че България е част от обединена, демократична и просперираща Европа.  „Трябва да вдигнем глава и да заявим, че искаме България също да бъде справедлива и просперираща”, категорична бе Йончева. Водачът на листата на „БСП за България” каза още, че с помощта на Европа и чрез пресичането на корупцията в бюджета могат да влязат милиарди и тези пари да отидат за повишаване на средните работни заплати, мерки за борба с демографската катастрофа, подпомагане на младите предприемачи, на малките и средни фермери и земеделци. Тя добави, че социалистите са единствените, които имат стратегия за справяне с демографската криза и ще настояват за европейски комисар по демографията. ”Само с №18 можем да имаме промяна и шанс да достигнем средните европейски стандарти”, категорична бе Елена Йончева.  „Какво обаче ни предлагат управляващите? Дават на концесия Летище „София” за 35 години, въпреки че то е печелившо. Борисов се гордееше, че е спрял три енергийни проекта. Заради корупцията, ниските заплати и липсата на перспектива всеки десети човек между 20 и 39 години напуска България”, каза още Елена Йончева. Тя коментира, че управляващите вдигат цената на промишления ток два пъти, а това означава, че цените на основните стоки ще се повишат, може да се наложи фирмите да съкращават работници или да намаляват заплати. Йончева припомни, че вчера една от големите български индустриални асоциации е заявила, че с това увеличение НЕК действа като организирана престъпна група.  „Време е за промяна, време е за справедливост, сега. Затова на тези избори трябва да се гласува”, категоричен бе кандидатът за евродепутат Петър Витанов. Той заяви, че след 26 май не просто ще изпратим евродепутати социалисти в ЕП, а ще изпратим в Брюксел хора, които имат визия за България и визия за Европа.  „След тези избори българските граждани имаме шанс да си върнем България- с добро образование, здравеопазване и равноправна с останалите държави в ЕС. Десетилетията дясна хегемония в ЕС доведоха до огромни дисбаланси между бедни и богати държави затова трябва да променим статуквото. Битката ни е за достойни заплати и пенсии, качествено образование, за да са грамотни и конкурентни децата ни”, заключи Петър Витанов.    „Справедливост, солидарност и равен достъп до медицинска помощ са основните принципи на здравния модел, заложен от БСП в нашите „Визия за България” и „Визия за Европа”, заяви кандидатът за евродепутат д-р Десислав Тасков. Той коментира, че здравето, както образованието, не е стока, а неотменимо човешко право.  „Ние поставяме пациента в центъра на здравната система чрез рязко намаляване на доплащането на здравноосигурените лица. В момента, в България, доплащането за лечение е 50%, а това е недопустимо”, каза още Тасков. Той заяви, че ГЕРБ ограбват всичко в тази държава и шансът да ги спрем е точно сега.  „Гласувайки за „БСП за България” с №18, можем да покажем, че искаме промяна\", категоричен бе социалистът. По думите му само БСП може да осъществи тази промяна. \"ГЕРБ не инвестират в общинските болници, защото при тях не може да се краде - не са им интересни. А именно тези болници посрещат нуждите на хората в отдалечените райони. След 26 май и след предсрочните парламентарни избори ние ще започнем реалната инвестиция в здравеопазването по места\", коментира още Тасков.  ", "date": "2019.05.11", "title": "Елена Йончева: Искаме България да бъде справедлива и просперираща "}
{"url": "http://epicenter.bg/article/Mariya-Gabriel--Deloto-na-Kiril-i-Metodiy-i-tehnite-uchenitsi-e-stozher-na-balgarskiya-duh-/182609/2/48", "text": "  Светите братя Кирил и Методий, които почитаме днес по стар стил, ни завещаха повече от азбука. Те ни дадоха знание. За нас, българите, делото на Кирил и Методий и техните ученици е стожер на българския дух, който ни е направил несломим през вековете народ. Трябва да сме горди, че сме дали третата азбука на ЕС и сме част от културното езиково многообразие на Европа. Това заяви по време на празника „Кирилицата в Европа“, организиран от район Илинден в София, водачът на листата на ГЕРБ и СДС Мария Габриел, съобщиха от пресцентъра на партията.  „Моето послание днес е да насърчаваме любовта към четенето. Надявам се къщичките за книги в Южния парк да приютяват повече четящи хора, особено децата. Днес, в ерата на цифровите технологии, традиционните и електронните книги могат да живеят заедно, отваряйки ни повече възможности за четене. Пожелавам повече хора в парка да разлистват страниците на книгите в къщичките и да намерят своята фраза, която да им остане за цял живот“, подчерта Габриел. Тя добави, че нейната любима фраза е от книгата „Малкият принц“, която е оставила в своебразната библиотека: „Истински се вижда само със сърцето. Същественото е невидимо за очите“.  „Датата 26 май ни дава още една възможност да изпратим послание за България на сърцата и умовете. За България и Европа на културата. За силна България в обединена Европа с номер 12 в бюлетината“, добави Мария Габриел.  Именно по инициатива на Мария Габриел Европейската комисия се превърна в сцена на българската просвета и култура и славянската писменост на 24 май преди една година.  По време на празника в район Илинден кандидатът за евродепутат от ГЕРБ Андрей Ковачев сподели, че трябва четенето да бъде стимулирано, защото в книгите е науката и знанието.  „Младите поколения трябва да израстват в с българския дух, като част от Европейския съюз и като част от семейството на свободните демократични народи. Трябва да направим така, че младите поколения да намерят своето щастие в страната. Те са свободни да пътуват, но най-хубавото, което можем да им завещаем, е да намерят своето щастие в своята родина“, подчерта Ковачев.  Общинският съветник Татяна Георгиев призова всички да се обръщат по-често към книгите, защото техните страници успяват да ни пренесат на места, на които се случват невероятни неща и от там излизаме по-умни, по-добри и по-човечни.  „На 26 май ни предстоят европейски избори. Район Илинден е един от районите в София, които спечелиха най-много инвестиции от европейски проекти. На територията на района всички 8 училища и детски градини се реновират по европейски програми “, подчерта Георгиева. Тя благодари на кмета на Илинден Иван Божилов за непрекъснатата работа, за да може всичко постигнато да се реализира.  Иван Божилов призова посетители на парка да пазят поставените къщички за книги в района.  След официалната част гостите на празника дариха своите книги на гражданите на „Илинден“ в специалните градински библиотеки.  ", "date": "2019.05.11", "title": "Мария Габриел: Делото на Кирил и Методий и техните ученици е стожер на българския дух "}
{"url": "http://epicenter.bg/article/Momchil-Nekov-v-Gabrovsko--Sotsialistite-zapochnahme-i-iznesohme-bitkata-sreshtu-dvoyniya-standart-v-EP/182610/2/48", "text": "  Кандидатът за член на ЕП на \"БСП за България\" Момчил Неков се срещна с жители на Трявна и Дряново. Двойният стандарт и злоупотребите с еврофондовете са темите, по които гражданите проявиха голям интерес, съобщиха от пресцентъра на партията.  Момчил Неков, който беше докладчик на Комисията по земеделие и развитие на селските райони по темата “двоен стандарт”, поясни, че социалистите са тези, които започнаха и изнесоха борбата срещу дискриминиция спрямо българите и другите източно- и централноевропейци.  \"Ние в европарламента свършихме своята работа, зависи сега от българското правителство да защити своите граждани\", каза Неков.  При разговори с граждани те споделиха за проблема със злоупотреби със земите в Дряновския Балкан. Едри земеделци изкупуват земите тук, но не за да развиват селското стопанство, а уж прилагайки добри земеделски практики, за да получават субсидии. Всъщност земите остават занемарени. Друг проблем, който предизвиква голямо разочарование сред хората, са злоупотреби с европейските фондове и по-специално “къщите за гости”, станали обект на редица разкрития.  “Те станаха символ на корупцията. Управляващите ни карат да се страхуваме дали ще ни идват пак гости”, сподели собственичка на такава къща в Трявна, която със собствени средства е създала къщата си за гости.  Момчил Неков представи свършеното от него в защита на планинските региони и планинското производство. През 2018 г. той внесе предложение на наредба за въвеждане на термин за качество “планински продукт” у нас.  “Това означение ще помага на производители от Габровския Балкан, например, да се отличават и потребителите да знаят, че купуват автентичен продукт от планината. Това е добра практика от Европа, която ще помага на родните производители. Да превеждам Брюксел на български е каузата ми в рамките на този мандат. Такава ще бъде и в бъдеще” каза още пред събралите се граждани в Трявна Момчил Неков.  ", "date": "2019.05.11", "title": "Момчил Неков в Габровско: Социалистите започнахме и изнесохме битката срещу двойния стандарт в ЕП"}
{"url": "http://epicenter.bg/article/Prodalzhava-razsledvaneto-na-ubiystvoto-v-Kostenets-/182572/3/0", "text": "Разследването на убийството в Костенец продължава. 38-годишната Милена Шишкова беше открита в безпомощно състояние, близо до дома й. Засега предположенията са, че извършител е бившият й партньор - Стоян Зайков, на 43 години. Полицията го издирва от петък, предава Нова тв.  Жертвата и вероятният убиец не живеели заедно от известно време. Пред свои близки Милена споделяла, че е била заплашвана и преследвана от него. До този момент няма информация за подавани жалби в полицията.  Заподозреният е криминално проявен с обвинения за кражби и увреждане на чужда собственост. Засилено е полицейското присъствие в града. Използва се наличната техника на полицията, има идея за облитане на района с хеликоптер.  Според началника на Районното управление в Костенец, главен инспектор Петър Ценев, не е изключено извършителят да се намира все още на територията на града.  Използва се целият ресурс на МВР за издирването на извършителя. Заподозреният Стоян Зайков е лежал в затвора заради кражби и хулигански прояви. Хората в Костенец казват, че през последните години не е създавал проблеми. Според сестрата на жертвата се изключва възможността да става въпрос за любовен триъгълник. В петък сутринта детето им разбира, че баща му не се е прибрал. Тогава решава да отиде до дома на майка си. Намира следи от кръв в едната стая, но не и жената. Тялото е открито малко по-късно на улицата в близост до дома им, на поляна. Детето е живяло с баща си в къщатата на бащата на заподозрения.  От полицията молят всеки, който има информация за издирвания, да сигнализира в най-близкото управление на МВР.  ", "date": "2019.05.11", "title": "Продължава разследването на убийството в Костенец (ВИДЕО)"}
{"url": "http://epicenter.bg/article/Corinth-Pipeworks-Industry-S-A--be-izbran-za-dostavchik-na-trabi-za-interkonektora-s-Gartsiya-/182577/4/0", "text": "Проектната компания „Ай Си Джи Би“ АД финализира ограничената процедура за възлагане на обществена поръчка за производство и доставка на тръби за изграждане на междусистемната връзка Гърция – България. Това съобщиха от пресцентъра на компанията, предава \"Фокус\".  Процедурата за възлагане на обществената поръчка е обявена в края на 2017 г. и се проведе като ограничена процедура в две фази – предварителен подбор и подаване на оферти. В първата фаза на процедурата заявления за участие постъпиха от 11 кандидати, като до втора фаза бяха допуснати трима - Erciyas Celik Boru Sanayi A.S., Топливо -2 ЕООД и Corinth Pipeworks Industry S.A.  И тримата поканени кандидати подадоха оферти във втората фаза на процедурата. След извършване на детайлна техническа оценка, включително посещения на място във всяка една от фабриките на участниците, е установено, че техническото предложение на участника Corinth Pipeworks Industry S.A. съответства изцяло на техническата спецификация, включително демонстрира преимущества, които надграждат значително минималните изисквания на възложителя.  Изпълнителните директори на ICGB изразиха своята удовлетвореност от успешното финализиране на търга и изтъкнаха, че приключването на процедурата е една от най-важните и последни крачки преди старта на строителството на газопровода IGB.  В хода на процедурата участникът Erciyas Celik Boru Sanayi A.S е уведомил възложителя, че не може да удължи срока на валидност на офертата, което е основание за изключване от по-нататъшно участие. Другият участник Топливо -2 ЕООД е подал техническо предложение, което не покрива в пълна степен изискванията на техническата спецификация, поради което е взето решение да не се допуска до техническа оценка.  Процедурата по доставка на тръби е една от двете най-важни обществени поръчки, които обезпечават старта на строителството за изграждане на междусистемната газова връзка Гърция – България. Договорът ще се изпълнява за период от дванадесет месеца, като първите доставки трябва да се реализират до четири месеца от стартиране на договора.  Поставени са изключително високи критерии по изпълнението на производството, включително мерки за осигуряване на качеството на тръбите, така че газопроводът да бъде изпълнен с най-високите стандарти за безопасност и добрите инженерни практики. Доставката е предназначена за цялото трасе на газопровода, както на територията на България, така и на Република Гърция. Стойността на договора е 58 229 759,16 евро, което представлява общата твърда цена на доставката.  В изпълнение на изискванията по Закона за обществени поръчки (ЗОП), възложителят е публикувал решението си на сайта на ICGB в раздел „Профил на купувача“ заедно с детайлно описание на целия процес по провеждане на процедурата и мотиви за взетите решения.  Дружеството благодари на всички участници в процедурата за изявения интерес към проекта и създадената конкуренция и изразява увереност, че за изпълнението на доставката на линейните тръби е избрано предложение, което дава най-оптималното съотношение между качество и цена.  ", "date": "2019.05.11", "title": "Corinth Pipeworks Industry S.A. бе избран за доставчик на тръби за интерконектора с Гърция "}
{"url": "http://epicenter.bg/article/M--Konstantinov--Deputatite-da-gledat-mashinnoto-glasuvane-na-evrovota-i-da-mislyat-za-mestniya-/182592/11/34", "text": "  Михаил Константинов: Сертифициран орган, който да извърши сертификацията, ако мога да кажа така – няма. Тоест тук трябва ад хок за конкретния случай да се свика някакъв колектив от експерти, който да оцени сигурността и приложимостта на хардуера и софтуера на тези машини. Предполагам, че той ще включва специалисти от БАН, от Техническия университет в София и може би от нашето дружество.    Михаил Константинов: Тъй като 3 000 машини няма как да бъдат проверени една по една, обикновено в такива случаи се прави извадка. Примерно се избират 5 или 10 на 100 от машините по случаен начин и се проверява тяхното функциониране. Проблемът е, че преди това те трябва да бъдат заредени със съответния софтуер. Доколкото разбирам, процедурите за това са започнали, но това изисква време. Така че когато от фирмата „Сиела Норма“ са готови със зареден софтуер за всяка машина, тогава може да се направи някаква извадка от тези 3 300 машини, да се избере известен брой и да се проверят как действат. Аз само малко се безпокоя от сроковете, които са заложени, защото тези машини трябва да започнат да бъдат разнасяни по тези 3 000 секции, някъде на 24-и и най-късно на 25-и май трябва да бъдат там. Проблемът е, доколко ще могат да се запознаят секционните комисии, все пак са новост за тях тези машини. И доколкото разбирам фирмата предвижда по един специалист да стои в близост наоколо, който при нужда да бъда извикан да окаже помощ. Това обаче е много деликатен въпрос, защото този специалист не може да стои при машината и да обяснява как се гласува, защото с това може да обяснява не само как, за и за кого да се гласува.  В този смисъл е много деликатно присъствието на други хора. Нещо повече, не би трябвало тези специалисти, които ще отговарят за машините, изобщо да са в изборните секции. Те трябва да стоят някъде, да имат готовност да бъдат повикани, ако нещо се случи. Искам да припомня на нашите слушатели, че във всяка секция ще има и хартиени бюлетини за гласуване и така ще бъде, доколкото разбирам, до края на света. Не е ясно как ще се откажем от хартиените бюлетини, защото правото на глас е сред основните демократични права в една държава. И ако дори един единствен избирател в една секция не може или не иска да гласува с машина, ние трябва да му осигурим хартиена бюлетина. И тъй като не знаем, колко ще бъдат тези избиратели, които няма да гласуват машинно, доколкото разбирам, е предвидено да осигурим толкова бюлетини, колкото са и избирателите по списък, плюс един резерв от 10 на 100. Това на национално ниво прави над 7 милиона бюлетини. Тоест същият брой бюлетини, както ако нямаше машинно.    Михаил Константинов: 9 милиона лева са дадени, но все пак имайте предвид, че от тези пари 2,5 милиона са ДДС. Те се връщат в бюджета. Така че една машина всъщност ни излиза 2 500 лева.    Михаил Константинов: Да, наем, защото така или иначе това е сделка, с която ДДС се връща. В този смисъл държавата ще даде по 2 500 лева, което хич не е малко.    Михаил Константинов: Доколкото разбирам, е само за евроизборите. Изобщо тази история с наемите трябва да бъде уточнена.    Михаил Константинов: Аз смятам, че този въпрос трябва да бъде решен. Права сте, има вероятност да ни излезе солено всичко. Освен това искам да обърна внимание на нашите депутати за нещо много важно. На местните избори, които предстоят, ще има секции, в които ще трябва да се направят 5 избора. Защо 5 избора? Веднъж за кмет на община, втори път за кмет на района, ако има такъв. Трети път за кмет на населено място, ако има такъв избор, а след това за общински съветник – станаха 4 до този момент. И накрая преференции за общински съветник. Виждате, че човек трябва да направи 5 избора. Това означава да превърти пет сензорни екрана, да извърши 5 пъти избор. Машината да му приеме гласа и така нататък. Тук искам да обърна внимание, че с една машина обикновено, според самите производители, могат да гласуват до 180, максимум 200 души за един изборен ден. Ако изборът е прост, ако се прави само с една опция. А ако имате 5 опции? А ако идем да правим заедно местни и парламентарни избори, както им се иска на някои, тогава ще бъдат 7 опции? Освен това в секциите няма 200 избиратели. Има секции с по 600, 700, 800 активни избиратели, които ще си упражнят правото на глас. Тогава сметката показва, че поне три дена ще трябва да се гласува.  Така че много трябва да внимаваме, колко машини трябва да има в една секция и как те ще работят при пет опции. Вземете само местните избори – 5 опции. Да кажем, че те са между две и пет, но някъде ще има пет. И 800 души да гласуват. Ами, тя машината, ако е с една опция, могат да гласуват 200 души. Виждате ли за какво става въпрос? Трябва да има някакви секции с по няколко машини вътре и се опасявам, че няма да могат да гласуват за един ден. Това не значи, че не могат да станат тези неща, но трябва много добре да се обмисли. Българите сме много силни във втория акъл, който ни идва. Първият акъл – никакъв, а при втория вече всичко ни е ясно. Обаче то е късно вече. Така че има време за втори акъл. До местните избори има пет месеца. Така че нека отсега да се мисли по въпроса. Ние имаме опит от президентските избори през 2016 година. Тогава гласувахме с 500 машини. Но президентските избори да прости, има една опция: отбелязвате една президентска двойка.  Евроизборите са малко по-сложни: избирате си партия и правите преференциален избор, две неща трябва да извъртите. Ами на местните избори какво правите? Пет неща вървите. Нали разбирате колко е деликатно? Освен това сега човек, който гласува за първи път с машина, очевидно ще има проблеми, дори да има опит с електронни устройство. По време на гласуването човек е под стрес. Дори с хартията за гласуване гледате по-бързо да гласувате, да излезете и така нататък. А когато имате машина и трябва сами да си въртите сензорните екрани, как се справяте? Представете си една възрастна жена. Решила е да гласува машинно. Жената не вижда много добре, не е работила с електронни устройства може би, може да е, може и да не е. И започва едно суетене.  Това, от което се опасявам, е да не би някои хора да не направят неинформиран избор, колкото да отбият номера, защото президентът правилно казва, че трябва да намалим недействителните гласове. Да, така е. В България са малко повече недействителните гласове. Над европейската норма са и това е факт. Впрочем тези неща се влошиха у нас. Преди години бяха един и половина, два процента недействителните гласове и изведнъж населението явно изпростя. Казвам го съвсем отговорно. Недействителните бюлетини и гласове станаха 6-7-8%. Можеше преди 15 години да няма недействителни гласове, да гласуваме грамотно, а сега да не можем да гласуваме грамотно. Впрочем това е и обяснимо. Има 200 000 млади неграмотни цигани в България. Това е факт, това се признава от властите. И тези хора как ще гласуват? Те правят грешки. Затова се появяват недействителни бюлетини.  Вярно е, машината не може да даде недействителен глас, защото вие не можете да отбележите две опции, които да си противоречат, което се случва при хартиените бюлетини. Но ако вие седнете пред машината и в крайна сметка не можете да си упражните гласа и натиснете нещо произволно, също ще ви се изгуби гласът. Той ще бъде действителен, но не този, който вие искате. Затова въпросът е да бъдем много внимателни. Вие знаете, че аз бях против този вид гласуване, докато беше прието. В момента като е прието, ние сме в един отбор и ще искаме то да бъде успешно, защото успехът в гласуването е успях за България. Така че всички трябва да се направи, за да бъде това гласуване успешно така. Както е предвидено, но трябва и да си натрупаме полезен опит. Сега ще видим. 3 000 машини не са малко машини. Аз смятам, че това, което ще се случи на 26-ти май, ще отвори очите ни за по-нататъшни действия – да продължаваме ли с това, нещо друго ли да правим. Но пак повтарям, че всички трябва много внимателно да подходят към този проблем, защото гласуването е отговорност.    Михаил Константинов: Във всяка секция ще има машини и хартиено гласуване.    Михаил Константинов: Във всяка секция ще има. Вие не може да знаете дали някакъв избирател от тази секция не може да гласува с машина. Ако има такъв и няма хартия, какво ще стане? Ще го лишите от право на глас? Това е основно демократично право – правото на глас. Следователно във всяка секция ще има не само бюлетини, но и ще има пълен набор бюлетини. Ако има 550 избиратели по списък, ще има 550 бюлетини, както е по закон.    Михаил Константинов: Не във всяка секция. Във всяка четвърта.    Михаил Константинов: Не, разбира се. Не само че не са задължени, те нямат и право.    Михаил Константинов: Точно така. То така и беше. 2016 година на 6 ноември по време на президентските избори хората избираха. И мога да ви кажа по колко души гласуваха с машина в секция. Горе-долу 20-23 % от избирателите там, където имаше машина, гласуваха с машина. Около 1/5 от хората избираха машинния вот. Сега не знам колко ще бъдат.    Михаил Константинов: Естествено. Да ви кажа ли един абсурд? Това вече е като майтап малко. От тези 500 машини, с които гласувахме на 6 ноември 2016 година, имаше две от тях, в две от секциите, където имаше нула гласа, подадени машинно. Тоест самата комисия не е гласувала, нито един от нея, машинно. В два от случаите две от машините изобщо не бяха включени в действие. Хората си гласуваха само с хартии. Но машина имаше и платиха за масрафа. Имаше много секции, в които под 10 души са гласували машинно. Статистиката е много интересна. Смятам тези дни да я публикувам, защото просто ние не се учим от опита си. Трябва да видим, какво е било и какво можем да очакваме. Затова пак повтарям – искам да си пожелаем успех. Аз вече не съм против това гласуване. Щом е прието, то трябва да се изпълнява. Споровете са на ниво дали да го има, или да го няма. Но вече – прието е. Нали знаете, депутатите са най-умните българи, те са еманацията на нацията, това е концентрираната мъдрост на българския народ. Те са казали така. Окей. Ние ще изпълняваме.    Михаил Константинов: Аз ви повтарям каква е план-сметката. Най-късно машините трябва да бъдат в секциите на 25 май.    Михаил Константинов: Отговорете си сама. Някои може и да могат да се научат.  Михаил Константинов: Секционната комисия – тя се свиква само за изборния ден и за няколко часа след това. Вие не можете да викате хората два дена преди това и да ги учите. Не може за 50 лева хонорар да им отнемате три дена, нали? Следователно трябва много внимателно да се следи, какво ще се прави в това обучение.    Михаил Константинов: Това вече го прави комисията. Първо компютърът, след като приключи гласуването, машината там, произвежда един протокол с резултатите от машинното гласуване. Освен това резултатите от машинното гласуване се записват и на флашка и тази флашка съпровожда протокола на секционната избирателна комисия до районната комисия. Самата комисия в протокола записва обобщените резултати, да го наречем условно сумата от машинното и хартиеното гласуване. А освен това нашите хора от „Информационно обслужване“ като сложат флашката в своите компютри, проверяват дали секционната комисия все пак правилно обобщава съответните резултати, защото имаше и такъв проблем, че някъде флашките не работеха. И това го има. Тогава се работи с това, което е записано в хартията.    Михаил Константинов: Ако флашката не работи, но самата секционна комисия е получила извлечение от машината, един машинен протокол. Флашката е за да потвърди това нещо по-нататък.    Михаил Константинов: За касиране недейте да говорите, защото касиране на национален вот означава гражданска война.    Михаил Константинов: Няма да има касиране на вота. Ние в цялата си демократична история, в която сме избирали 8 народни събрания, едно Велико народно събрание, не знам колко президентски избори и три пъти европейски избори, за това време има един единствен касиран депутат като бройка. ДПС през 2009 година изгуби един депутат. Вярно е, че някакви други депутатски мандати тогава бяха прекратени, една партия изгуби преди да спечели и там някакви хора се завъртяха по листите, но като промяна в партийния резултат един единствен мандат за целите 30 години избори. А касиране на избори, забравете. Вие виждате какво става в САЩ. Те там ще се избият. Те това искат да направят. Искат де факто да касират изборите, нали? Това е гражданска война. Казвам ви го без преувеличение. Не се касират избори. Това е национално безотговорно. Искрено се надявам да няма големи нарушения, за да може обществото спокойно да приеме резултата такъв, какъвто е.    Михаил Константинов: Машината като даде резултата от машинния вот, тя ще посочи и преференциите за отделните кандидати и секционната комисия ще ги обработи, ще ги прибави към резултатите от хартиеното гласуване. Работата няма да е лесна. Няма какво да се лъжем.    Михаил Константинов: Освен това има и нещо друго. Все пак на вота през 2016 година секциите бяха в големите градове в училищата. Там е някак си по-друго. Докато тук хващате една машина и я отнасяте в някакво отдалечено село. Голяма част от секциите, които ЦИК е избрала за машинно гласуване, са по селата. Общо взето има проблем там и с логистиката, да не забравяме. Там може да има проблеми с електричеството, с транспорта и така нататък.  Михаил Константинов: В план-сметката ние даваме близо 5 милиона за транспорт и охрана. Нашето МВР има голям опит с охраната на избори. Сега към другите неща ще пазят и машините.  Михаил Константинов: Тези 4-5 милиона се дават и без това. И само хартиени материали да имат, пак се охраняват много добре секциите. Предишния ден се запечатва секцията, никой не може да влезе. По време на изборния ден отвън стои полицай и така. С охраната сме добре. Нашите полицаи вече знаят как се пазят избори. И освен това, пак да повторя, че сумата де факто е 7 милиона и половина. Между другото да ви кажа и колко ще излезе един машинен глас. Ако съдим по резултатите от 2016 година, един машинен глас някъде около между 25 и 30 лева излиза. Да си пуснете бюлетината машинно ви излиза толкова. Просто взимате цената от наема на машините общо и ги делите на броя на гласовете, които ще бъдат реализирани чрез тези машини и получавате 25-30 лева на глас.  Михаил Константинов: Точно така. Колкото по-малко гласуват, толкова по-скъпо излиза, защото ние парите сме ги дали вече. Така че в някакъв смисъл трябва да кажем: „Гласувайте повече машинно“.  Михаил Константинов: Аз вече не мога да говоря по този въпрос. Сега сме в изборен процес. Както е казано: „Жребият е хвърлен“. Това го е казал Цезар.   ", "date": "2019.05.11", "title": "Михаил Константинов: Депутатите да гледат машинното гласуване на евровота и да мислят за местния!"}
{"url": "http://epicenter.bg/article/Zhecho-Stankov-prisastva-na-tretoto-izdanie-na-folklornoto-nadigravane--Povedi-horoto-v-Burgas--/182611/2/98", "text": "  Третото издание на фолклорното надиграване „Поведи хорото в Бургас“, организирано от ГЕРБ, събра стотици жители и гости на морския град. В надиграването взеха участие 13 танцови състава към клубовете „Лукойл“, „Бургос“, „Тракийска дъга“, „Българит“, „Мартеница“, „Златен пламък“, „Хоп Троп“, „Миладина“, „Бургас“, „Мераклии“, „Медено котле“, „Крайморци“, „Настроение“. Те представиха едни от най-обичаните и познати фолклорни танци от различни области на страната, съобщиха от пресцентъра на ГЕРБ.  Събитието, което нямаше състезателен характер, бе подкрепено от кандидата за евродепутат от ГЕРБ Жечо Станков, народните представители Димитър Бойчев, Иван Вълков, Галя Желязкова, както и общински съветници от партията.  „Фолклорното надиграване е палитра от цветове и емоции, благодаря на всички участници за огромния интерес да бъдат част от третото издание. Провеждането на този фолклорен празник беше обещание, което спазихме и превърнахме в традиция. Надявам се с всяка следваща година участниците да се увеличават. От 12 години сме част от голямото европейско семейство, но не бива да забравяме своята национална идентичност“, поздрави участниците областният председател на ГЕРБ Димитър Бойчев.  Събитието, което се проведе на терасата на Културен център „Морско казино“, се превърна в празник на българския дух и традиции.  ", "date": "2019.05.11", "title": "Жечо Станков присъства на третото издание на фолклорното надиграване „Поведи хорото в Бургас“ "}
{"url": "http://epicenter.bg/article/Stevo-Pendarovski-e-obyaven-ofitsialno-za-prezident-na-Severna-Makedoniya-/182597/7/51", "text": "Председателят на Държавната избирателна комисия (ДИК) Оливер Дерковски обяви кандидата на СДСМ Стево Пендаровски за президент на Северна Македония, пише македонското издание “Сакам да кажам“, цитирано от Агенция \"Фокус\".  Дерковски поздрави избрания кандидат и обяви, че му връчи удостоверението за президент на Република Северна Македония.  На днешното кратко заседание на ДИК Дерковски представи окончателните резултати от гласуването на 5 май 2019 година.  За кандидата на ВМРО-ДПМНЕ и коалицията \"За по-добра Македония\" Гордана Силяновска-Давкова са гласували 377 446 души. За кандидата на СДСМ, подкрепен от 30 други партии, гласуваха 435 656 граждани.  Междувременно от прессекретариата на Румен Радев потвърдиха, че на 12 май държавният глава ще присъства в Скопие на церемонията по встъпване в длъжност на новоизбрания президент на Република Северна Македония Стево Пендаровски.  Сръбският президент Александър Вучич също ще пристигне в неделя в Скопие за инаугурацията на новоизбрания президент Стево Пендаровски, потвърди кабинетът му, цитиран от македонското електронно издание “Плюс Инфо“.  Вучич поздрави Пендаровски веднага след победата на президентските избори в Македония.  \"Поздравявам Ви за избирането за президент на Северна Македония, с пожелание за успех на отговорната длъжност,“ съобщиха от кабинета на сръбския президент. Надявам се, че в бъдеще ще установим добро сътрудничество. Очаквам особено да насърчавам сътрудничеството в областта на икономиката, както и във всички други области от взаимен интерес, както и в полза на гражданите на двете страни ”, написа Вучич в поздравлението до Пендаровски.  Вчера бе съобщено, че на инаугурацията ще бъдат още президентите на Албания и Косово Илир Мета и Хашим Тачи.   ", "date": "2019.05.11", "title": "Стево Пендаровски е обявен официално за президент на Северна Македония "}
{"url": "http://epicenter.bg/article/Vladimir-Zelenski-shte-prerazgleda--vazmutitelnite-resheniya--na-Petro-Poroshenko-/182598/7/0", "text": "Избраният президент на Украйна Владимир Зеленски след встъпване в длъжност ще разгледа \"възмутителните решения\" на сегашния държавен глава, Петър Порошенко, заяви съветникът му - бившият финансов министър Александър Данилюк в интервю, публикувано в събота в изданието Liga.Net, цитирано от TACC и Агенция \"Фокус\".  \"Нашият екип следи всички назначения. Ще прегледаме възмутителните решения на Порошенко. Трябва да стане ясно, че хората, назначени от старата администрация през последните седмици на работа, получават по принцип по-малко доверие от обществото - как ще работят?“ – подчерта Данилюк.  Той каза, че екипът на новоизбрания президент си сътрудничи с обществени организации, например с Центъра за борба с корупцията.  \"Планираме да възобновим набирането и сертифицирането на съдиите. Произволното назначаване на съдии във Върховния съд от напускащия президент в последните дни от мандата му, чиято честност се постави под въпрос и назначаването на недобросъвестни съдии е недопустимо“ - каза Данилюк.  Преди да подаде оставка, Порошенко извърши ротация на редица важни служители, по-специално уволни командира на Националната гвардия на Украйна Юрий Алеров, като го замени с Николай Балан. В допълнение, на другия ден президентът назначи Александър Сирски, който замени Сергей Наев като командир на военната операция в Донбас.  Президентът назначи и бившия ръководител на Националния съвет за телевизия и радиоразпръскване Юрий Артеменко в Националната комисия, която упражнява държавно регулиране в областта на комуникациите и информационните средства.  ", "date": "2019.05.11", "title": "Владимир Зеленски ще преразгледа „възмутителните решения“ на Петро Порошенко "}
{"url": "http://epicenter.bg/article/Balat-na-Zhaltata-roza-sabira-sredstva-za-talanti-ot-uchilishtata-v-Kotel-i-Shiroka-laka/182567/10/0", "text": " На 11-ти май в хотел ”Маринела” за 24-и път Зонта Клуб София ще посрещне многобройните си гости на традиционния благотворителен Бал на Жълтата роза.   Събраните средства ще подкрепят талантливите възпитаници на НУТИ и музикалните училища от Котел и Широка Лъка – това съобщи Магдалена Ралчева – президент на Зонта Клуб София.   Водещ на тържественото събитие ще бъде обичаният певец и актьор Орлин Горанов, а бизнесдамата, която прави всеки търг събитие Мая Косева, ще води наддаването за колекционерските предмети на бала. Участие ще вземат попзвездата Кристина Димитрова, харизматичният певец Влади Димов и младата и талантлива Цвети Радойчева както и други изпълнители.   Зонта Клуб София е първият клуб, учреден в България през 1995г, част от водещата Световна Женска Организация Зонта Интернешънъл, която работи за овластяването на жените чрез служба и застъпничество.  Тази година над 30 000 жени от 1600 клуба от цял свят  честват 100-годишния юбилей на Зонта Интернешънъл.   ", "date": "2019.05.11", "title": "Балът на Жълтата роза събира средства за таланти от училищата в Котел и Широка лъка"}
{"url": "http://epicenter.bg/article/Alena--Retrogradniyat-Merkuriy-i-Saturnovata-dupka-ne-prechat-na-pateshestvieto/182568/10/0", "text": "Отлагате ли пътуването си, защото сте в Сатурнова дупка? Обвинявате ли Ретроградния Меркурий за проваленото пътешествие? Боите ли се да не промените асцендента си, ако не посрещнете рождения си ден в посочената от някой гадател държава?Ако сте от хората, които настройват живота си според астрологичната прогноза, наострете уши. Ако пък сте от онези, които се отнасят иронично – отново се заслушайте. Астрологът Светлана Тилкова-Алена днес развенчава предубеждения и суеверия.   Първият ми въпрос бе: Вярно ли е, че по време на Сатурнова дупка не бива да се возим дори в трамвая, камо ли да тръгваме на път. Алена ни успокоява, че няма нито логична, нито астрологична връзка между мястото, където посрещаме рождения си ден и състоянието на духа и тялото ни в последствие.   А що се отнася до животрептящия въпрос за „всеобщия злодей“, наречен Ретрограден Меркурий, единственият й съвет е през дните на владението му да не си купуваме билети за самолет, влак или какъвто и да е транспорт. Иначе пред пътешествията пречки няма. Единственото препятствие е самовнушението…   Чували ли сте за Фетие, за Кайякьой и Далян? Този вилает от Югозападна Турция може да не е много познат за българите, но останалата част от света отдавна почива там. А над 20 хиляди англичани са избрали заливите, където Средиземно море се прегръща с Егейско за свой постоянен дом.   Неотдавна се завърнах от Фетие – мястото, където синьото око на водата ме убеди защо цветът тюркоаз е кръстен на Турция.  За турците закуската е онова благословено ядене, което се сервира по всяко време чак до ранния следобед и има задачата да засити глада и да даде сили за остатъка от работния ден. Затова трапезите са тучни и малцина се задоволяват само с глътка кафе и залък набързо. В Далян към дъхавия хляб, ароматните маслини и тоновете чай прибавят и щипка история с природни красоти – колкото поеме.   Това кулинарно приключение изживяват всички, имали късмета да кацнат на летището в Даламан, недалеч от курортите Мармарис и Фетие. Пътят им задължително минава през Далян.   Недалеч е и заливът Изтузу, където достигащите до 1 метър дължина морски костенурки карета от векове идват да снасят яйцата си. През 1995  Плажът на костенурките печели приза за най-доба пясъчна ивица в света. Но ако той е притегателен най-вече през октомври, когато еколозите дават дежурства за опазване на ценните яйца от хищници и бракониери, ликийските гробници са неизменно в скалите от 400 години пр. Хр. насам.    И тъкмо те са вкусната подправка към пищната закуска в ресторанта на брега на реката. За да се наслаждавате едновременно на каменните релефи и лишените от всякакви ГМО местни гозби заведението е със стъклени стени.  Ликийските гробници са издълбани филигранно на 150 метра нависоко в непристъпните скали. Така душата на мъртвия щяла да полети директно към небето. Архитектурата им силно напомня на каменните приказки на набатейците в древния град Петра.   Закуската в нозете на ликийския цар на брега на река Далян е не само ритуал, тя е кантата за небцето: няколко вида сирена, масло с аромат на бабина приказка, сладко от зелени орехчета с карамфил и канела, восъчна пита с типичния за района боров мед, дебел колкото палец каймак в чинийка, яйца с нереалистично оранжев жълтък, бюрек, банички с тахан, маслини, хрупкав топъл хляб, несметни количества чай…   Любителите на нови вкусови усещания могат да рискуват и с шалгам – сок от лилав морков, който се родее с нашенската армеева чорба, но ако се вярва на диетолозите изчиства токсините в организма, регенерира клетките, подобрява функциите на стомаха и черния дроб.   Боровият мед също е с неповторим вкус. Единствено в местните гори се въдят полезни буболечки, които разцепват кората на дърветата и пчелите пируват наволя със сладката им смола. От съседна Анталия се опитали да заселят гадинките и в техните лесове, но те категорично отказали. И така прочутият чам бал – в превод боров мед, си останал типичен за Фетие.   Почитателите на историята (и на… Дядо Коледа) могат да отскочат до скалните гробници в град Мира, които са в същия вилает -  близо до Анталия. Скалните ниши са издълбанив отвесна скала  през 4-3 век пр.Хр., заобиколени са от буйна растителност и гледат  директно срещу амфитеатър от римско време.   Ако се чудите каква е връзката с Дядо Коледа по никое време – изключително пряка е. Негов прототип е Свети Николай.  Той проповядвал християнската вяра в Мира до смъртта си през 345 година и от там идва името му Мирликийски. В памет на безсребърника, дал първообраза на Дядо Коледа, всяка година през декември хиляди туристи от цял свят се стичат в Мира, за да получат благословия и да прекарат Рождество Христово на слънчевия бряг на древна Ликия.   През лятото курортите Мармарис и Фетие примамват далеч не само със закуската в подножието на ликийски гробници, ами с ласкавото море, вкусната храна, отличните хотели и възможността за пълна почивка.   След като ви изненадах с нови приключения и усещания при комшиите, ще ви поднеса сюрприз и с български адрес: другата седмица Панагюрище е домакин на световния шампионат по фойерверки за осма поредна година. Свързахме се по телефона с един от организаторите – Иван Иванов. Толкова много работа имат покрай обезопасяването, уведомяването на Въздушен контрол и съпътстващите зарята концерти, че сигурно от ушите му изскачат огнени хризантеми – един от любимите на пиротехниците светлинни ефекти.   От 17 до 19 май в Панагюрище всяка вечер ще има концерти на известни изпълнители, но те ще са само „подгряващи“ на състезателите, които ще получат еднаква по килограми и вид пиротехника и от уменията им ще зависи пищността на зарята.   В предишното издание на Покана за пътуване ви срещнахме с арх. Веселин Веселинов, създател на пасивни къщи и фотограф, който след поклонническо пътуване по свещени места в Индия, прави благотворителни изложби и подпомага местни училища. Разговорът с продължение започна миналата неделя с  град Маяпур, през който се смята, че преминава космическата ос на Вселената.    Веселин ще ни отведе до Джаганат Пури едно от най-старите селища в източната част на Индия. То е сред четирите свещени места, които индусите трябва да посетят  в живота си. Там се организира пищният фестивал на колесниците Ратха Ятра. Същевременно Джаганат Пури и красив морски курорт на брега на Бенгалския залив.", "date": "2019.05.11", "title": "Алена: Ретроградният Меркурий и Сатурновата дупка не пречат на пътешествието"}
{"url": "http://epicenter.bg/article/Tsetsi-Krasimirova--Vazhno-e-da-imame-mechti-i-da-sledvame-sartseto-si--/182616/10/0", "text": "Топ моделът Цеци Красимирова в навечерието на най-красивия и емоционален ден в живота си изпраща послание за любов и благополучие, и благодари на всички, които са й писали в социалните мрежи.   \"Аз наистина съм позитивен човек и се научих да се усмихвам. Нямам проблем с това да намирам доброто, красивото и забавното у хората. Това е част от моето ДНК. Благодаря от цялото си сърце на моите сънародници, които ми писаха и изпратиха благопожелания. Опитах се да отговоря лично на всеки един от тях и да им вдъхна надежда, защото най-важното е да следваме сърцето си и да не спираме да мечтаем.   Казвам го от позицията на една предана съпруга, майка и приятел, която продължава да гони своите мечти и да върви смело напред\", заяви Цеци.    \"Трябва да се живве в хармония и цялото семейство да израства заедно. Именно така се връщаш към фундаменталните ценности и правиш по-дългосрочни планове за живота си\", категорична е бъдещата булка. Една от най-успелите ни манекенки и бъдещия й съпруг Майкъл Струмейтис лично ще посрещнат всеки един гост на своята сватба, която заедно с бракосъчетанието ще се състои в старинен замък в красивия испански град Ситжес.   Историческата обител ще се превърне в истинска цветна градина, тъй като ще бъде украсена със свежи цветя, доставени с два тира директно от Холандия.   На тържеството се очаква да има гости от 13 държави, а сред тях се открояват имената на Даниел Ек - собственик и генерален директор на най-известното приложение за стрийминг на музика в света Spotify, както и Рийд Хейстингс - един от изпълнителните директори на Netflix.    Кумове на бъдещото семейство ще са коафьорът Вили Боршукова и американския комедиен актьор Джон Струмейтис.   Програмата по време на бляскавата вечер ще е поверена в ръцете на ансамбъл \"Българе\", Тримата Тенори, балетисти от Националната опера, швейцарската пианистка Бела Си, Звезди от \"Ахат\", танцьори на фламенко от световноизвестната трупа на Хоакин Кортес и родната фолк звезда Преслава.    Роклята на булката е истински heute couture и е дело на родната дизайнерка Евгения Борисова. Тя е изработвана в продължение на пет месеца. Тоалетът е доставен до Испания със специален транспорт, за да се запази оригиналната му конструкция. Костюмът на младоженеца е шит по мярка от модния гуру Том Форд, който е личен приятел с Майкъл Струмейтис.    Правата за публикуване на сватбата вече са предоставени на испанското издание на списание People. Предстои Цеци и Майкъл да обявят новия си благотворителен проект, по който работят от доста време и смятат да го стартират именно в България.   След сватбата моделката и носителка на титлата Best Model of the World ще направи и свое лично дарение за социална кауза, която силно я е развълнувала. ", "date": "2019.05.11", "title": "Цеци Красимирова: Важно е да имаме мечти и да следваме сърцето си! "}
{"url": "http://epicenter.bg/article/Turskiyat-poslanik-iska-izuchavane-na-turski-ezik-u-nas--Borisov-otseche---quot-Ne-mu-e-rabota-da-govori-quot-/182582/2/0", "text": "Турският посланик у нас Хасан Улусой призова българското правителство да въведе задължително изучаване на турски език, включително и за българите, което щяло да гарантира още по-големи инвестиции у нас от комшиите, предаде Канал 3.  \"Разчитаме на българските власти за по-интензивно изучаване на турски език, готови сме да помогнем в тази насока\", заяви турският посланик Улусой на откриването на иновационния център на фирма \"Теклас\" в Кърджали.  \"На посланика първо не му е работа на такъв празник да говори за това\", реагира Борисов. \"За този иновационен център, виждате роботи как симулират натоварването върху автомобилите, и на един такъв празник да кажеш на една държава задължително да изучава език, при положение, че в НС сме се произнесли - всеки може да учи какъвто иска език. Не е мястото тук в Кърджали да се казва това\", подчерта Бойко Борисов.  На въпрос дали ще потърси отговорност на посланика, той отвърна: \"Ще го питам, каква друга отговорност да му търся\".  Премиерът изтъкна, че проблемът у нас е с липсата на работна ръка, така че езиковата подготовка наистина е важна.  \"Искат писмено владеене, същият проблем поставиха и китайците. Турците искат тези, които работят, да знаят и турски. За радост младите българи изучават интензивно езици, но и тези в по-напреднала възраст също трябва да се преустрояват. Виждате - работа има колкото искате, но трябва квалификация\", каза Борисов.  \"Няма да ни развалят празника\", добави той, като отново припомни: \"Тук беше гола пустош, магарета пасяха тук. Във Враца заводът ще е на 75 000 кв. м площ, големи заводи, за 1000 работници.  Икономическата, финансова стабилност дават резултати. Преди 15 г. инвестициите бяха в бизнес и дейности, от които парите изтичаха от България. Сега в България се създава висококачествен продукт, стига до САЩ, до \"Тесла\", BMW, Мерцедес, Ауди - всичко се прави тук, затова и интересът към нас е толкова голям.  Вчера и при откриването на процедурата по концесията на Летище София, над 2 милиарда лева първоначални цени дават най-големите оператори, най-големите летища в Европа. Процедурата се води от Световната банка - откриво, явно, прозрачно.  Кога е имало такива инвестиции и то в реална икономика? Защото 100% от произведеното се изнася, затова брутният вътрешен продукт минава вече 120 милиарда лева, а беше 54. Оставям вие да коментирате, като гледате какво се случва.  Това, което каза посланикът, го разбрах по един начин, разбирам, че хейтърите са го разбрали по друг. Във всички случаи ще му потърся отговорност още сега, ако това е имал предвид.\"         Колкото повече нараства броят на онези български граждани, които освен български граждани владеят добър устен и писмен турски език, толкова повече това ще увеличи протокът на турски инвестиции в станата. Разчитаме на българските власти за по-ефективно изучаване на турски език в училищата от страна на българските граждани и най-вече от сънародниците ви. Ние сме готови да съдействаме в тази посока.  Благодарим на премиера Бойко Борисов и неговото правителство за развиването на икономическите отношения, които са от обща полза за двете стани. В приятелска и съюзническа България има над 300 български фирми с турски капитал. Днес Турция е третият по големина търговски партньор на България с годишен търговски стокообмен между двете страни, възлизащ близо на 5 млрд. долара. Вярвам,че тези цифри могат да се увеличат много повече.  Икономическите ни отношения са спойката на нашето приятелство и на културата на съжителство между страните и народите ни.  Специално бих искал да благодаря на министър-председателя за подкрепата, за все по-големия напредък на икономическите ни отношения и приятелство.  Като посланик искам да предам едно общо желание на нашите инвеститори и бизнесмени, които искат да създадат заетост както за българските граждани, които знаят турски, така и за български които не знаят турски. Колкото повече нараства броят на онези български граждани, които освен български граждани владеят добър устен и писмен турски език, толкова повече това ще увеличи протокът на турски инвестиции в станата. Разчитаме на българските власти за по-ефективно изучаване на турски език в училищата от страна на българските граждани и най-вече от сънародниците ви. Ние сме готови да съдействаме в тази посока.  ", "date": "2019.05.11", "title": "Турският посланик иска задължителен турски език у нас, Борисов отсече: \"Не му е работа да говори!\""}
{"url": "http://epicenter.bg/article/BSP-vnese-signal-v-TsIK-sreshtu-ministar-predsedatelya-Boyko-Borisov-/182583/2/48", "text": "БСП внесе сигнал в ЦИК срещу премиера Бойко Борисов, предаде Агенция „Фокус“. Сигналът бе внесен в комисията от председателя на Националния предизборен щаб на БСП Георги Свиленски и от народния представител и член на Правна комисия Явор Божанков. Заедно с тях бе и юрисконсутът на партията Аглика Виденова.  „Внасяме сигнал във връзка с несъвместимост на функциите на г-н Бойко Борисов, който изпълнява функциите на министър-председател. От две седмици изпълнява функциите на председател на Председателският предизборен щаб на ПП ГЕРБ и съпътстващите ги коалиции. Това е в категорично противоречие на закона за администрацията“, каза Георги Свиленски.  Във връзка със становището на ЦИК, че не са установени нарушения по отношение на предизборната кампания, свързани с премиера Бойко Борисов, Свиленски коментира:  „Ние като политическа партия не искаме да правим или привнасяме междуинституционални борби, както те казаха. Призивът ми към тях е единствено да спазват закона и да загърбят партийните си пристрастия“. По думите му в закона ясно, точно, категорично, даже и за неюристи, е записано какво не може да бъде министър-председателят в България.  ", "date": "2019.05.11", "title": "БСП внесе сигнал в ЦИК срещу министър-председателя Бойко Борисов "}
{"url": "http://epicenter.bg/article/Radev-kam-finalistite-v-konkursa-za-pravopis--Ne-samo-vie-pazite-ezika-si--no-i-nashiyat-ezik-pazi-vas/182584/2/0", "text": "Помнете, че не само вие пазите езика си, но и нашият език пази вас, за да знаете откъде идвате, кои сте и какво искате в живота. За да бъдете достойни българи, успешни и удовлетворени от себе си граждани на света. С тези думи президентът Румен Радев поздрави финалистите в ученическия конкурс за правопис \"Пазим езика си\", съобщиха от прессекретариата на държавния глава.  Състезанието се организира от гражданско сдружение \"Живата вода на България\", създадено от съпругата на държавния глава Десислава Радева.  Президентът поздрави учениците за амбицията и куража да се включат в това състезание и за успеха да достигнат до финала.  „Грамотността е нещо много важно, което пази и идентичността. Няма нищо по-силно от българския език, което да ни пази като българи“, заяви съпругата на държавния глава Десислава Радева.  Във финала на състезанието по правопис се състезаваха 14 ученици – по 7 от 5 и от 6 клас, които са показали най-добри резултати в националната надпревара досега. Заключителният кръг се проведе в театралната зала „Алма Алтер“ на Софийския университет „Св. Климент Охридски“.  ", "date": "2019.05.11", "title": "Радев към финалистите в конкурса за правопис: Не само вие пазите езика си, но и нашият език пази вас"}
{"url": "http://epicenter.bg/article/Ivelina-Vasileva-se-sreshtna-sas-sportisti--intelektualtsi-i-hora-na-izkustvoto-v-rayon-Oborishte-/182585/2/48", "text": "  Кандидатът за евродепутат от листата на ГЕРБ и СДС Ивелина Василева се срещна със спортисти, интелектуалци и хора на изкуството в район Оборище в столицата, съобщиха от пресцентъра на партията.  Ивелина Василева каза, че правителството на ГЕРБ е направило много инвестиции в подпомагане на материалната база, културните институти, изложбени зали, театри, опери, читалища.  Според нея това е един знак за високия приоритет, който се дава на културата. Тя добави, че в спорта инвестиции са насочени, както в съоръжения, в изграждането на нови стадиони зали, така и по отношение за възможности за разгръщане на масовия спорт – спортни площадки, велоалеи, възможности и на децата да имат достъп и възможност да спортува.  Ивелина Василева добави, че това ще бъде заложено като приоритет и в следващия бюджетен период – осигуряване на повече средства по линия на европейската солидарност за спорт и култура.  \"Необходимо е да насочим усилия, точно за такива дейности и инвестиции\", добави тя.  На срещата присъстваха народните представители от ГЕРБ Евгения Алексиева и Тома Биков, заместник-кметът на София Тодор Чобанов, общинските съветници Николай Стойнев, Михаела Иванова, Йоанна Драгнева, Мита Георгиева, районният ръководител на ГЕРБ-Оборище Йорданка Фикирлийска, Николай Попов, член на УС на ПГЕРБ-София.  ", "date": "2019.05.11", "title": "Ивелина Василева се срещна със спортисти, интелектуалци и хора на изкуството в район Оборище "}
{"url": "http://epicenter.bg/article/Prof--Svetlozar-Eldarov--Papata-potvardi-pred-sveta-balgarskoto-parvenstvo-v-Kirilo-Metodievoto-delo/182586/2/0", "text": "Папа Франциск препотвърди пред очите на целия свят българското първенство в Кирило-Методиевото дело. Това каза за седмичното обзорно предаване „Метроном“ на Радио „Фокус“ историкът проф. Светлозар Елдъров от Института за балканистика при БАН, автор на монографии за българските католици и отношенията между България и Ватикана през ХІХ – ХХ век.  „След посещението си в Македония, папа Франциск направи сравнение между България като държава и народ с дълбоки исторически традиции, а нашите македонски братя – като млада нация. Нито веднъж той не спомена Кирило-Методиевото дело и културната дълбочина на християнството по нашите земи, по Балканите, във връзка с Македония. Това страшно разочарова хората в Скопие, но това е истината и трябва да свикват с нея“, посочи проф. Светлозар Елдъров.  Според него посещението на папа Франциск у нас направи здрава връзка между визитата на папа Йоан Павел II през 2002 година и енцикликата на папа Йоан XXIII от 1963 година със заглавие „Мир на земята“, каквото беше и мотото на пътуването на Светия отец. Главата на Римокатолическата църква отправи послания както към България, така и към света от високата авторитетна катедра на България, добави той.  Неприемливо беше отсъствието на българския Патриарх Неофит от молитвата на папа Франциск пред олтара на Св. Св. Кирил и Методий, каза проф. Елдъров.  „Остана неприемливо, когато папа Франциск беше в патриаршеската катедрала „Св. Александър Невски“ и отправи своята тиха молитва при олтара на славянските равноапостоли Св. св. Кирил и Методий в отсъствието на българския патриарх Неофит. Той трябваше да бъде до Светия отец, за да може да представи по същия начин и православното становище за делото на двамата братя и за дълбоката връзка между Кирило-Методиевото дело и българската култура и християнство. Така щеше целият свят наравно с папата да го види и чуе. На молитвата за мир на 6 май в София трябваше също да има представител на Българската православна църква“, коментира проф. Светлозар Елдъров.  Според него няма догматични и канонични пречки български свещеник да отправи молитва за мир, независимо кой стои до него. Общата молитва нямаше да подрони основите, авторитета и престижа на Българската православна църква, добави той.  \"Посланията и сигналите по време на посещението папа Франциск бяха в полза на България, негативните моменти бяха преекспонирани\", посочи още проф. Светлозар Елдъров.  Според него границата между гостоприемството и опазването на собствените разбирания се пресичат там, където е българският национален интерес. Важното беше, че на двудневната визита на Светия Отец страната ни застана във фокуса на световното внимание, обясни проф. Елдъров.  „Докато течеше визитата на папа Франциск в България, проследих как се отразява тя в официалния сайт на Светия престол, който има версии на 36 езика. На италиански излязоха 20 публикации, в огромната си част бяха положителни. На английски имаше 17, в руската и испаноезичната версия имаше по две дузини публикации с подробности за страната ни, българите и българската история. Само в сайта на македонски език имаше една-единствена публикация, в която сякаш на сила, през зъби, беше споменато името на България. Това показва, че папското посещение у нас беше оценявано от гледна точка и на интересите на чуждите наблюдатели“, посочи проф. Светлозар Елдъров.  Той уточни, че огромна част от тях са били добронамерени и са видели доброто. По-малко от чуждите наблюдатели бяха негативно настроени и видяха лошото, обясни той. Други пък бяха толкова заслепени от своята омраза към България, че не видяха нищо, добави проф. Елдъров.  ", "date": "2019.05.11", "title": "Проф. Светлозар Елдъров: Папата потвърди пред света българското първенство в Кирило-Методиевото дело"}
{"url": "http://epicenter.bg/article/Mustafa-Karadaya-v-Zavet--Iskame-nashite-detsa-da-ostanat-tuk---s-dobro-obrazovanie-i-dostoyni-dohodi-/182587/2/48", "text": "  За ДПС европейските избори са изключително важни, затова водач на листата е председателят на партията, каза Мустафа Карадайъ при срещите на екипа на Централния изборен лъч на ДПС в разградска област. Аз в Брюксел пак ще ходя, но не като евродепутат, а като председател на ДПС, поясни той, цитиран от пресцентъра на партията.  Кандидатите за евродепутати проведоха срещи в селата Езерче, Веселина, Каменар, Киченица, Острово и Цар Калоян, Самуил и Завет. Пред хората те представиха програмата за ускорен и догонващ икономически растеж. Другите нямат идея и готовност, а ние имаме програма за ускорено догонващо развитие на страната в рамките на ЕС. Искаме с ясни политики да се управлява, а не да се властва, както сегашните, бе категоричен водачът на листата на ДПС.  Карадайъ разкритикува управляващите в България и каза, че освен че в Европа има много проблеми, има и в България. В страната виждаме властта на омразата и вървим по инерция. Не може да продължава по този начин, заяви той. Най-вече в България трябва да направим така, че нашите деца да се образоват и да имат поминък в страната и да останат да живеят тук. Когато без посока върви държавата няма как да се случи това, поясни той. Ние от две години казваме, че основните партии да седнем на масата и да определим приоритетите и посоката на държавата и независимо кой е на власт да следва тази посока, добави лидерът на ДПС.  Всяка власт без ДПС е нестабилна. България не може да поеме пътя за развитие без ДПС, каза зам.-председателят на ПГ на ДПС Йордан Цонев. Искаме да припомним на нашите кандидати и те да кажат на европейските ни партньори, че ние не искаме Европа на националистите, на разделението, на конфликти, Европа в която различния е лош и потискан. Искаме тази Европа, която беше изградена от нейните създатели. Европа, в която хората живеят свободно и са равни, националистите нямат място, в която ДПС ще занесе своя етнически модел, защото Европа има нужда от това, допълни Цонев. Искаме европейски доходи в България и нашата толерантност в Европа.  На предизборните срещи присъстваха и председателят на Младежко ДПС и евродепутат Илхан Кючюк, народният представител Ихсан Хаккъ и кандидатите за членове на ЕП Атидже Алиева-Вели, Антоанета Асенова, Сюзан Мехмедова и Танер Кабилов.  След проведените срещи екипът на Централния лъч присъства на ифтар, даден от председателя на ДПС в Завет.  ", "date": "2019.05.11", "title": "Мустафа Карадайъ в Завет: Искаме нашите деца да останат тук - с добро образование и достойни доходи!"}
{"url": "http://epicenter.bg/article/Andrey-Kovachev-prisastva-na-tarzhestvoto-po-sluchay-140-g-Narodno-Chitalishte--Slantse-1879--v-Ihtiman/182588/2/48", "text": "  Кандидатът за евродепутат от листата на ГЕРБ и СДС Андрей Ковачев бе гост на тържеството по случай 140 години Народно Читалище „Слънце 1879” в град Ихтиман. Събитието се състоя в голямата зала на читалището и на него присъстваха още oбластният координатор на ГЕРБ-София област Галя Георгиева, народният представител от ГЕРБ-София област Валентин Милушев, кметът на община Ихтиман Калоян Илиев, както и над 700 жители и гости на града, съобщиха от пресцентъра на партията.  Андрей Ковачев отправи поздрав към читалищните дейци по случай техния празник. В словото си той заяви, че Ихтиман трябва да се гордее със своите предци, успели да съградят това читалище само една година след Освобождението на България.  „140 години по-късно тук се развива огромна културна и духовна дейност. Неслучайно читалището е обявено за най-добре работещо в Софийска област и е наградено от Народното събрание с орден „Кирил и Методий” - първа степен“, припомни д-р Ковачев.  „Народно читалище „Слънце 1879” свети и озарява ихтиманската общественост със своята духовност, изкуство и култура вече 140 години. Без това читалище не можем да си представим живота в нашия град“, бяха думите на кмета на община Ихтиман Калоян Илиев.  Празникът на читалището в град Ихтиман продължи с богата културна и фолклорна програма.  ", "date": "2019.05.11", "title": "Андрей Ковачев присъства на тържеството по случай 140 г Народно Читалище „Слънце 1879” в Ихтиман"}
{"url": "http://epicenter.bg/article/Ninova--Predlozhenieto-na-turskiya-poslanik-da-se-izuchava-zadalzhitelno-turski-ezik-e-nepriemlivo/182589/2/48", "text": "\"Днес, в Кърджали, турският посланик е предложил в България да се изучава задължително турски език. Това е абсолютно неприемливо и е поредният опит за чужда намеса във вътрешните работи на България\". Това написа във \"Фейсбук\" лидерът на БСП Корнелия Нинова, съобщиха от пресцентъра на БСП.  \"Днес честваме делото на Кирил и Методий, азбуката, езика си и приноса ни към другите славянски народи. Дълбок поклон пред Светите братя. Над тези букви се потяхме в Класическата гимназия. Не беше лесно за 14-годишни деца да глаголим на старобългарски, старогръцки и латински. Но беше прекрасно време на сериозно учене и истински приятелства. И наученото, и приятелите пазя и до днес. Пазя и дълбоко уважение към моите учители. Те ни научиха да бъдем любопитни, четящи и свободни хора. Поздравявам всички класици с патронния празник на Националната гимназия за древни езици и култури \"Св. Константин Кирил Философ\". Призовавам всички българи да пазим езика, културата и българщината\", пише още Корнелия Нинова.  ", "date": "2019.05.11", "title": "Нинова: Предложението на турския посланик да се изучава задължително турски език е неприемливо"}
{"url": "http://epicenter.bg/article/Mariya-Gabriel-v-Pernik--Shte-rabotya-obrazovanieto-i-kulturata-da-stoyat-visoko-v-dnevniya-red-na-ES/182591/2/48", "text": "  „Ще работя за това образованието и културата да стоят високо в дневния ред на ЕС. Смятам, че е дошло време комисарят, отговарящ за цифровите технологии, да отговаря и за образованието. Повече от всякога дигитализацията е в училищата. Тя е и за учителите. Нужно е младите хора да разберат, че цифровите технологии не са само възможност, а в тях се крие и риск. Трябва да се борим с езика на омразата и да продължим да работим за това децата да имат едно безопасно интернет пространство“. Това заяви водачът на листата на ГЕРБ и СДС за изборите за Европейски парламент Мария Габриел в Перник, съобщиха от пресцентъра на ПП ГЕРБ.  Тя подчерта, че ще продължи да работи и за изкуствения интелект, базиран на строги етични принципи и най-високите стандарти за защита на личните данни.  „Ще продължа и каузата за достойно място на жените в нашето общество. Получих признание за работата си по темата в Европейския парламент, когато бях обявена за „Евродепутат на годината“ именно в категорията за равенство между половете. Продължих каузата и като комисар, отстоявайки необходимостта от по-голямо представителство на жените в цифровия сектор. ЕС нямаше стратегия за жените преди 2 години. Днес вече имаме такава с конкретен план за действие. Но най-важното – ще продължа да работя за България. Знам как се защитава национален интерес в рамките на общоевропейския. България има своето ключово място в изработването на европейски политики и ще го отстоявам“, подчерта водачът на листата на партия ГЕРБ.  Тя отправи призив всички на тези избори да бъдем активни.  „Това ще означава, че България е активен участник във вземането и прилагането на решенията на ЕС. Това ще означава още, че казваме „не“ на България в периферията на ЕС, „не“ на двойните стандарти и на Европа на няколко скорости“, посочи Мария Габриел. Тя присъства на откриването на любителски турнир по тенис по двойки, организиран от ПП ГЕРБ - Перник. Мария Габриел приветстваха участниците от в спортната надпревара, сред който бяха зам.-председателят на ПГ на ГЕРБ Красимир Велчев, зам.-кметът Денислав Захариев и най-младият кмет в пернишко Емил Костадинов.  „Спортът е здраве, но спортът е и дух! Нека покажем, че това е България, която може да спортува и чрез спорта калява своята воля и дух“, каза още водачът на листата на партия ГЕРБ.  Сред официалните гости на турнира бяха още областният координатор на политическата сила в Перник Вяра Церовска, народният представител д-р Александър Александров и председателят на Жени ГЕРБ Ирена Соколова.  Награждаването на призьорите ще бъде в късния следобед. За победителите са осигурени купи, грамоти и медали.  ", "date": "2019.05.11", "title": "Мария Габриел в Перник: Ще работя образованието и културата да стоят високо в дневния ред на ЕС"}
{"url": "http://epicenter.bg/article/BSP--Borisov-da-napusne-edin-ot-dvata-posta---premier-ili-shef-na-Predsedatelskiya-predizboren-shtab/182593/2/48", "text": "\"Внесохме жалба в ЦИК срещу несъвместимост на функциите на Бойко Борисов като министър-председател, а от две седмици и като изпълняващ функциите и на председател на Председателския предизборен щаб на ГЕРБ и съпътстващите ги коалиции. Това е в категорично противоречие на Закона за администрацията\". Това заяви председателят на Националния предизборен щаб на \"БСП за България\" Георги Свиленски пред медиите при внасянето на жалбата в ЦИК, съобщиха от пресцентъра на партията.  Той призова ЦИК да спазва закона и да загърби партийните си пристрастия. \"В закона ясно е записано - какви функции не може да изпълнява министър-председателят\", подчерта той.  Народният представител от ПГ на \"БСП за България\" Явор Божанков обясни, че е видно от съобщение, публикувано на официалната страница на ГЕРБ, че Бойко Борисов оглавява Председателския предизборен щаб.  \"Законът за администрацията, чл 19, ал 7, т. 5 е пределно ясен - министър-председателят не може да заема никакви ръководни длъжности в предизборен щаб. Борисов е в явна несъвместимост и нарушение на закона\", коментира той. По думите му, повече от всеки български гражданин, министър-председателят е призван да спазва българското законодателство.  \"Компетентният орган е ЦИК. Призоваваме я да даде указания на премиера да освободи един от двата поста и да преустанови нарушението на българските закони\", заключи Явор Божанков.  ", "date": "2019.05.11", "title": "БСП: Борисов да напусне един от двата поста - премиер или шеф на Председателския предизборен щаб"}
{"url": "http://epicenter.bg/article/Borisov-poseti-manastirskiya-kompleks--Sveti-Yoan-Predtecha--v-Kardzhali-/182594/2/0", "text": "Министър-председателят Бойко Борисов посети манастирския комплекс „Свети Йоан Предтеча“ в Кърджали. Той инспектира строителните дейности по възстановяването на светата обител. Това съобщиха от правителствената информационна служба.  Правителството отпусна общо 1 милион лева за строежа на манастира в града – 800 хиляди лева през 2015 г. и 200 хиляди лева през 2017 г. Премиерът сподели във Фейсбук видео от визитата си в манастира.  „В Родопите от 100 години манастир не е правен. Оставям изводите на тези преди мен, които обичат да приказват. Ние без много да приказваме - строим църкви и манастири и то в сърцето на Кърджали и в същото време с нашите братя мюсюлмани поддържаме прекрасни отношения”, каза премиерът Бойко Борисов.   Той подчерта, че през октомври очаква манастирският комплекс да бъде изцяло завършен. „Могло е да го направят и преди 10 години и преди 20 и преди 30 години е могло, но никъде не са направили”, заяви още министър-председателят.  „Първият параклис тук е от VII-VIII век”, посочи отец Николай, който служи в храма при манастира. Той подчерта, че помощта от правителството за възстановяването на манастирския комплекс е важна за православната общност в региона.  “От Смолян до Ивайловград манастири няма. Това е исторически момент”, каза отец Николай и допълни, че първите разкопки на историческия за региона манастир са започнали още през 1932 г.  Манастирският комплекс „Св. Йоан Предтеча” е български православен манастир, разположен на десния бряг на река Арда в град Кърджали. Той е бил част от средновековен епископски комплекс „Св. Йоан Продром”.   От археологическите разкопки е известно, че съществуват 4 последователно строени църкви. Те са с типично византийски стил и силно атонско влияние. Манастирът е бил духовно средище на една от големите средновековни епархии – Ахридос.  По-рано, на път за Кърджали, премиерът се спря на кафе и разговаря с жители на с. Козлец и публикува снимки във Фейсбук.  ", "date": "2019.05.11", "title": "Борисов посети манастирския комплекс „Свети Йоан Предтеча“ в Кърджали (ВИДЕО, СНИМКИ)"}
{"url": "http://epicenter.bg/article/Vazrazhdane--Turskiyat-poslanik-da-bade-izgonen-vednaga--Prava-za-balgarskoto-maltsinstvo-v-Turtsiya--/182595/2/48", "text": "  Турският посланик у нас направи поредното си скандално изказване. Хасан Улусой призова българското правителство да въведе задължително изучаване на турски език, включително и за българите, което щяло да гарантира още по-големи инвестиции у нас от страна на турски инвеститори.  Въпреки отговора на министър-председателя, че не е работа на посланика на Република Турция, какъв език да се говори в България, ние от Възраждане смятаме, че реакцията на държавата ни, трябва да бъде много по-остра и светкавична.  Възраждане настоява, турският посланик, още днес да бъде обявен за персона нон грата и да му се даде 24 часов срок за напускането на страната ни. Ако това не се случи, ще считаме българското правителство за съучастник и основен проводник на турската политическа, културна и икономическа инвазия у нас.  Също така, настояваме българското правителство да предприеме конкретни действия пред турската държава за предоставяне на българското национално малцинство в Турция на същите права и свободи, на които се радват определящите се за турци в България.  Напомняме, че в Турция живеят 450 000 хиляди етнически българи (448 000 българи-мюсюлмани и 2 000 българи-християни), както и 350 000 хиляди български граждани, преселили се за постоянно Турция, след 1989 година.  Броят на българите и българските граждани в Турция, койти е съвкупно 800 000 хиляди, многократно надхвърля броя на определящите се за турци в България, който според последното преброяване на населението през 2011 г., наброява 580 000 души.  Въпреки това, далеч по-многобройните българи в Турция, които представляват третото по брой малцинство в Турция, след кюрдите и арабите, нямат нито едно от правата на далеч по-малобройните т. нар. „турци“ в България.  От Възраждане настояваме на българите в Турция, да бъдат гарантирани в пълен обем, следните права: право на преподаване на български език факултативно в държавните турски училища, новини на български по турските държавни електронни медии, медии на български език (вестници, списания, радиа, интернет медии, телевизии и др.), право на политическо сдружаване и представителство, както в България има турски етнически партии, така настяваме и за българска партия в Турция. Също така, искаме и отделно мютийство за българските мюсюлмани, различно от това за турските и което да не е подчинено на Дианета.  Именно в този момент, трябва да използваме и целият наличен ресурс на Европейския съюз за натиск над Турция, в качеството ни на съюзна държава, защото в противен случай, ще се окаже за пореден път, че от членството ни в ЕС, няма абсолютно никакъв смисъл.   ", "date": "2019.05.11", "title": "Възраждане: Турският посланик да бъде изгонен веднага! Права за българското малцинство в Турция! "}
{"url": "http://epicenter.bg/article/Mariya-Gabriel-v-Sofiya--Balgariya-e-uvazhavana-v-ES-i-mnenieto-ni-se-chuva-/182596/2/48", "text": "  България е уважавана в ЕС и мнението ни се чува. Да запазим този авторитет в Европа ще бъде една от каузите на нашия отбор от кандидати за евродепутати. Това заяви водачът на листата на ГЕРБ и СДС Мария Габриел по време на основното предизборно събитие на ГЕРБ в столичния 23 МИР, съобщиха от пресцентъра на партията.  Кандидатите за депутати в следващия Европейски парламент бяха представени в Южния парк в София, като заедно с Мария Габриел бяха и Андрей Ковачев, Андрей Новаков, Лиляна Павлова, Александър Йорданов и председателят на СДС Румен Христов.  „Днес е църковният празник на Светите братя Кирил и Методий. Добър повод да си спомним, че ние сме дали нещо много повече от третата официална азбука на ЕС – ние имаме вяра и традиции, които са крепили българския дух несломим във времена на изпитания. Ние сме част от многообразието на култури в ЕС“, посочи Мария Габриел и допълни, че номер 12 в бюлетината на 26 май е гаранция, че следващите представители на България в ЕП ще работят за съхраняването на българското културно богатство в рамките на Европа.  България се развива всекидневно, благодарение на европейската солидарност и работата на институциите. Важно е да помним как изглеждаше София преди ГЕРБ да поеме управлението на столицата и да виждаме днес новите паркове, новите детски градини и училища, обновените улици, подлези, болници и всичко, което ни заобикаля. Това заяви по време на хепънинга кандидатът на ГЕРБ за евродепутат Андрей Ковачев. Според него България върви в правилната посока и от нашите усилия и нашия избор зависи да бъдем равни с останалите европейски народи.  „С колегите в Брюксел работим заедно с местната власт и правителството за националния интерес на страната ни. Нашата цел е младите хора да останат да живеят и работят в България. Всеки може да отиде навсякъде по света да учи, да открива нови неща, но нашата цел е младите да имат необходимите условия да се връщат в родината ни“, каза още Ковачев. Според него можем да постигнем това с общи усилия и с подкрепата на отбора на ГЕРБ под номер 12 в бюлетината за европейските избори.  „След престъпния комунистически режим демокрацията в България тръгна трудно, премина през редица премеждия, но в крайна сметка постигнахме мечтата си – да се числим към ЕС и към всички онези близо 500 млн. граждани – част от най-доброто място за живеене в света“, каза на свой ред Александър Йорданов от СДС – номер 6 в листата за европейските избори. Той бе категоричен, че ГЕРБ и СДС имат изключително сериозен морален и политически дълг – да спрат настъплението на БСП и ДПС към властта.  „Само ние можем да ги спрем. Други си мерят процентите и се чудят един или половин евродепутат ще вкарат в ЕП. Номер 12, за да се спасим от нова катастрофа и мизерия – длъжни сме пред Родината“, подчерта Йорданов.  В рамките на събитието младежите от ГЕРБ-София направиха флашмоб, с който изобразиха цифрата 12 – номерът на ГЕРБ в интегралната бюлетина за европейските избори на 26 май.   ", "date": "2019.05.11", "title": "Мария Габриел в София: България е уважавана в ЕС и мнението ни се чува "}
{"url": "http://epicenter.bg/article/Porozhanov-vnese-molba-do-KPKONPI-tsyalata-informatsiya-ot-deklaratsiyata-mu-za-2017-g--da-bade-publikuvana/182599/2/0", "text": "Министърът на земеделието, храните и горите Румен Порожанов депозира в петък заявление до КПКОНПИ, с което моли да бъдат предприети мерки за публикуването на всички данни от хартиения носител на подадената от него декларация за 2017 г., в това число и данните по отношение на съпругата му, тъй като не попадат в хипотезата на чл. 37, ал. 7 от ЗПКОНПИ.  В подадената декларация са посочени всички обстоятелства, както по отношение на лицето, заемащо висша публична длъжност, така и за неговата съпруга. При попълването на декларацията на стр. 2 не е направена отметка за нито едно от посочените обстоятелства:   1. Наличие на фактическа раздяла;   2. Не живее заедно със съпругата си и няма общо домакинство и няма да декларира нейното имущество и доходи на основание чл.37, ал. 5 от ЗПКОНПИ;   3. Фактическо съжителство на съпружески начала.  Предвид липсата на отметка в посочените по-горе колони, механичното пренасяне на ЕГН-то на съпругата му от предходната колона, в която са посочени имената и ЕГН-то за съпругата, в колоната за случаите по чл. 37, ал. 7 от ЗПКОНПИ за „фактическо съжителство на съпружески начала“, не отговаря на действителното положение и не следва да се счита за нежелание за публикуване на информация относно лице, с което се намира във фактическо съжителство на съпружески начала.  По отношение на единственото, установено от комисията несъответствие, за същото е получено уведомително писмо от 13 март, в което се посочва, че не са попълнени трудовите доходи от заеманата длъжност за 2017 г. В определения от комисията 14-дневен срок е подадена коригираща декларация и е представена необходимата информация.  ", "date": "2019.05.11", "title": "Порожанов внесе молба до КПКОНПИ цялата информация от декларацията му за 2017 г. да бъде публикувана"}
{"url": "http://epicenter.bg/article/Eva-Maydel-v-Stamboliyski--S-parite-ot-Evropa-podobryavame-kachestvoto-na-zhivota-v-po-malkite-obshtini-/182600/2/48", "text": "  Обновената поликлиника и модерният безплатен транспорт в Стамболийски са примери как в ГЕРБ правим стандарта на живот по-висок. Това каза по време на откриването на ремонтираната поликлиника в Стамболийски кандидатът за евродепутат от листата на ГЕРБ и СДС Ева Майдел, съобщиха от пресцентъра на ГЕРБ.  По думите ѝ тези инвестиции не идват даром, а са резултат от работата на правителството на Бойко Борисов, усърдната работа на кметове като Георги Мараджиев и евродепутатите от ГЕРБ.  \"Докато в ГЕРБ поставяме бъдещето на България на първо място и инвестираме в здравеопазване, образование, транспортна инфраструктура, почти всяко управление на БСП завършва с фалит на държавата и политическа криза\", каза още Майдел.  \"Трябва да направим правилния избор на 26 май и да изберем хората, които знаят как да печелят парите от Европа, защото винаги са водени от интересите на българските граждани. Постигнатото от ГЕРБ и евродепутатите е видимо и може да бъде докоснато - улици, здравни заведения, паркове, площади\", каза от своя страна кандидатът за евродепутат Младен Шишков, който също бе на откриването на здравното заведение в Стамболийски.  \"Всички положителни промени в общини са благодарение на средствата от Европа и за да продължи започнатото, трябва да изберем ГЕРБ на евровота. Това е в името на по-доброто бъдеще на България и на всички българи\", завърши той.  ", "date": "2019.05.11", "title": "Ева Майдел в Стамболийски: С парите от Европа подобряваме качеството на живота в по-малките общини "}
{"url": "http://epicenter.bg/article/Iskra-Mihaylova--Tezi-izbori-ochertavat-badeshteto-na-Evropa-/182601/2/48", "text": "\"За нас тези избори са избори, които очертават бъдещето на Европа. Дали ние ще имаме Европа на стените, Европа на нациите, Европа на разделението и Европа на нетърпимостта или ще изберем Европа на толерантността, Европа на ценностите, които са сложени в градежа на обединена Европа. Европа на разбирателството, единството и многообразието\". Това заяви Искра Михайлова, евродепутат и кандидат за нов мандат в Европейския парламент от ДПС в предизборен дебат по БНТ.  \"Най важната тема от кампанията без всякакво съмнение е защита на българския интерес в Европа. През нулевата миграция, през борба с двойните стандарти, през борба срещу пакета ''Макрон'', през борба за защита на българския бизнес в Европа\", заяви кандидатът Ангел Джамбазки от ВМРО .  \"За нас основният приоритет е да спрем подмяната в Европа, Европа отново да се върне към корените си и към целите, които са заложени в договорите, а именно Европейският съюз да работи за просперитета на първо място за своите граждани, за един по-устойчив социален модел на развитие, който тушира неравенствата и не обслужва мултинационалните корпорации\", заяви кандидатът за евродепутат от листата на БСП Иван Кръстев.  \"Икономиката, икономиката и пак икономиката. Силна икономика, работни места, повишаване на доходите, повишаване на стандарта на живота, продължаване с една добра инвестиционна политика за това да има повече работни места в България и много по-бързо да повдигаме доходите\", декларира доскорошният евродепутат и кандидат за такъв в нов мандат отново от листата на ГЕРБ Андрей Ковачев.  ", "date": "2019.05.11", "title": "Искра Михайлова: Тези избори очертават бъдещето на Европа (ВИДЕО)"}
{"url": "http://epicenter.bg/article/Balgarskata-pravoslavna-tsarkva-pochita-na-11-may-pametta-na-Svetite-ravnoapostoli-Kiril-i-Metodiy-/182569/2/0", "text": "Българската православна църква почита на 11 май паметта на Светите равноапостоли Кирил и Методий.   През 862 или 863 г. Константин-Кирил Философ създава най-старата българска азбука – глаголицата. С нея се слага началото на голямото просветителско и книжовно дело на Кирил и Методий. Двамата братя превеждат от гръцки на старобългарски език някои от най-необходимите за богослужението книги – т. нар. Изборно евангелие, Хризостомовата (Златоустовата) литургия, Служебник (молитви и четива за различните църковни служби), части от Псалтира и Требника. С това се полагат основите на старобългарския литературен език. През 863 г. Кирил и Методий отиват в Моравия и остават там три години и половина по молба на моравския княз Ростислав, който иска да създаде славянска църква и така да се противопостави на германизацията. През 867 г. двамата братя отиват да защитят делото си пред папата в Рим, където блестящият полемичен дар на Кирил принуждава папа Адриан Втори да признае официално славянските книги. В римската църква „Св. Марина” е отслужена литургия на славянски език.   Кирил се разболява и умира в Рим на 14 февруари 869 г., където е погребан в базиликата „Св. Климент”. Методий продължава своята проповедническа и просветна дейност сред западните славяни до смъртта си на 6 април 885 г. Кирило-Методиевото дело е съхранено и продължено от техните ученици – Климент, Наум, Сава, Горазд и Ангеларий. В края на IХ век двамата братя са канонизирани от църквата за светци.   Похвално слово за Св. Кирил от Св. Климент Охридски   Христолюбци,   Ето, възсия за нас Светлозарната памет на нашия преблажен отец Кирил, новия апостол и учител на всички страни. Със своето благочестие и красота той изгря на земята като слънце, просвещавайки целия свят чрез зарите на триипостасния Бог. Божията премъдрост си съгради храм в неговото сърце и върху неговия език като вьрху херувим почиваше Светият Дух, който винаги раздава дарове според силата на вярата, както е казал апостол Павел: \"На всеки един от нас благодатта е дадена по мярката на дара Христов\" (Еф. 4:7). Нали Господ е казал: \"Който ме обича, и аз ще го възлюбя, и ще му се явя сам (Иоан. 14:21); ще си направя жилище в него и той ще ми бъде син, а аз ще му бъда баща\" (по Йоан. 14:23). Търсейки такова отечество, този преблажен отец и наш учител изостави цялата красота на този живот, слава, дом и богатство, баща и майка, братя и сестри. Още от младини той беше чист като ангел, отклоняваше се винаги и отбягваше от житейските наслади, прекарваше времето си винаги в пеене па псалми и славословия, и в духовно поучение, като следваше само оня път, по който се възлиза на небесата. И затова божията благодат се изля в устата му, както е казал премъдрият Соломон: \"На устните на премъдрия се намира знанието (по Притч. 16:7), а на езика си той носи закон и милост\" (Притч. 3:16). Чрез това нашият учител затвори злохулните уста на еретиците.  Когато се появи ереста през времето на иконобореца Теофил (829-842), много години светите икони бяха преследвани, унищожавани и непочитани. А при благоверния цар Михаил (842-867) православните, като свикаха събор, изпратиха Кирила срещу тези еретици и той унищожи като с огън всичката им злоба чрез духовната си сила. [А водач на тази ерес беше патриарх Аний, когото православните изобличиха и изгониха от престола. Ето такъв беше този учител.] Щом дочуеше някъде някаква хула за божествения образ, той като крилат прелиташе по всички страни, с ясни слова разпръсваше всички заблуди и учеше на правата вяра. Той довършваше недовършеното от апостол Павел, прелитайки като орел по всички страни - от изток до запад и от север до юг.  При хазарите и при сарацините той се озова в съборите заради святата вяра, светна като слънце с трисветли зари и разпръсна всички техни празнословия. [Сарацинската мисия според някои изследователи може да се датира в 851 г., а според други - в 856 г.; Хазарската мисия се датира около 859-860.]  Всред фулския народ пък той унищожи безбожната измама [- почитането на едно дърво-оброчище, което се наричаше Александър, на което се покланяха като на бог, правейки жертвоприношения. Този блажен отец го изкорени. Озарен от троичната безначална светлина, той просвети Христовите люде и ги научи на правилната вяра]; и възсея троичната безначална светлина.   Св. равноапостолни и славянобългарски просветители Кирил и Методий По милостта и човеколюбието на нашия Господ Иисус Христос той стана пастир и учител на славянския народ, който тънеше в невежество и в греховен мрак. И [както Даниил2 затвори устата на лъвовете], той затъкна устата на вълците - еретиците-триезичници, [които, помрачени от завист, казваха: \"Не е достойно Бог да бъде прославян на друг език, освен на еврейски, на латински и на гръцки\". Поради злобата си те станаха съучастници на Пилат. С ясни доказателства той разори техните заблуди, възпламенен от силата на Светия Дух]3. Той, според пророчеството, направи ясен езика на гъгниви (Ис. 32:4) и с книги насочваше всички по пътя на спасението. [Като преведе църковния устав от гръцки на славянски език4, той отиде в Рим5, водейки към съвършенство избраното си стадо. С радост той завърши житейския си път.] Господ Бог благоволи пречестното му тяло да почива в Рим. Като пресметнем неговите подвизи, трудове и пътешествия, няма на кого другиго да отдадем подобни похвали. И наистина, макар и да възсия по-късно, той надмина всички. И както зорницата, която изгрява по-късно, озарява със своя блясък целия звезден лик, пръскайки светлина със слънчевите си зари, така и този преблажен отец и учител на нашия народ, като свети повече от слънцето чрез зарите на Света Троица, просвети безброен народ, който тънеше в мрака на невежеството. Кое място остана скрито, което той да не е осветил чрез стъпките си? Кое изкуство остана скрито за неговата блажена душа? Той възвести на всички народи скритите тайни с достъпни словесни изрази, като ги разтълкува разбрано: на едни - чрез писания, а на други - чрез проповед, защото божията благодат беше се изляла в неговата уста (по Пс. 44:3). И заради това Бог го благослови навеки. Но коя ли уста може да изрази сладостта на неговото учение? Кой ли език може да разкаже за подвизите, трудовете и добротата на неговия живот? Господ направи по-светла от светлината тази уста, която просвещаваше помрачените от греховната измама. Неговият език изля сладостни и животворни слова. Пречистите му устни процъфтяха [като цвят] чрез премъдростта. Неговите пречестни пръсти създадоха духовни органи и ги украсиха със златозарни букви. Чрез тази богогласна уста се напоиха онези, които жадуват за божествения разум. Чрез нея се насладиха мнозина, като приеха животворна храна. Чрез нея Бог обогати с богопознание много народи, а най-вече увенча с богоизплетен венец многоплеменния славянски народ: защото за него бе изпратен този [нов] апостол. И тъй, от тази уста бликна извор на живи слова, който напои изсъхналата наша сухота; и чрез пея бе свързан многохулният език на еретиците. И така, тази пречестна уста се яви като някой серафим, прославяйки Кога, и чрез нея ние познахме трисъставния Бог, по същина един, а по свойства и имена разделяем и еднакво прославян - вечно съществуващите Отец и Син, и Свети Дух. Затова, о, преблажени отче Кириле, аз облажавам твоите устни, от които се изля духовна сладост за моите устни. Облажавам твоя многогласен език, чрез който зарята на троичния безначален Бог, като изгря за моя народ, разпръсна греховния мрак. Облажавам твоето тъй много светло лице, озарено от Светия Дух, чрез което светлината на богопознанието изгря на моето лице, а многобожната заблуда бе изкоренена. Облажавам твоите златозарни очи, чрез които слепотата на незнанието бе премахната от моите очи и засия светлината на богопознанието. Облажавам твоите ангелозрачни зеници, озарени от божествената слава, които ме просветиха с боговдъхновени слова, след като премахнаха сърдечната ми слепота. Облажавам твоите пречестни ръце, чрез които слезе върху моя народ дъждовният облак на богопознанието, който напои с изтичаща от Бога роса нашите сърца, изгорели от греховна суша. Облажавам твоите движени от Бога пръсти, чрез които се написа за моя народ свобода от греховното иго. Облажавам твоята златозарна утроба, от която изтече за моя народ животворна вода, слизаща отгоре чрез твоите молитви. Облажавам твоите светлозарни нозе, с които ти бързо обходи като слънце целия свят, проповядвайки боговдъхновеното учение. Облажавам твоите златозарни стъпки, чрез които насочи нашите заблудени стъпки по правия път. Облажавам твоята пресвета душа, чрез която се излекуваха греховните рани на душата ми и се всади разум в сърцата ни чрез духовните ти слова. Облажавам твоите движени от Бога пръсти, чрез които се написа скритата за мнозина божия премъдрост и които разкриха тайните на богопознанието. Облажавам твоята пречестна църква, в която почива твоето многоразумно и богоречиво тяло. Блажен е градът, който е приел третия изпълнител на божия промисъл. И наистина този блажен се яви, за да довърши недовършеното от двете върховни светила. И затова Господ Бог разпореди той да получи пречестен покой при тях. Той почина в мир в Господа през 6377 (=869) година от сътворението на целия свят, в четиринадесетия ден на месец февруари. И след като завърши всички служби и трудове, той се присъедини към всички свети отци поради живота си и вярата си. Той стана с ангелите като ангел, с апостолите - апостол, с пророците - пророк, съучастник в божията слава заедно с всички светии. Преподобни учителю, заедно с тях моли се за нас, които чествуваме твоята преславна смърт за слава на Пресвета Троица - на Отца и Сина, и Светия Дух - сега и всякога, и во веки. Амин!   Св. Климент Охридски    ", "date": "2019.05.11", "title": "Българската православна църква почита на 11 май паметта на Светите равноапостоли Кирил и Методий."}
{"url": "http://epicenter.bg/article/Ivan-Krastev--BSP--Osnovniyat-ni-prioritet-e-da-sprem-podmyanata-v-Evropa-/182570/2/48", "text": "  „За нас основният приоритет е да спрем подмяната в Европа, за да се върне към целите и корените си, а именно- ЕС да работи за просперитета на своите граждани, за един по-устойчив социален модел на развитие, който да тушира неравенствата между народите и не обслужва мултинационалните корпорации.” Това каза пред БНТ кандидатът за евродепутат от „БСП за България” Иван Кръстев.  „Надяваме се, че бъдещето на ЕС ще е свързано със солидарността между държавите и с общите действия между тях. Десницата и някои либерални формации в Западна Европа успяха да наложат модел на частични партньорства и Европа на няколко скорости. Това не е приемливо за нас”, добави кандидатът за евродепутат от левицата. По думите му за БСП е важно да има силна и солидарна Европа, която действа с усилията на всички страни-членки и така да бъде по-мощна на световната арена.  „Това, върху което трябва да работи ЕС, е преодоляване на огромните неравенства, които съществуват в държавите членки, защото те са в основата на всички конфликти”, категоричен бе Кръстев. Според него и пакетът „Макрон” е резултат на разликата в доходите. По думите му не трябва да бъдат намалявани парите на онези европейци, които взимат по-големи заплати, а тъкмо обратното- да се увеличат възнагражденията на европейците с ниски заплати.  „Десницата се проваля вече два мандата в Евпопа”, добави той. Кръстев обясни, че в правителствата на Бойко Борисов близо половин милион българи са останали без работа, а други са избрали да избягат от страната, за да търсят препитание. „Нашите усилия са в посока да бъдат създадени условия, в които българите да водят достоен живот в България. Това може да стане със засилени публични инвестиции в социалните сектори, здравеопазване, образование”, поясни Иван Кръстев целите на левицата.   „Коя тема в нашата кампания не е европейска? За корупцията или за прането на пари? В ЕП бяха създадени две извънредни комисии, които работиха по тези теми”, каза той. Кръстев не се съгласи с тезата, че темата за къщите за гости не е европейска тема, защото са построени с европейски пари. „Тези събития се отразяват мащабно в европейската преса. Заради това мониторинговият механизъм не отпада и Шенгенското пространство остава затворено за нас”, обясни още кандидатът за евродепутат.  ", "date": "2019.05.11", "title": "Иван Кръстев, БСП: Основният ни приоритет е да спрем подмяната в Европа "}
{"url": "http://epicenter.bg/article/Shte-se-varnat-li-balgari-ot-Bavariya-da-rabotyat-u-nas--/182571/2/0", "text": "Кариерно изложение за българи в Германия ще се проведе днес в Конферентния център \"Мюнхен\" (Konferenzzentrum München, Lazarettstraße 33, 80636 München) в столицата на Бавария. Събитието се организира от Министерството на труда и социалната политика, сдружение “Български кариерен форум” и академично сдружение „Алеко“. Основната цел на инициативата е сънародниците ни, които учат, живеят и работят в Германия, да се срещнат с 35 водещи български работодатели и да получат информация за атрактивни възможности за кариерно развитие в България, съобщиха от МТСП.  Сред изложителите на предстоящото събитие ще бъдат TESY, adesso, Allianz, brightive, C3i Solutions, Concentrix, Devexperts, Easy Consult, emerchantpay, EVN, FTS, ЗММ България, GemSeek Consulting, Hewlett Packard Enterprise, Kaufland, Kittner, Крайбург България ЕООД, ЛевИнс, Lidl, Loren Networks, Modis, nploy, Sensata Technologies, Sutherland, TELUS International Europe, Top Skills Recruitment, UpSkill, Visteon Electronics, VMware. Неправителствените организации ще бъдат представени от “Българска Чийвинг асоциация”, “Заедно в час” и “Лечение без граници”.  По време на изложението работодателите, повечето от които са филиали на големи немски фирми, ще разкажат за своята дейност и ще запознаят аудиторията със свободните позиции, които предлагат в България. Посетителите на форума ще получат информация с възможностите за стартиране или продължаване на професионалната си реализация в България.  В рамките на събитието заместник-министърът на труда и социалната политика Зорница Русинова ще представи актуална информация за пазара на труда у нас, предимствата на трудовото и социалното ни законодателство, както и най-актуалното от политиките в подкрепа на младите хора, работещи в България.  Посещението на изложението е безплатно, но изисква предварителна регистрация.  ", "date": "2019.05.11", "title": "Ще се върнат ли българи от Бавария да работят у нас? "}
{"url": "http://epicenter.bg/article/Momchil-Nekov--Evropa-ne-e-tova--koeto-GERB-predstavya---kasichka-s-pari-za-izbrani-/182574/2/48", "text": "  Кандидатът за евродепутат от \"БСП за България\" Момчил Неков посети цех за производство на розови насаждения в гр. Павликени. Предприятието е едно от утвърдените както у нас, така и в чужбина. Момчил Неков представи възможностите, които представя Европейският съюз - както за развитие на малките и средните производители, така и за малките, съобщиха от пресцентъра на БСП.  Кандидатът за евродепутат сподели с присъстващите свършеното от него в рамките на настоящия мандат на Европейския парламент. Двойният стандарт е темата, която предизвика жив интерес и въпроси. Момчил Неков изтъкна успеха, постигнат от социалистите в Европейския парламент.  “Европейските институции са свършили своето, сега остана правителствата на държавите членки да въведат законодателните изменения в собствените си закони, за са защитят гражданите си” поясни още той.  На среща с граждани в град Павликени той беше похвален за свършеното в защита на интересите на българските пчелари. Благодарение на усилията на Момчил Неков, опрашването влиза вече в европейското законодателство.  “Общата селскостопанска политика е направена за гражданите, а не за приближени на властимащите. Европа не е това, което ГЕРБ представя - касичка с пари за избрани.”  Евродепутатът беше специален гост и на честванията по случай на 143-тата годишнина от Априлското въстание в гр. Бяла черква.  “Днес, когато почитаме паметта на тези, дали живота си за България, е добър повод да си припомним какво всъщност означава да се наричаш Патриот. Духът, саможертвата и високите идеали на белочерковските герои са повод за гордост. Гордост за това, че сме наследници на такива велики българи!” заяви Момчил Неков пред събралите се граждани.  Той, заедно с народните представители Весела Лечева и Валентин Ламбев поднесоха цветя на паметника на загиналите жители на Бяла черква за свободата на България  ", "date": "2019.05.11", "title": "Момчил Неков: Европа не е това, което ГЕРБ представя - касичка с пари за избрани "}
{"url": "http://epicenter.bg/article/St/182575/2/48", "text": "\"Знам, че бъдещето на българската енергетика вълнува хиляди семейства в региона заради така необходимите работни места. Ще направим всичко възможно за отлагане на влизането в сила на тежките изисквания към ТЕЦ-овете, но това може да бъде постигнато само, ако държавата положи усилия – предложи мерки за постигането на съответните екологични стандарти чрез средства от еврофондовете или чрез ресурс на Българската банка за развитие. Ако представим ясен план като държава с конкретни ангажименти, тогава имаме всички основания да поискаме равноправно третиране от страна на ЕС и дерогация на сроковете.“   Това заяви президентът на ПЕС Сергей Станишев в Стара Загора, където се срещна с обществеността, съобщиха от пресцентъра на БСП. Той беше категоричен, че единствено семейството на социалистите предвижда     „Исторически левицата е носител на промяната. Но на тези избори това важи с още по-голяма сила – и в България, и в Европа ние се борим срещу статуквото. Чувам непрекъснато прогнозите на нашите опоненти за крах и недобро представяне на левицата на предстоящия вот. Нека само да припомня, че след изборите в Дания през юни левите премиери може да се окажат най-многобройни в Европейския съвет – 9 на брой. Социалистите убедително спечелиха в Испания и Финландия, очакваме това да се случи и в Дания. Имаме всички шансове да потърсим възможности за сформиране на прогресивен алианс в новия ЕП, който да излъчи нашия кандидат Франс Тимерманс за председател на новата ЕК.“, отговори на въпроси за бъдещето на ЕС след изборите президентът на ПЕС.   Попитан за промяната, лидерът на европейската левица коментира, че „в Европа днес има крещящи неравенства. Затова и на срещите ни с левите премиери на 9 май в Сибиу, Румъния, ние се обявихме за единна, социална и справедлива Европа. ПЕС предложи Нов социален договор на европейските граждани, със силни социални послания и предложения за европейски минимални заплати и пенсии.“   „Свидетели сме, че покрай красивата идея за Европа на нациите в момента се прокрадват неофашистки тези. Всички трябва да помним, че без Деня на победата нямаше да има Ден на Европа.“, заяви президентът на ПЕС по повод актуалността на книгата „Атентатът 1925 г.“ на Велислава Дърева, чиято премиера се състоя в Казанлък и в Стара Загора. И припомни, че групата на социалистите и демократите в Европарламента беше сред най-активните при приемането на резолюция срещу новите прояви на фашизъм и ксенофобия в ЕС.   ", "date": "2019.05.11", "title": "Станишев: ПЕС предлага Фонд от 5 млрд. евро за справедлив преход към нисковъглеродна икономика"}
{"url": "http://epicenter.bg/article/V-reditsa-gradove-v-stranata-shte-se-provedat-protesti-sreshtu-Natsionalnata-strategiya-za-deteto-/182576/2/0", "text": "Протести срещу Националната стратегия за детето организират родители в редица градове в страната. Протестни действия ще има в София, Пловдив, Варна, Бургас, Русе, Плевен, Стара Загора, Свиленград, Благоевград, Велико Търново, Ямбол, Сливен, Габрово, Гоце Делчев, Смолян, Силистра, Хасково, Шумен, Враца и Пазарджик.  Недоволството на родителите е свързано с документа „Национална стратегия за детето 2019-2030 г.“, който според тях трябва да бъде отменен и пренаписан. В момента работата по стратегията е спряна по разпореждане на министър-председателя Бойко Борисов заради негативните обществени реакции към проекта, припомня \"Фокус\".  Според родителите документът застрашава българското семейство и не дава конкретни насоки по отношение на насилието над деца, а поставя общи условия, според които родителите могат да бъдат неспособни да осигурят необходимите условия за детето си. Протестиращите се обединяват и около тезата, че стратегия не отразява състоянието на самото семейство и не работи за финансовото подпомагане на родителите с цел детето да остане в семейството.  Сред другите спорни теми са и сексуалното образование на децата, смъкването на възрастта за задължително образование, дефиницията на термина „дете“ в риск и възможността децата анонимно да подават сигнали за проблем в семейството.  Според социалния министър Бисер Петков протестът срещу Националната стратегия за детето няма основание, тъй като работата по проекта е спряна. Той подчерта, че не съществува нормативен документ и не се подготвя проект, който да цели отнемане на децата от техните биологични родители, като определи подобни твърдения като фалшиви новини и спекулативни интерпретации.  Министър Петков обърна внимание, че за 2018 г. социалните работници са предотвратили изоставянето на 1700 деца, благодарение на което те са останали в своите семейства.  ", "date": "2019.05.11", "title": "В редица градове в страната ще се проведат протести срещу Националната стратегия за детето "}
{"url": "http://epicenter.bg/article/Lilyana-Pavlova--Nyama-da-glasuvame-Istanbulskata-konventsiya-da-e-chast-ot-evropeyskoto-zakonodatelstvo/182578/2/48", "text": "Няма да гласуваме Истанбулската конвенция да стане част от европейското законодателство в този ѝ вид. Това каза кандидатът за евродепутат от ГЕРБ Лиляна Павлова в „Седмицата“ по Дарик радио.  Тя посочи, че ЕС е християнски съюз. На въпрос какво християнско има в това да си избираш пола, Павлова коментира, че ЕС е създаден на основата на християнските ценности и тези на християнското семейство.  „Това е, в което ние вярваме. Християнското семейство, бракът между мъж и жена. Ние категорично вярваме в тези принципи. Ние сме част от ЕНП, която е християн-демократическа партия. Да, в Европа има държави, които са по-либерални, но това е Европа на многообразието. Това е възможността, която тя дава да сме различни в този единен съюз, но да си отстояваме културата, различията и националните особености. Ние вярваме, че трябва да пазим християнските си ценности, да ги отстояваме. Категорично смятаме, че мъжът и жената са тези, които формират семейството и семейните ценности“, допълни Павлова.  На въпрос дали трябва ЕС да приема Истанбулската конвенция като част от общото европейско законодателство, кандидатът за евродепутат посочи, че ГЕРБ няма да гласува Истанбулската конвенция да стане част от европейското законодателство в този ѝ вид.  „Ще спазим решението на КС, който казва, че тя е противоконституционна. От друга страна е много важно и държа да отбележа, че насилието срещу жените и децата е важна тема. Вярвам, че трябва именно в европейския парламент и в българското законодателство да намерим всички тези правни механизми да се борим срещу този сериозен проблем. Не само с декларации, но със законодателство и с мерки“, допълни Павлова.  По думите ѝ трябва да се намери общоевропейско решение за недискриминация и ненасилие над жени и деца. Тя допълни, че Европейският съюз трябва да бъде силен, единен съюз, но съюз на нации, които имат силен глас, които имат своята суверенна политика по отношение например на данъците. Според нея, когато говорим за данъчната политика, тя трябва да бъде тази, която се определя суверенно от националните държави. ;", "date": "2019.05.11", "title": "Лиляна Павлова: Няма да гласуваме Истанбулската конвенция да е част от европейското законодателство"}
{"url": "http://epicenter.bg/article/Mariya-Gabriel-v-Asenovgrad--Iskame-da-gradim--a-ne-da-se-konfrontirame-i-delim-/182579/2/48", "text": "  Искаме да градим, а не да се конфронтираме и делим. Опитът ни е обединен около една кауза: защита интересите на България, на всеки гражданин, на всяко населено място. Това обяви по време на официалното откриване на кампанията на ГЕРБ - Пловдив област за предстоящите европейски избори водачът на листата на ГЕРБ и СДС Мария Габриел, съобщиха от пресцентъра на ПП ГЕРБ.  Централното събитие на ГЕРБ в област Пловдив се състоя в НЧ „Родолюбие“ в Асеновград. Освен Мария Габриел, присъстваха кандидатите за депутати в следващия Европарламент Ева Майдел, Лиляна Павлова и Младен Шишков.  Домакин на форума бе областният координатор на ГЕРБ - Пловдив област Георги Мараджиев, който се обърна към препълнената зала с думите:  „Здравейте победители! Знам, че и на тези избори ще бъдем такива, защото съм сигурен, че всички ние искаме едно: Стабилна България в силна Европа! А да постигнем това ще помогне силният отбор на ГЕРБ и СДС.  Водачът на листата Мария Габриел припомни колко важен ден е 26 май, защото след това ще стане ясно дали можем да защитим още по-добре позициите си.  „Предстоят няколко изключително важни месеци, в които трябва да покажем можем ли да отстояваме силен бюджет. Това може направи нашият екип - знаещи, можещи, подготвени, познаващи процедурите за вземане на решения. Важно е, защото България трябва да участва в тези преговори с ясна визия и да отстоява средствата, които ѝ се полагат в кохезионната, земеделската, регионалната, цифровата политика“, каза още Мария Габриел.  Тя припомни, че депутатите от ГЕРБ в настоящия Европарламент са се преборили да няма намаляване на средствата за страната ни, но сега трябва да защитават това право. „Искаме Европа да бъде ефикасна, силна и амбициозна. Това, което ще продължим да правим, е повече малки проекти с голяма добавена стойност за всяко населено място.  Това е Европа, която носи ползи. Нашият екип е носител на ценности като образованието и културата и ще продължим да работим те да стоят най-високо в европейския дневния ред. Инвестицията в образованието е инвестиция в бъдещето на страната, в бъдещето на Европа“, каза Габриел и подчерта, че по-висока активност на изборите означава заявка, че България не иска да бъде в периферията на Европейския съюз, не иска двойни стандарти, а иска гласът ѝ да се чува. „Нека покажем на 26 май, че България и българите искаме Европа на сърцата, умовете, традициите“, апелира водачът на листата.  В обръщението си към аудиторията в читалище „Родолюбие“ кандидатът за евродепутат Ева Майдел заяви: „Много хора твърдят, че са готови да защитават българския интерес. Но много малко сме тези, които можем и знаем как. Това не става с антиевропейско говорене и митинги по 1 май, а с контакти и позиции в Брюксел, каквито ние в ГЕРБ имаме, защото сме доказали, че Европа ни вярва и ни се доверява“. Според Ева Майдел в Пловдивска област се говори лесно за Европа, защото тук може всичко да се пипне и да се усети. Най-вече по множеството инвестиции. „И това е разликата между нас и опонентите ни, които говорят силно, но от това нищо не произлиза“, каза Майдел.  Кандидатът за евродепутат Лиляна Павлова също посочи многобройните предимства на ГЕРБ пред останалите политически партии.  „Нашите опоненти навсякъде афишират, че асфалт не се яде, но благодарение на него имаме по-добри пътища и по-добра свързаност по пътищата, по които идва по-добър бизнес и повече инвестиции“, каза Павлова. В подкрепа на думите си тя посочи бързото развитие на индустриалните зони в общините Раковски и Марица и изрази увереност, че цялата област Пловдив вярва в победата на ГЕРБ на 26 май.  „С вашата подкрепа ще работим за нашите региони и тяхната свързаност, за да има по-добри условия за развитието на бизнеса и качествено образование, което е предпоставка за създаване на работни места и увеличаване на доходите, за по-добро развитие на туризма и демографски растеж“, посочи Лиляна Павлова.  „Тук сме победителите“, обяви от сцената на асеновградското читалище и кандидатът за евродепутат Младен Шишков и призова: „Говорете с вашите близки и познати, и ги убедете, че си заслужава да излязат на 26 май и да гласуват. За да продължим започнатите промени, за стабилна и сигурна България“.  На събитието присъстваха над 500 души, сред които народни представители, кметове, членове и симпатизанти на ГЕРБ от 16-те общини в Пловдивска област, членове на СДС и на Съюза на репресираните.  ", "date": "2019.05.11", "title": "Мария Габриел в Асеновград: Искаме да градим, а не да се конфронтираме и делим "}
{"url": "http://epicenter.bg/article/Iliyana-Yotova-beshe-gost-na-100-godishninata-na-chitalishte--Prosveta---1919--v-grad-Kostandovo-/182580/2/0", "text": "Вицепрезидентът Илияна Йотова бе специален гост на отбелязването на 100-годишния юбилей на Народно читалище „Просвета - 1919“ в град Костандово, община Ракитово. Това съобщиха от прессекретариата на държавния глава.  „Думите читалище и просвета нямат превод на друг език. За нас, българите, те са свещени думи“, посочи вицепрезидентът пред препълнената зала на читалището.  „Читалището е уникална и непреходна българска институция, дом на българщината и родолюбието. Читалището съхрани българския народ през вековете, изгради българската нация“, изтъкна Илияна Йотова.  Вицепрезидентът поздрави танцовите и певческите състави към читалището за активната им дейност, към която привличат малки и големи.  По-рано Илияна Йотова посети килимарския цех в града. В завода ръчно се тъкат килими за замъци в Обединеното кралство, Австрия, Холандия. По ръчно тъкани в Костандово килими стъпват и членовете на британското кралско семейство и много други известни личности.  ", "date": "2019.05.11", "title": "Илияна Йотова беше гост на 100-годишнината на читалище „Просвета - 1919“ в град Костандово "}
{"url": "http://epicenter.bg/article/Denitsa-Zlateva-v-Gotse-Delchev--BSP-e-za-sotsialna-i-spravedliva-Evropa--bez-delene-na-yadro-i-periferiya/182602/2/48", "text": "\"БСП отива на тези избори със самочувствието на партията, която проправи пътя на България към Европа. Опонентите ни ни наричат „аматьори“ по европейските въпроси, но ние сме единствената партия, която реално води диалог с българските граждани в каква Европа искат да живеят“, каза Деница Златева, заместник-председател на НС на БСП и кандидат за евродепутат от листата на \"БСП за България\" в Гоце Делчев. Златева се срещна с граждани в препълнената Изложбена зала на Дома на културата в града. \"За БСП отговорът е социална, справедлива Европа, без неравенства, без деление на ядро и периферии. Ние искаме Европа на гражданите, с повече грижа за обикновения европеец, за малкия и средния бизнес, а не само за големите корпорации“, подчерта тя.  По думите на Златева разликата между платформите на ПЕС и ЕНП е очевидна - ние залагаме на социалния елемент и ще работим за общоевропейски минимален стандарт на заплащане. Тя коментира още, че не е справедливо, при 4 пъти по-малка производителност на труда спрямо Люксембург, заплатите в България да са 9 пъти по-ниски. \"Не е справедливо, в 21 век, в България да имаме пенсии, които са под прага на бедността\", каза още Златева.  \"Ще работим за повече средства по политиката на сближаване, но и за по-ефективното им използване. Нужен е стриктен контрол и от страна на българските власти. Не може малцина „бойкоизбрани“ да бъркат в кацата с меда, а за обикновения българин да остава само катран\", категорична бе Деница Златева.  \"Премиерът се оплака, че Механизмът за сътрудничество и проверка няма да отпадне, защото ресорният еврокомисар не бил от неговото политическо семейство. Това са нелепи оправдания, няма как управляващите да замажат очите на Европа, когато е видно, че причините и за отлагането на влизането ни в Шенген, са ширещата се корупция и неефективната борба с нея\", каза Златева.  Кандидатът за евродепутат каза още, че е време за нов вид политика, водена с ясно дефинирани и широко подкрепени национални цели, в чието име се обединяват всички политици, без значение от партийните пристрастия. \"Как обаче да стане това, след като не чуваме позицията на българското правителство по европейските теми?\", попита Златева. \"Ако премиерът иска да доближи Европа да българските граждани, защо бяга от дебат в НС по европейските въпроси?\"- заключи тя. ", "date": "2019.05.11", "title": "Деница Златева в Гоце Делчев: БСП е за социална и справедлива Европа, без делене на ядро и периферия"}
{"url": "http://epicenter.bg/article/Kandidatat-za-evrodeputat-ot-GERB-Nikolay-Dikov--Stara-Zagora-e-istinska-sportna-stolitsa-/182604/2/48", "text": "  Добре дошли в Стара Загора – най-спортният град в България. Това е така не само защото през последните години екипът на кмета Живко Тодоров и заместника му и лекоатлет Красимира Чахова, полагат неимоверни усилия да има тласък за развитие на спортните клубове, но и защото в града ни има толкова млади и талантливи спортисти. Това каза Николай Диков, кандидат за евродепутат от листата на ГЕРБ. Той участва в церемонията по откриване на VIII детски игри „Старозагорски олимпийски надежди“ в спортната зала „Иван Вазов“, съобщиха от пресцентъра на партията.  „Като автомобилен състезател си позволявам да направя препратка – Стара Загора е като състезателен автомобил, а неговият двигател сте всички вие. Градът ни става все по-хубав и това е благодарение на общата ни работа“, каза Диков, който е и председател на Постоянната комисия по спорт и младежки дейности в Общинския съвет под липите.  На откриването на „Старозагорски олимпийски надежди“, от които са част близо 800 деца, присъстваха още народният представител от ГЕРБ Радостин Танев, председателят на Организационния комитет на игрите и змс Александър Томов, змс на леката атлетика и европейски шампион Йорданка Благоева, змс Биньо Чифудов, лекоатлетът от Стара Загора Емилия Драгиева, спортните надежди Елеонора Драгиева и Тихомир Иванов, както и десетки спортисти от региона.  Минути преди началото на събитието, през града мина и обиколката на ултрамаратонеца Красимир Георгиев, който ще пробяга маршрутът на Коридор №8. Първите 100 метра от трасето той сподели с участниците в старозагорския спортен празник.  Малко след това, Николай Диков се присъедини към друга масова спортна демонстрация - петото издание на работническите игри, които традиционно събират стотици спортисти на игрищата зад Централна поща.  „Приветствам всички ви в нашия бързоразвиващ се и красив спортен град. Поздравявам ви, че всяка година провеждате това събитие, защото то дава сила и обединение. Спортът е разум, спортът е вдъхновение“, каза Диков при откриването на игрите, в които участват работещи в Община Стара Загора, енергийния комплекс „Марица изток“, АЕЦ „Козлодуй“, „ВиК – Стара Загора“, ОД на МВР и други.  „Една от най-важните теми пред страната ни е да бъде стабилен енергийният ни комплекс. Дългосрочната работа на мините и ТЕЦ-овете са основен приоритет на местно ниво“, подчерта Диков. „Затова ще работим единно за тази кауза, която съм приел в сърцето си“, допълни кандидатът за евродепутат.  Той пожела хъс, много емоции и феърплей на участниците в юбилейния спортен работнически турнир.  ", "date": "2019.05.11", "title": "Кандидатът за евродепутат от ГЕРБ Николай Диков: Стара Загора е истинска спортна столица "}
{"url": "http://epicenter.bg/article/Svirep-boy-v-parlamenta-na-Honkong--edin-deputat-iznesen-na-nosilka-/182603/7/0", "text": "Най-малко четирима души пострадаха при сбиване в парламента на Хонконг, съобщават ДПА и Канал 3. До размяната на юмручни удари между депутати от опозицията и поддръжници на правителството се стигнало след спор за това кой да оглави комисия в законодателния орган.  Двете страни в свадата били членове на враждуващи комитети, които се опитвали да проведат съвместно заседание. Депутатите си отправили взаимни обвинения в узурпиране на властта, докато един от тях не се озовал на пода с комоцио.  Друг законодател бил с изкълчена ръка, а жена депутат се оплакала от замайване след удар по главата.  Напрежението в парламента в Хонконг се засили заради предложение за закон, който ще позволи екстрадицията в Китай. В протест срещу проектозакона миналия месец се включиха над 22 000 души.  Демонстрацията беше една от най-големите за последните години, като масовото участие в нея успя да засенчи дори честването на годишнината от събитията на площад \"Тянанмън“ от 1989 година – митинг, който по традиция привлича многохилядно множество.  Според новия проектозакон правителството на Хонконг ще може да екстрадира криминално проявени лица до страни, с които няма споразумение за екстрадиция – каквато е Китай. Когато Хонконг – бивша британска колония, беше върнат на Китай през 1997 година, той не подписа споразумение за екстрадиция с Пекин заради опасения от размиване на законодателните им системи.  Според опоненти за предложения закон Китай може да използва обвинения в укриване на данъци и други икономически престъпления като претекст да съди свои критици в Хонконг.  ", "date": "2019.05.11", "title": "Свиреп бой в парламента на Хонконг, един депутат изнесен на носилка "}
{"url": "http://epicenter.bg/article/Zhaltite-zhiletki-otnovo-sa-po-ulitsite-na-Parizh-/182607/7/0", "text": "В Париж започна протестът на жълтите жилетки, предават TACC и Агенция \"Фокус\".  Участниците в 26-ия уикенд на национални протести, чийто брой в столицата все още не надвишава 300-400 души, планират да изминат около 9 километра, което е малко по-малко, отколкото досега. Този път протестът е обявен срещу провежданата от властите образователна реформа, израз на подкрепа за учители, ученици и студенти.  Процесията в Париж трябва да приключи до 19:00 часа (20:00 часа българско време), но силният дъжд, който не спира от петък вечер, може сериозно да промени плановете на протестиращите. В Париж и околните райони вече са надминати няколко исторически рекорда за количеството на валежите.  Втората голяма национална демонстрация ще започне в Лион (в централната част на страната) приблизително в 14:30 часа (15:30 часа българско време).  Властите очакват напрегната демонстрация в Нант, където е възможно да се включат над 500 радикално настроени протестиращи.  Демонстрации ще се проведат и в Страсбург, Бордо, Тулуза и Орлеан. Във всички градове, където са планирани протести, са въведени зони, в които протестиращите няма да бъдат допускани.  ", "date": "2019.05.11", "title": "Жълтите жилетки отново са по улиците на Париж "}
{"url": "http://epicenter.bg/article/Protivopehotna-mina-ubi-sedem-detsa-v-Afganistan-/182617/7/0", "text": "Експлозията от противопехотна мина е убила седем деца и ранила две в Южен Афганистан в събота, съобщиха официални представители, цитирани от AFP и Агенция \"Фокус\".  Взривът е станал в провинция Газни, южно от столицата Кабул, когато децата са стъпили на противопехотна мина, докато са играли в близост до главен път, каза говорителят на властите в провинцията Ареф Нури.  \"Мината е била поставена от талибаните до главен път, за да нанесат щети на силите за сигурност\", каза той.  Талибаните не са дали изявление във връзка с трагичния инцидент.  Бунтовниците често използват крайпътни бомби и противопехотни мини, за да противодействат на афганистанските сили за сигурност, но смъртоносните оръжия често водят до цивилни жертви.  Аманулла Камрани, член на провинциалния съвет на Газни, каза, че децата са на възраст между седем и девет години и поне четири от тях принадлежат към едно семейство.  ", "date": "2019.05.11", "title": "Противопехотна мина уби седем деца в Афганистан "}
{"url": "http://epicenter.bg/article/Eva-Maydel--BSP-sa-dobri-v-gramkite-obeshtaniya-i-v-obvineniyata--a-nie-v-podobryavane-zhivota-na-horata/182612/2/48", "text": "  За разлика от опонентите ни от БСП, които предпочитат да правят гръмки обещания и обвинения само в телевизиите, ние от ГЕРБ заставаме лице в лице с хората. Това обяви кандидатът за евродепутат от ГЕРБ и СДС Ева Майдел, визирайки откритата кампания на ГЕРБ в българските общини, съобщиха от пресцентъра на партията.  Заедно с друг кандидат за евродепутат Младен Шишков днес тя се срещна с жителите на община Перущица. Тримата разговаряха и с много членове и симпатизанти на ГЕРБ от общината.  \"Доказахме, че можем да подобряваме живота на хората. Европейските средства ни помагат да правим градовете ни по-добри, за да останат и да се реализират младите хора тук\", коментира срещите си с хората Майдел.  Колегата ѝ Младен Шишков посочи факта, че ПП ГЕРБ постоянно е провокирана от опонентите си от БСП с лъжи и компромати, но въпреки това показва сила и реални резултати - санирани училища и детски градини, нови пътища и магистрали, спортни съоръжения.  „Чрез европейската солидарност българските села и градове успяха да се обновят с нови площади и паркове, затова мислете разумно и изберете хората от ГЕРБ, които знаят да градят мостове в Европа\", апелира Шишков. Той завърши с думите: „Всички ние можем да работим здраво и да постигаме поставените цели. Затова говорете с хората около вас, говорете с близките си и приятелите, и гласувайте. Активността на евроизборите на 26 май и убедителната победа на ГЕРБ ще означава, че не сме периферия и казваме твърдо „не\" на двойните стандарти и на втората скорост, защото гласът ни се чува в Европа\".  ", "date": "2019.05.11", "title": "Ева Майдел: БСП са добри в гръмките обещания и в обвиненията, а ние в подобряване живота на хората"}
{"url": "http://epicenter.bg/article/Karakachanov-kam-turskiya-poslanik--Ne-vi-shtem-ni-meda--ni-zhiloto--/182613/2/48", "text": "Ако цената на турските инвестиции у нас е утвърждаване на национални малцинства, промяна на конституцията ни, разбутване на етнически мир и пр., ще кажем на Турция – „Благодаря!“ Това написа във Фейсбук вицепремиерът, министър на отбраната и лидер на ВМРО Красимир Каракачанов.  Така той отговори на турския посланик Хасан Улусой, който по-рано поиска \"по-засилено\" изучаване на турски език у нас.  По повод провокативното изказване на турския посланик у нас Хасан Улусой, че трябва да се учи „по-засилено“ турски език за целите на икономическото развитие на страната, ще кажа само това:  Ако цената на турските инвестиции у нас е утвърждаване на национални малцинства, промяна на конституцията ни, разбутване на етнически мир и пр., ще кажем на Турция – „Благодаря!“  И аз, подобно на видния българският държавник Драган Цанков, който каза на Русия, която се опитваше в края на ХIХ в. да налага агресивно своята политика в България, ще кажа ясно:  „Не ви щем ни меда, ни жилото!“  ", "date": "2019.05.11", "title": "Каракачанов към турския посланик: Не ви щем ни меда, ни жилото! "}
{"url": "http://epicenter.bg/article/Borisov---quot-Hemus-quot--ya-pravim-udarno--kakvoto-sam-obeshtal--shte-go-izpalnya--VIDEO-/182614/2/0", "text": "\"Правим \"Хемус\" ударно, проектираме пътя Русе-Бяла, което съм поел като ангажимент, го правим\". Това заяви премиерът Бойко Борисов на среща с германски бизнесмени в Русе. В късния следобед той посети Индустриалната зона на Русе в завода на \"Витте Аутомотив\", след като сутринта откри в модерен завод в Кърджали.  \"Решихме с колегите да дойдем и вас да ви поздравим. В днешно време трудно се взимат решения за инвестиции, а в България по два завода на ден\", каза той.  \"Как дойдохме? С колите. Нали асфалтът не се ядал? \"Хемус\" ударно я правим, проектираме Русе - Бяла, което съм поел като ангажимент, го правим\", обеща още веднъж Борисов, цитиран от ПИК.  \"Щом има такива заплати, хората ще започнат и да се връщат\", коментира премиерът, когато чу какви месечни възнаграждения се дават в завода.  \"В мечтите на БСП това се нарича индустриализация. Те са в мечти\", отсече той. \"Седем милиона продукта на месеца? Те затова искат да правят завод в България, защото тук се правят всички части за немския автомобилен бизнес\", възхити се Борисов.  \"На два милиона артикула, една рекламация, чуваш ли, Горанов\", отбеляза премиерът, докато го развеждаха из производствените халета.  \"Инвеститорите идват тук и заради работниците и майсторлъка\", заключи Борисов.  От завода се похвалиха, че нямат проблем с работната ръка.  \"В Пловдив заводите дават по-добри резултати от австрийските в Австрия\", постави отлична оценка на българските работници премиерът. Той посети и някои от работните точки в завода, а работниците с удоволствие му демонстрираха уменията си.  \"Благодарим ви всички, че работите така добре. Вие правите така, че да дойдат инвеститорите\", каза Борисов на работничката Велина.   \"Много са доволни от вас. Вие доволни ли сте от заплатите?\", попита той други работници, които му отговориха утвърдително.  \"За десет години работи изключително добре с местната администрация, камо ли някой да му поиска рушвет\", заяви Борисов пред журналистите.  \"Впечатленията ми са отлични. Благодаря на Райнер, че дойде чак от Дюселдорф. 1500 работни места, 1500 лв. средна заплата. Много важно и благодарих на работниците - на два милиона продукта само един дефект. Виждате за най-новите модели на \"Мердецес\" се правят ключалките тук. Неслучайно германската автомобилна индустрия се ориентира към България, защото тук се правят всичките им части\", сподели впечатленията си от видяното Борисов.  \"Българската квалификация с немското качество и нашите работници - един голям поклон към тях. На приказки всички казват инвестиции, но те се правят ако има умни хора\", уточни той.  \"Не се занимавайте с тях. Аз не съм шеф. Аз си откривам заводите месеци наред. БСП ги мързи, не ходят на работа. Да ги оставим да заробят държавата? Аз само показвам направеното. И Райнер потвърждава. Най-големите компании са си вложили милионите тук. Кое осигуриха те? Пътя ли направиха? Направихме \"Струма\", \"Марица\", \"Тракия\". В момента, в който ми даде Русе проекта, пишат Дончев и Горанов на тефтерите, защо мислите, че съм ги взел? Виждате, че високите доходи идват от работа. Това го гарантирам\", коментира БСП премиерът.  \"С румънското правителство говорих. Румънците не искат втори мост над Дунав при Русе. Там има блата, трудно им е. Обещал съм - и на Свищов, и в Русе. Тези товари трябва да се движат, много натискам\", заяви Борисов за новите мостове над Дунав - при Русе и Свищов.  \"На Кирково ще го направим. Това е важно за диверсификацията на газовите доставки\", каза той за предстоящата първа копка на интерконекторната газова връзка с Гърция. Нещо повече - премиерът Алексис Ципрас дори търсил дата, в която да дойде и да участва в първата копка.    ", "date": "2019.05.11", "title": "Борисов: \"Хемус\" я правим ударно, каквото съм обещал, ще го изпълня (ВИДЕО)"}
{"url": "http://epicenter.bg/article/Lilyana-Pavlova--Shte-rabotya-za-poveche-evrofinansirane--da-nyama-razdelenie-na-bogati-i-bedni-obshtini/182615/2/48", "text": "  Брезник е добър пример за това как по-малките населени места могат да се развиват успешно, когато има добър синхрон между местната власт, държавата и със съдействието на европеското финансиране. Това заяви кандидатът за евродепутат от листата на ГЕРБ и СДС Лиляна Павлова при посещението си в Брезник, съобщиха от пресцентъра на ГЕРБ.  Тя беше придружена от областния координатор на политическата сила в Перник Вяра Церовска, народния представител д-р Александър Александров, председателя на Жени ГЕРБ Ирена Соколова и общинския координатор Лина Симеонова.  „Виждаме как регионите и населените места в тях се развиват и това е нашата цел. Ако вляза в Европейския парламент, ще отстоявам именно това – повече европейско финансиране за България, за да няма разделение на малки и големи, богати и бедни общини“, подчерта Павлова.  Тя отбеляза важността да бъдат осигурени повече средства за райони като Брезник, където поминъкът е земеделие и подчерта, че са вложени много средства за подобряване на пътната инфраструктура в региона.  „Благодарение на пътната свързаност, все по-често хората избират да останат да живеят по родните си места. С европейско финансиране се направи и ще продължава да се прави енергийна ефективност. Благодаря на всички жители на Брезник, че бяха смели, не се подведоха на фалшивите новини и манипулациите и 5-те сгради, които бяха допустими за саниране, бяха санирани“, каза още кандидатът от партия ГЕРБ. Тя отбеляза, че предстоят още много инвестиции в града, като енергийно обновяване на местното училище.  Кандидатът за член на Европейския парламент посети местната средновековна църква „Света Петка“, където се поклони пред мощите на Светицата и се запозна с историята на най-стария храм в брезнишко. Наскоро църквата бе ремонтирана с европейски средства. Тя е част от няколко проекта за ремонт, реконструкция и възстановяване на храмове и манастири в общините Брезник и Трън по Програмата за развитие на селските райони 2014-2020 г. на стойност 673 258 лева.  ", "date": "2019.05.11", "title": "Лиляна Павлова: Ще работя за повече еврофинансиране, да няма разделение на богати и бедни общини"}
{"url": "http://epicenter.bg/article/Iliyana-Yotova--Evropeyskite-sredstva-tryabva-da-stignat-do-vsyako-balgarsko-selo-/182618/2/0", "text": "„В навечерието сме на разпределението на европейските средства за следващия програмен период. Сега е времето България да изработи цялостна програма за спасяване на българското село. Европейските средства трябва да стигнат до всяко село“. Това заяви вицепрезидентът Илияна Йотова на честването на 400-годишнината на село Керека, община Дряново, съобщиха от прессекретариата на държавния глава.  „През годините неведнъж българското село ни е спасявало и съхранявало като народ. Отдавна българската държава трябваше да разработи план за развитието му“, изтъкна вицепрезидентът.  Днес в село Керека живеят около 60 души. През последните години млади хора избират да отглеждат децата си в Керека и да го развиват. „Село Керека не е уникално само заради историята си. Керека се възражда за нов живот благодарение на огромната любов към родното място, към Родината, с която успявате да заразите и чужди граждани“ – с тези думи се обърна Илияна Йотова към жителите и гостите на селото. С изпълнението си на химна на Република България на перфектен български език 8-годишната Милица Мартин, която неотдавна идва със семейството си от Великобритания в Керека, развълнува присъстващите.  Вицепрезидентът благодари специално на председателя на Народно читалище „Напредък – 1884“ 29-годишната Невена Николова и на всички, отдадени на възраждането на село Керека.  Вицепрезидентът Илияна Йотова и зам.-председателят на Народното събрание Емил Христов откриха плоча в чест на достолепната годишнина на селото. Двамата поднесоха цветя пред паметника на Св. св. Кирил и Методий и паметника на четниците от село Керека, участвали в четата на Бачо Киро и поп Харитон в Дряновската епопея. В село Керека през 1885 г. е издигнат първият в България паметник на славянските първоучители.  „Днес почитаме Светите братя Кирил и Методий, които дадоха четмо и писмо на милиони хора, създадоха третата християнска цивилизация – славянската, и я разпространиха“, посочи Илияна Йотова.  ", "date": "2019.05.11", "title": "Илияна Йотова: Европейските средства трябва да стигнат до всяко българско село "}
{"url": "http://epicenter.bg/article/Vanshno-privikva-poslanika-na-Turtsiya-da-dade-obyasnenie-za-dumite-si-za-izuchavaneto-na-turskiya-ezik-/182619/2/0", "text": "По разпореждане на вицепремиера и министър на външните работи Екатерина Захариева, посланикът на Република Турция в Република България ще бъде извикан в МВнР в понеделник, за да даде обяснение за думите си от днес, с които призовава българската държава да насърчи изучаването на турския език като чужд език. Това съобщиха от пресцентъра на Министерството на външните работи.  От МВнР посочиха, че думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит.  В тази връзка МВнР подчертава, че такова изказване от посланика на съседна и партньорска държава като Турция не съответства на очакванията на Република България за това по какъв начин следва да се развиват нашите добросъседски и приятелски отношения.  ", "date": "2019.05.11", "title": "Външно реагира остро! Привикват посланика на Турция да даде обяснение за думите си за турския език "}
{"url": "http://epicenter.bg/article/Dimitar-Ganev--Nikoy-ne-mozhe-da-kazhe-dali-GERB-ili-BSP-vodi-/182620/2/48", "text": "\"Скандалите вече нанесоха имиджова щета върху управляващата партия, но като че ли празниците, посещението на папата тушираха скандалите, въпреки че някои продължават. Но със сигурност след скандалите можем да кажем, че има политически паритет между двете водещи партии\". Това заяви в предаването \"Офанзива с Любо Огнянов\" по Канал 3 политологът от \"Тренд\" Димитър Ганев по повод предстоящите избори за европейски парламент и ситуацията според социолозите в момента.  \"Всъщност кампанията беше много кратка. Макар и неформално, тя да започна много отдавна. Говорим за паритет, защото никой не може да каже дали едната или другата партия води, защото разликата е в рамките на статистическата грешка\", каза Ганев.  Той коментира и ултиматумите на Бойко Борисов към притежателите на скандалните апартаменти и дали така е туширал напрежението.  \"Това, което Борисов прави, не е нищо ново. Когато има някакво напрежение, се стига до оставка. И благодарение на това той е премиер, а ГЕРБ е водеща политическа сила. Това е давало резултат досега. Но мисля, че в един момент тези оставки ще претърпят инфлация и няма да имат такава тежест\", каза Ганев.  По думите му ще има нова политическа ситуация след евроизборите, но всъщност те далеч не са толкова важни. Особено, след като наесен ще има по-важни избори – местните.  Ганев прогнозира и прочистване в ГЕРБ.  \"Въобще няма да се учудя, даже съм сигурен, че някои от сега действащите кметове на ГЕРБ, няма дори да бъдат кандидати. По простата причина, че има умора от ГЕРБ. И най-нормалното е да има освежаване с някакви нови лица\", каза политологът.  Той коментира и изказването на премиера, че няма да подава оставка, дори и ГЕРБ да не спечели евроизборите. Според Ганев това е правилно изказване за момента, тъй като Борисов осъзнава, че има латентен наказателен вот и ако той заложи правителството на карта, то този наказателен вот ще се активира. В същото време тенденцията в момента обаче показва, че ходът е правилен, тъй като избирателната активност изобщо не се очаква да бъде голяма.  По думите му от войната между президента Румен Радев и премиера Бойко Борисов, губи държавният глава.  \"Войната между \"Дондуков\" 1 и \"Дондуков\" 2 не е спирала. Не знам дали заради тази конфронтация. При Борисов дори и да има спад, той не е драматичен. Докато при президента се вижда, че от нива на подкрепа от над 65%, те вече са под 50%\", обяви Ганев.  Той обясни този спад с това, че в началото две трети от симпатизантите на ГЕРБ са имали доверие в Румен Радев, но сега те са се отдръпнали.  \"Борисов стартира мандата си с не много по-висок рейтинг от този, който сега има. Той постепенно намаляваше до европредседателството\", каза Ганев.  Димитър Ганев коментира и преференциалния вот – прогнозира, че пренараждане на листата на ГЕРБ няма да има, но не така вижда нещата в листата на БСП. Той смята, че вътрешната опозиция в левицата ясно е показала, че не се е предала.  Относно националистическия вот Ганев обяви, че ВМРО концентрира най-голям симпатии и излиза напред спрямо другите патриотични формации.  ", "date": "2019.05.11", "title": "Димитър Ганев: Никой не може да каже дали ГЕРБ или БСП води "}
{"url": "http://epicenter.bg/article/Sergey-Stanishev-vav-Varna--BSP-e-silata-na-promyanata-v-Balgariya-/182621/2/48", "text": "\"Левицата е тази, която може да донесе промяна в България и в Европа. БСП е силата на промяната у нас. На евроизборите хората трябва да преценят харесва ли им статуквото или искат нова перспектива.\"  Това заяви президентът на ПЕС и кандидат за евродепутат от \"БСП за България\" Сергей Станишев пред журналисти във Варна. Той е по покана на градската организация на БСП в морския град.  \"Има идентичност между статуквото на управляващите в Европа и у нас. В ЕС ЕНП управлява с консерваторите и реформистите и с либералите, у нас ГЕРБ е в коалиция с патриотите, чийто решения често биват подкрепени от ДПС.  Силата, която може да промени статуквото е левицата. Ние искаме да върнем Европа към солидарността и справедливостта. Да живеем в Съюз, в който никой не е изоставен зад борда. Затова ПЕС предложи на европейските граждани манифест за Нов социален договор за Европа.  Според последните проучвания ПЕС и ЕНП са в практически паритет и никой не може да предвиди изхода от изборите. Доволен съм, че нашето политическо семейство е единно и работим в синхрон за постигане на добри изборни резултати.\", коментира Станишев.  \"Но не е достатъчно само да спечелим евроизборите. За да имаме силата да променим Европа, трябва да излъчим следващия председател на ЕК. След убедителното представяне на социалистите в Испания и във Финландия, налице са всички основания да смятаме, че ще имаме силно мнозинство и в Европейския съвет.  Победа на БСП в България би допринесла за добрия резултат и на европейските социалисти. При предсрочни избори у нас БСП има шанс да поеме управлението на страната. Но за да не попаднем в обичайния сценарий, в който доминирана от ЕНП Европейска комисия да наказва България заради ляво управление, ние трябва да имаме силни партньори и съюзници в лицето на европейската левица.\", продължи анализа си президентът на ПЕС.  \"Десницата в Европа е готова на съюз с дявола заради оставането на власт, пускайки националистите в управлението - както вече се случи в Австрия, България и на изборите в Испания.  На това ние противопоставяме единна, социална и солидарна Европа.  Европейските социалисти имаме план за повишаване на доходите, като предвиждаме и европейска минимална заплата и пенсия. По последни данни на НСИ 22% от българите живеят под прага на бедността, а други  20% - в тежки материални лишения. Всички хвалби с магистрали и кръгови движения, както се случва и тук във Варна, не могат да решат ежедневните проблеми на хората. Нито да вдъхнат еврооптимизъм. Битката с неравенствата е ключовата наша кауза, за да могат хората за видят за себе си перспектива.\"  \"Притеснен съм от тенденциите, които виждам тук - Варна губи икономическа сила, изчезват работещите предприятия. Необходима е целенасочена политика - на местно и на национално ниво. Вместо това има много блокирани проекти, както например зоната на пристанището - чрез нея максимално може да се удължи туристическият сезон - с конферентен туризъм, яхтено пристанище, аквариуми. Без контейнерен терминал няма как Варна да е транспортен хъб. Трябват компетентност, визионерство и целенасочена работа.\"  Попитан за прогноза за резултатите от изборите, Станишев отговори, че \"в кампанията хората лесно усещат кой само говори и кой може да свърши това, което е обещал.\"  ", "date": "2019.05.11", "title": "Сергей Станишев във Варна: БСП е силата на промяната в България!"}
{"url": "http://epicenter.bg/article/Posolstvoto-na-Turtsiya-s-plah-opit-za-izvidenie-/182622/2/0", "text": "Днес (11 май) на церемонията по откриване на новата инвестиция на фирма Теклас България в гр. Кърджали, в качеството си на поканен гост, посланикът на Република Турция в София д-р Хасан Улусой направи изказване. Това съобщиха от дипломатическата мисия в нарочно събощение до медиите.  В изказването, в което се акцентира на задоволството от големия брой турски инвестиции в приятелска, съседна и съюзническа България, бе изразено становището на турските инвеститори за необходимостта българските граждани да владеят писмено и говоримо както български, така и турски език. Изопачаването на тази част на изказването, под формата на – „Турският посланик поиска задължително изучаване на турски език в България“ и последвалия отзвук, са причина за разочарование. По-долу е приложен текстът на изказването на посланик д-р Хасан Улусой на турски език и неофициалния му превод на български език.  Турция отдава голямо значение на икономическите си отношения с България. Приемаме със задоволство подкрепата на министър-председателя на България г-н Бойко Борисов и на съответните членове на правителството и институции, както в много други сфери, така и за развитието и на икономическите ни отношения в полза на двете страни.  Очевидно е, че редом с българския, доброто научаване на устния и писмен турски език от страна на българските граждани е повод за предпочитание при наемането им в турски фирми. Това се отнася за всяка чужда инвестиция. В своето изказване посланик д-р Хасан Улусой е акцентирал именно върху това и декларирайки своето доверие в българските власти, е споделил готовността ни за сътрудничество.  За мен е голямо удоволствие да бъда сред вас на откриването на новите инвестиции на дружество Теклас България в Кърджали.  През 2006 г. Теклас, която е водеща компания в своя сектор в Турция, реализира в България първата си инвестиция в чужбина. Отчитаме със задоволство, че през изминалите 13 години компанията направи много важни инвестиции в България. Днес, към тях се добавя още една, за което ги поздравяваме и адмирираме.  Като посланик на Република Турция, увеличаването на турските инвестиции в съседна, приятелска и съюзническа България, за нас е изключително радващо.  Благодарим на министър-председателя г-н Бойко Борисов и неговото правителство за оказаната подкрепа за развитието на икономическите отношения, които са от обща полза за двете страни. В България развиват дейност над 3 хил. български фирми с турски капитал. Днес, Турция е 3-тият по големина търговски партньор на България с годишен търговски стокообмен между двете страни, възлизащ на близо 5 млрд. долара. Една от най-големите чуждестранни инвестиции в страната също е турска. Вярвам, че тези цифри могат да се увеличат много повече.  Икономическите ни отношения са спойката на нашето приятелство и на културата на съжителство между страните и народите ни.  Със своята икономическа дейност Теклас също допринася за това. Радвам се да видя, че компанията не само развива икономическа дейност, а и подкрепя проекти за социална отговорност в сферите на инвестициите. Днес също тук се създава заетост за хиляди български граждани. Всичко това оказва подкрепа на икономическите ни отношения със съседна България. Специално бих искал да благодаря на министър-председателя за подкрепата за все по-големия напредък на икономическите ни отношения и приятелство.  Накрая, бих искал да изкажа и едно общо желание на турските фирми, които инвестират в България. Както ви е известно, когато турските фирми инвестират тук, те искат да наемат български граждани, които освен български владеят и турски език. В тази връзка, смятам, че колкото е по-голям броят на българските граждани, които редом с български, владеят и правилен устен и писмен турски език, толкова повече това ще насърчи турските инвестиции в страната. Пожелавам усилията на българските власти за надлежното изучаване на турски език от страна на българските граждани и най-вече на сънародниците ни, да продължат, и бих искал да подчертая, че сме готови на сътрудничество в тази насока.  С тези мисли, още веднъж поздравявам Теклас България за значимата им дейност и използвам случая да честитя свещения месец Рамазан на нашите сънародници, които са примерни български граждани.  ", "date": "2019.05.11", "title": "Посолството на Турция с плах опит за извинение "}
