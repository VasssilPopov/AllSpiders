{"url": "http://epicenter.bg/article/Madzh-Algafari--Ako-Bashar-Asad-se-ottegli--Arabskiyat-svyat-shte-se-srine/151893/2/0", "text": "Светът е в Трета световна война след първия удар с чук по Берлинската стена. Измамиха ни, че това е донесло свобода. А сега й се вижда краят. Такъв анализ на кризата в Сирия направи преводачът Мажд Алгафари пред БТВ. Ударите преди ден по думите му не са имали цел – уж нещо да се върши. Това, което се върши е друго – да се намеси американският бизнес и Великобритания и Франция да си наложат интересите.   „Третата световна война е цифрова война - от сателити, която само виждаме, че нещо става, но не може да я преценим като война”, каза той. Ако Русия реагира, тази война ще продължи с обстрели и бомби, а те не искат да се стигне до там и искат да спрат тази война, добави Алгафари. По думите му целите на Русия не са толкова идеалистични, но всяка излишна крачка ще въведе света в нещо невиждано. Алгафари е категоричен, че оттегли ли се Башар Асад Сирия и Арабския свят ще се разпаднат изцяло. „Той жертва себе си, за да спаси народа. Кой ще седне на неговия стол? Демократични избори в такава разрушена държава как могат да станат? Асад изтегли ли се, бъде ли свален, Сирия ще се разпадне”, заяви той. Преводачът добави, че сирийският президент не е безсмъртен, но не е сега времето да си тръгне. „Който и да дойде ще е зависим отвън. Асад поне цял мандат е зависим от Русия.” Роднините на Алгафари споделят, че в Дамаск е по-спокойно от други градове, а Дума е вече под контрола на сирийската армия.", "date": "2018.04.15", "title": "Мадж Алгафари: Ако Башар Асад се оттегли, Арабският свят ще се срине"}
{"url": "http://epicenter.bg/article/Elena-Poptodorova--Ofitsialno-udarat-beshe-sreshtu-Asad--no-fakticheski-beshe-sreshtu-Rusiya/151866/2/0", "text": "\"Мисля си, че този удар, както беше насочен публично срещу Асад, но всъщност бе предназначен за Русия\", заяви в ефира на Нова телевизия бившият ни посланик в САЩ Елена Поптодорова. \"Говорейки за Сирия, ние всъщност говорим за Русия и така ще продължи. Мисля, че трябва да има действие в самата Сирия.   Според мен ще има действие от страна на Асад, той има да върши още работа у дома и не е изчистил цялата територия на Сирия от неговите противници. Това може да стане само по военен път\",взаяви Тодорова.   \"Химическото оръжие е много зловещ символ на разправа. Асад не е срял да бомбардира. С химическа атака искаш пълно овладяване на територия. Сигурно ще има пауза за прегрупиране\", смята още тя. \"Това, което видяхме, не беше режисирано, но беше стиковано. При липсата на такава стиковка можеше да се стигне до едно избухване на регионална война. Според мен руснаци и американци са се договорили.    И ударът преди 1 година също беше дискретно уточнен, за да няма отстреляната страна причини да отвръща с по-голяма мощ.   Има разговори на ниво генерални щабове, които трябва да уреждат всякакви неочакваности\", каза още тя и обобщи: \"Бих искала да мога да кажа \"Край, това беше\".   Този удар обаче нищо не реши. По сведения на експерти, разрушенията не са големи. Стана дума за посредничество. Така както се договарят военно-техническите параметри на военните удари, то по този начин вървят и политически сондажи. Ердоган вече е совалка между Тръмп и Путин.\"", "date": "2018.04.15", "title": "Елена Поптодорова: Официално ударът беше срещу Асад, но фактически беше срещу Русия"}
{"url": "http://epicenter.bg/article/Frenskiyat-poslanik--Imame-neosporimi-dokazatelstva--che-Asad-e-izvarshil-himicheskata-ataka-/151867/2/0", "text": "Франция е разсекретила доклад, изготвен от спецслужбите, за който се твърди, че доказва използването на химически оръжия от режима на Башар Асад в Сирия.   Документът е публикуван на страниците на френското министерство на отбраната, както и на външните работи. Това каза френският посланик у нас Ерик Льобебел.   „Това е консолидиран доклад, който изразява мнението на френските разузнавателни служби. Вътре има и политически и военни становища”, поясни Льобебел в студиото на bTV.   „В доклада има много улики, които съвпадат и, които ни отвеждат към заключението, че няма никакво съмнение, че именно режимът на Асад е извършил химическата атака срещу град Дума”, допълни още френският посланик.   Той определи въздушните удари на Съединените щати, Великобритания и Франция като „необходими, целенасочени и напълно законни”.   „Франция непрекъснато се бори срещу употребата на химическо оръжие в Сирия и през юли 2013 г. беше готова да нанесе удари, но за съжаление по това време нашите съюзници – САЩ и Великобритания, не бяха готови. Франция е вносител на двата международни договора за химическите оръжия, които Сирия е подписала”, коментира още френският посланик.   На въпрос дали Русия е била предупредена за вчерашните въздушни удари, Льобебел поясни, че знаците от западните лидери са били напълно ясни.   „Имаше много ясни индикации, изразени от нашите ръководители, които многократно повториха, че червената линия е премината и това ще доведе до действия.   Естествено, Русия не беше предупредена за техническите подробности и за момента на тези удари”, каза посланикът.   „Нашата цел беше да избегнем всеки риск от ескалация. Понякога в коментарите има тенденцията да се преувеличават нещата – ние не сме в ситуация на Трета световна война или поемане на някакви рискове”, категоричен е Льобебел.    На въпрос дали въздушните удари „са си свършили работата”, посланикът коментира, че това зависи единствено от сирийския режим и неговите съюзници.   „От една страна, ударите вчера бяха достатъчно мощни и целенасочени, за да унищожат една голяма част от това, което оставаше като химически запаси на режима.   От друга страна, тази проява, тази заявка на воля, на решителност от страна на Съединените щати, Великобритания и Франция ще окаже влияние на сирийския режим и особено върху Русия”, допълни Льобебел.", "date": "2018.04.15", "title": "Френският посланик: Имаме неоспорими доказателства, че Асад е извършил химическата атака "}
{"url": "http://epicenter.bg/article/Zaharieva--Udarite-v-Siriya-nyama-da-vloshat-otnosheniyata-Sofiya---Moskva--no-nie-sme-chast-ot-ES-i-NATO/151870/2/0", "text": "Въздушните удари в Сирия няма да повлияят на дипломатическите отношения София – Москва, но България е част от Европейския съюз и Нато, част е от международната общност и няма как да приветстваме и да сме доволни от използването на химическо оръжие”, заяви министърът на външните работи Екатерина Захариева пред bTV.   Тя изрази надежда, че ситуацията ще се върне към международното право и дипломатическите разходи. „Ескалацията между Москва и Вашингтон е налице. Тя ескалира постоянно”, допълни Захариева.   На въпрос дали страната ни е напълно убедена, че режимът на сирийския президент Башар Асад е отговорен за химическата атака в Дума, Захариева коментира, че има много основателни съмнения за това.   „От шестте доказани пъти, в които е използвано химическо оръжие в Сирия, за четири беше доказано със сигурност, че оръжието е използвано от Асад”, допълни Захариева.   Според външният ни министър не е вероятно България да бъде потърсена, за да стане част от по-широка коалиция срещу правителството на Башар Асад. „Това, към което се стреми цялата общност е да се премине към изпълнение на резолюцията на ООН”, каза Захариева.   Според нея въздушните атаки в Сирия няма как да саботират разследването на ОЗХО дали в Дума наистина е използвано химическо оръжие.   „Международното право беше грубо нарушено с извършването на поредната химическа атака в Сирия. Разбира се, не е идеалната ситуация, в която няма решение на Съвета за сигурност на ООН за извършване на тези въздушни удари”, допълни външният ни министър. Според нея ударите в Сирия по никакъв начин няма да доведат до нова бежанска вълна.", "date": "2018.04.15", "title": "Захариева: Ударите в Сирия няма да влошат отношенията ни с Русия, но ние сме част от ЕС и НАТО"}
{"url": "http://epicenter.bg/article/Toma-Tomov--Voynata-v-Siriya-e-spechelena-ot-Asad--Toy-nyama-da-bade-obesen-kato-Saddam/151871/2/0", "text": "Доналд Тръмп е притеснен, срещу него са разузнавателните служби, срещу него е ФБР. Опитват се да докажат, че в Прага се е срещал с руски агенти. Това коментира в предаването „Тази неделя” депутатът и журналист Тома Томов.   Войната в Сирия е спечелена от Башар Асад. Той ще си управлява страната. Няма да бъде обесен като Саддам. Излишни са ракетните удари след като е ясна перспективата в Сирия. Ще има Студена война 10-15 г., прогнозира Томов.   Тръмп трябва да се притеснява от Китай. Той ще го измести по икономически показатели. В момента САЩ е като римска империя с император Нерон.   Тома Томов коментира и участието на Франция в ударите срещу Сирия с думите: ”Шарл дьо Гол, Жак Ширак и Франсоа Митеран не биха направили това, което направи Еманюел Макрон, защото са държавници”.   За Русия Томов каза, че в момента има силни оръжия, но е слаба икономически.  ", "date": "2018.04.15", "title": "Тома Томов: Войната в Сирия е спечелена от Асад! Той няма да бъде обесен като Саддам (видео)"}
{"url": "http://epicenter.bg/article/Boyko-Borisov-otiva-pri-Hashim-Tachi-v-Prishtina/151875/2/48", "text": "Премиерът Бойко Борисов ще бъде на посещение в Прищина, утре, 16  април,  съобщиха от Правителствена информационна служба.   Той  ще проведе среща с президента на Косово Хашим Тачи, на която ще бъдат обсъдени възможностите за задълбочаване на евроинтеграцията на страните от Западните Балкани и гарантирането на мира и сигурността в региона.   На срещата ще бъдат поставени и проектите за инфраструктурна и дигитална свързаност между шестте балкански страни и Европейския съюз.   В рамките на визитата си премиерът Борисов ще се срещне и с министър-председателя на страната Рамуш Харадинай, както и с ръководителя на делегацията на Европейския съюз в Косово Наталия Апостолова.   В делегацията на министър-председателя ще бъде и вицепремиерът и министър на отбраната Красимир Каракачанов.", "date": "2018.04.15", "title": "Бойко Борисов отива при Хашим Тачи в Прищина"}
{"url": "http://epicenter.bg/article/Krum-Zarkov--Pozitsiyata-na-Balgariya-po-udarite-v-Siriya-beshe-pribarzana/151877/2/0", "text": "Позицията на България по ударите в Сирия можеше „да не бъде толкова прибързана“. Това е мнението на Крум Зарков – заместник-председател на парламентарната група на БСП.   Пред БНР той обясни, че управляващите трябва малко по-прецизно да боравят с думите и да не се бърза толкова. „Приветствам инициативата на президента да свика КСНС и се надявам отговорните фактори там да излязат с консолидирана позиция. Позицията, изразена от външния ни министър, говореше за военни престъпления, който е много важен термин и той има своите последствия, а разбираме, че мисиите, които ще установят истината, тепърва предстоят. След нея се появи позиция на председател на парламентарна група, която подкрепя правителството – Волен Сидеров, който пък говореше за агресия – този път от другата страна. Висши представители на българската държава успяха да обвинят всички участници в конфликта за един следобед в най-тежките международни престъпления. Трябва да се внимава, трябва да се говори прецизно с необходимата отговорност. Въпреки всичко съм уверен, че държавата ни при президента ще намери точната и правилна позиция, която да защитава и българските граждани, и международния ред“, заяви депутатът от БСП.   Крум Зарков подчерта, че позицията на партията, представена от председателя Корнелия Нинова, е изказана също от представител на ЕС, а същото се съдържа и в ред резолюции на Съвета за сигурност на ООН. Според него изказаната от Нинова позиция е „умерена и подходяща, в която се осъжда употребата на химическо оръжие“. Той припомни: „За 7 години има 400 000 умрели в този конфликт, близо 11 млн. са разселени вътре в Сирия и навън“.   Според Зарков, който е и член на временната комисия за продажбата на ЧЕЗ, са необходими още няколко седмици за работа на комисията, защото все още се чакат отговори на запитвания. Той посочи, че във вторник комисията ще изслуша кандидат-купувача на ЧЕЗ. Там „Инерком“ ще бъде попитан и за исканото драстично увеличение на цената на тока и дали компанията споделя тази ценова политика, посочи депутатът.   Избраникът цитира официален отговор от чешките власти, според който многократно от 2013 г. до сега е предлагано на всички български правителства да участват в сделката за активите на ЧЕЗ, но са получавали отказ.   „Правителството на Орешарски с министър на икономиката по това време Драгомир Стойнев не е отказало. Той потвърди, че такива разговори неофициално е имало и правителството е било готово да реагира, включително да започне оценка на активите на ЧЕЗ, за да изготви своята оферта. Това правителство обаче беше с прекратен мандат и то не е могло дори да започне официалните разговори по тази сделка. Въпросът е какво се случва оттам нататък. След правителството на Орешарски настъпва период на правителство на ГЕРБ, прекратен за кратко, и след това правителство на ГЕРБ 3 в момента. В същия ден, в който постъпи писмото от ЧЕЗ, в което казват, че във всеки правителствен период са правили такива оферти, постъпи и писмо от премиера Борисов в комисията, в което твърди, че никога не са водени такива разговори. Това противоречие трябва да бъде изчистено. Тези противоречия са и причина БСП да инициира и създаде тази комисия“, каза той.   Зарков е категоричен, че противоречията вместо да се изглаждат, се задълбочават и даде пример: „Става ясно, че когато е казало, че нищо не знае за сделката, правителството е било меко казано не съвсем искрено. От докладите, които получихме, се вижда, че кой е купувач и кой ще бъде избран за купувач е било ясно най-малкото от ноември, когато пак според документите – една българска банка е дала своя кредит на доверие на стойност 80 млн. Тя е била информирана от консултанта на „Инерком“, че това ще бъде фирмата, която ЧЕЗ ще избере и дали може да финансира известна стойност и тя е приела. … Една банка е казала „ОК до 80 млн.“, други банки не отговарят. Самата „Инерком“ заявява, че има активи около 100 млн., да предположим, че ще ги даде всичките. Но все пак до 320 млн. остават доста пари. Откъде идват тези пари е много важно да се знае, кой е реалният купувач. Ние трябва да сме уверени, че тези, които купуват предприятието, ще могат да го поддържат и управляват по начин, който няма да застраши доставката на тази жизнено важна суровина\".   В писмото се казва, че „Инерком“ е представила пред ЧЕЗ достатъчно убедителни доказателства за произхода на средства, с които ще купува, подчерта Зарков. По думите му тази информация трябва да бъде предоставена и на комисията, и на цялото общество. \"Това, че ЧЕЗ иска да напусне България, е известно от много време и е било следено как вървят сделката и какви са различните варианти\", коментира той.     „ Защо ЧЕЗ иска 51% увеличение на нощната тарифа, както и други доста съществени увеличения? Другите два оператора искат увеличение, но в рамките на 5-6%”, попита Крум Зарков. Според него трябва да стане ясно- дали Инерком знае за увеличението, което иска ЧЕЗ, дали споделя тази ценова политика. \"Въобще, какви са вижданията на Инерком за ценовата политика в бъдеще, а също и за вече одобрената инвестиционна програма на ЧЕЗ, е важно да се знае\", заяви също Зарков. ", "date": "2018.04.15", "title": "Крум Зарков: Позицията на България по ударите в Сирия беше прибързана"}
{"url": "http://epicenter.bg/article/-Atanasov--GERB-strashno-mnogo-obichat-evropeyskite-pari--no-ne-obichat-evropeyskite-pravila/151879/2/0", "text": "„Набираме кураж да поискаме промяна на начина, по който се управлява страната - да се пречупи този застой, който се представя като стабилност.“ Това мнение изрази пред БНР Атанас Атанасов, лидер на ДСБ и от дни съпредседател на новата дясна коалиция „Демократична България“, в която ДСБ си партнира с \"Да, България\" на Христо Иванов и партия \"Зелените\".    Запитан колко е отворена новата коалиция за разширяване Атанасов заяви: „На първо място трябва да предприемем действия да обединим цялата демократична общност, като концентрираме всички тези сили на едно място. Не е въпросът да се погрижим за един или друг партиен лидер. Въпросът е да обединим общността, която да ни даде сила да поискаме властта.\" Имаме еднакво общо негативно отношение към начина на упражняване на властта и модела „Борисов“, а проучванията показват, че близо две трети от хората не са доволни от начина, по който се упражнява властта, аргументира се Атанас Атанасов: \"Подменени са институциите. Трябва да се борим на първо място за това да се възстанови парламентарната република, защото тя отдавна не съществува. У нас имаме авторитарно управление, по един модел основно насочен към това да бъдат усвоявани, или по-скоро присвоявани голяма част от общите пари, които се управляват от кабинета.\" „2014 година, отговаряйки на очакванията на нашите избиратели, се опитахме да бъдем коректив на едно общо управление. Твърде бързо разбрахме, че сме се заблуждавали и излязохме в опозиция“, припомни Атанасов. „Доброволно напуснахме властта, отказахме се, защото разбрахме, че не можем да управляваме заедно – заявените от Борисов реформи не се състояха. Още на първия завой – промяната на Конституцията за съдебната реформа, напуснахме властта“, допълни той. Членувайки в ЕС и НАТО България не може да оползотворява това, което ни предлагат тези съюзи. България не е равностоен партньор в двата съюза, смятат от ДСБ: „Постоянно шикалкавим, постоянно гледаме на североизток и угаждаме на Путин. Днешните управляващи работят по следния принцип – те страшно много обичат европейските пари, но не обичат европейските правила и сътрудничество.“   Българското правителство е прекалено предпазливо, когато трябва да вземе позиция по някакъв външнополитически въпрос и не личи да си изпълнява съюзническите задължения към НАТО и ЕС, посочи още Атанасов. Според него българската позиция както по случая \"Скрипал\", така и по казуса с военните удари в Сирия е неясна.", "date": "2018.04.15", "title": " Атанасов: ГЕРБ страшно много обичат европейските пари, но не обичат европейските правила"}
{"url": "http://epicenter.bg/article/Karakachanov--Nyama-nedoverie-mezhdu-partnyorskite-sluzhbi-v-NATO/151881/2/0", "text": "Няма недоверие между партньорските служби в НАТО, заяви пред БНР вицепремиерът и министърът на отбраната Красимир Каракачанов. Относно предварителната информация по ударите срещу химически цели в Сирия той уточни: „От нашите партньори се знаеше горе долу таймингът в следващите 72 часа, така че конкретно за приблизителното време е информация, която получихме от нашите служби“. Индикациите от Сирия към момента са, че това е еднократна военна акция, целяща да респектира правителството в Дамаск, а не дългосрочна военна кампания, след която да следва и сухопътна операция, подчерта военният министър. По думите му „разрастване на войната в Сирия би било фатална грешка“. Красимир Каракачанов определи правителствената декларация за военните удари в Сирия като „умерена“. \"Ако човек познава историята, а и конкретно историята на Близкия изток, ще види, че там винаги са надделявали егоистичните икономически интереси на една или друга велика сила, в конкретния случай наблюдаваме същото. В Сирия нещата се \"затегнаха\" допълнително, защото се образуваха две противопоставящи се системи - от едната страна западните сили, които критикуват режима на Башар Асад, от другата страна - Русия и Иран, които го защитават, а от трета страна - Турция, която решава свои регионални въпроси, използвайки ситуацията, за да решава националните си въпроси, да кажем, с кюрдското население. Така че нещата са много сложни, те няма как да бъдат решени на парче, от който и да е от трите играча самостоятелно, тоест за три фактора говоря, за Сирия конкретно - те са същите и в Близкия изток.\" Преди предстоящия Консултативен съвет по национална сигурност идната седмица Каракачанов открои темата за проектите за превъоръжаването и модернизацията на българската армия. „Една от темите ще бъде за проектите за превъоръжаване, за модернизация на българската армия, така че това, което ние сме направили, ще го изложим. Имам предвид, че още преди две седмици Съветът по отбрана към Министерство на отбраната одобри два от трите проекта, следва съгласуване, след това трябва да влязат в Министерски съвет и да бъдат гласувани от парламента. Става въпрос за новите изтребители и за бронираните машини“, каза Каракачанов. Той обясни, че ресурсът на военната техника, с която разполагаме, започва да изтича и е редно тази техника да се подновява периодично. „Това трябваше да започне да се случва още преди десет години“, подчерта Каракачанов. Проблемът с недокомплекта е характерен за всички армии в Европа, дори за Германия като богата държава, в която жизненият стандарт на военните е по-голям, каза още министърът на отбраната. Акцентирайки върху факта, че политическите среди все още не са уверени, че трябва да се върне наборната военна служба Красимир Каракачанов отбеляза, че в тази посока политиците демонстрират липса на решителност: „Неслучайно страни като Гърция и Турция никога не са отменяли наборната военна служба. Други страни като Австрия, в които тя съществува, водят дебат да бъде увеличена от 9 на 12 месеца, във Франция още по време на своята предизборна кампания президентът Макрон също постави тази тема за връщане на наборната военна служба. В много държави като Дания, Швеция, Финландия се възстановява наборната военна служба. Забележете, тези страни са в другия край на Европа и непосредствената заплаха от тези два региона, от които ние очакваме някакви проблеми - Черноморският регион и Близкият изток, са доста по-далеч от тях. Та че това е съвсем резонно да се случи. Когато 2008 година се реализира отмяната на наборната военна служба, беше направено пак по комсомолски: \"Ура! Давайте, защото така е в Европа\", без да се помисли за някакъв преходен период или да се помисли за други възможности. Тогава, ако си спомняте, приказките бяха, че армията ще бъде по-малка, но ще бъде модерно въоръжена и добре заплатена. От всички тези работи остана само това, че армията остана по-малка.“ Относно дискусията за инвалидните пенсии преди срещата му с организации на хората с увреждания, насрочени за следващата седмица, вицепремиерът посочи: „Не трябва да ограничаваме реално хората, които имат заболявания или някакви форми на инвалидност. Въпросът е как да контролираме системата, при която си издават тези документи, на базата на които се получава тази инвалидност. /.../ Моето разбиране е не да се опитваме да вземеш пари от болния, или да му кажеш: „Имаш три заболявания, но ще получаваш за едно или за две“. Каракачанов припомни тезата си, че със спестените от източване на системата средства биха могли да се увеличат не само стандартните пенсии, но и инвалидните: \"Само в моя избирателен район в Плевен, в няколко села, в едното село 90 процента от децата в гетото се водят болни от епилепсия, това не е възможно. Епилепсията не е заразна болест, тя не е грип. В другото, съседно село пък 90 процента от тези деца се водят болни от бронхиална астма и това също не е заразна болест, която се разпространява. Само там изчислих какви са средствата, това са 350 лева на човек и като сложите 30-40 човека в едно село, видно е, че става въпрос за измама. Аз говоря точно за тези средства, които незаслужено се получават. ", "date": "2018.04.15", "title": "Каракачанов: Няма недоверие между партньорските служби в НАТО"}
{"url": "http://epicenter.bg/article/Trup-na-mazh-prestoyal-10-dni-v-kvartira-v-Blagoevgrad/151869/3/0", "text": "Тялото на 32-годишен мъж бе открито в квартира в Благоевград. Мъжът е починал преди повече от седмица - още преди Великден. Назначена е аутопсия за установяване причините за смъртта му.   Сигналът за починалия е подаден към 19.30 часа в събота от улица край СОУИЧЕ \"Св. Климент Охридски\". Там мъжът бил на квартира, хазяйката му го потърсила, за да си плати наема. Оказало се, че е починал преди повече от десет дни. Според близките му тренирал културизъм.  ", "date": "2018.04.15", "title": "Труп на мъж престоял 10 дни в квартира в Благоевград"}
{"url": "http://epicenter.bg/article/Kiril-Domuschiev--Biznesat-tryabva-da-si-partnira-s-polititsite/151895/4/0", "text": "\"И аз и хората около мен, и организацията, която водя се опитваме да помагаме на хората. Бизнесът трябва да си партнира с политиците, в посока и бизнесът да е добре и обществото. В бизнеса е експертизата, към която трябва политиците да се стремят. Проблемът е, че има изкривяване. Бизнесът се опитва да управлява политиците. Бизнесът в България обаче не управлява политиците, те не се вслушват в него. Бизнесът няма такова влияние като синдикатите, което е проблем\". Това каза председателят на КРИБ Кирил Домусчиев в ефира на Канал 3. \"Парите по плана Юнкер са заем и с него трябва да постигнем един завод с модерна технология в Пещера. Голяма част от техниката е произведена в България – в Пловдив и Хасково. След една година продукцията на този завод ще се продава  в над 100 държави\", разказа бизнесменът. \"В управата на КРИБ се приемат фирми, не хора\", заяви Домусчиев и уточни, че Българската банка за развитие е приета в управлението на КРИБ сега, защото предишният управител не е имал такова желание. ”Когато виждате, че населението на България намалява и много хора заминават към по-богатия Запад, няма нищо лошо ние да привличаме работници от чужбина. Икономиката трябва да продължи своя ръст”, обясни бизнесменът.   Кирил Домусчиев съобщи,  че 55% от БВП на България се произвежда от фирмите в КРИБ. \"Синдикатите са тези, които пречеха на вноса на работници. Нашата икономика има нужда от няколко стотин човека. Синдикатите са постоянна спънка. За да се внесат работници от чужбина трябваше да се направят значителни промени в регулациите и там срещнахме тяхната съпротива\", допълни председателят на КРИБ.", "date": "2018.04.15", "title": "Кирил Домусчиев: Бизнесът трябва да си партнира с политиците"}
{"url": "http://epicenter.bg/article/Voynstvashtoto-nevezhestvo-ubi-politikata/151868/11/0", "text": "Невежеството е навсякъде около нас. То ни обкръжава, притиска, залива, дави. И това е от години. Но с всеки изминал ден става все по-агресивно, безочливо и страшно. Вече е войнстващо невежество. Наскоро прочетох нещо, писано преди години, че Борисов и Цветанов са страшни, но това, което ще дойде след тях, ще е още по-страшно. И то дойде. ГЕРБ управляват почти 10 години и за това време напълниха всички институции с невежи и некомпетентни \"калинки\". Някой ще ми опонира, че и преди е било така - която партия дойде на власт, урежда с постове и службици собствените си партизани  за сметка на предишните партийни назначения. Да, но предишните поне имаха дотолкова акъл, че да оставят по някой и друг експерт - човек, който знае за какво става въпрос, вътре в нещата е и може да свърши работа. Защото все някой трябва да върши работата, нали?   Делян Добрев например така и не разбра защо му се карат от опозицията, каква е вината му, къде е грешката му  при шуробаджанашкото окупиране на общината в Хасково. Той дори се обиди, че нападат и не харесват неговия роднински \"дрийм тийм\". Толкова естествено му се вижда, когато е силният на деня да уреди всичките си братовчеди, приятели, съученици и партийни другари на уютни и доходоносни местенца. Ако не сложиш на кранчетата най-близките си и доверени хора, то кого да сложиш? Някакви експерти, специалисти, които не познаваш?   При ГЕРБ никакъв експерт не остана. Почти десет години професионалистите се гонят и уволняват и се заменят с верни партийни членове със съмнителни дипломи и знания. И като се има предвид интелектуалното ниво на първия и втория в партията, то всички останали трябва да са под тях. Не е удобно някак си да стърчиш над вожда с експертиза и задълбочени познания в която и да било област. А тези, чийто умствен багаж е по-голям (защото има и такива), умишлено се снишават - вероятно с кариеристични мотиви.   Този стил на профанизация на политиката и държавното управление, на решенията на проблемите във всички сфери беше наложен лично от Бойко Борисов през първия му мандат, ако не броим периода, прекаран в софийското кметство. Лесни, популистки, битови решения на сложни житейски, социални и икономически проблеми. Например за младежката безработица.    \"Kaĸ нямa paбoтa, бe? Haпpимep зa oвчap в мoмeнтa, и тaĸa ce тъpcи aгнeшĸo мeco и oвчo в цeлия Eвpoпeйcĸи cъюз… пpocтo във зeлeнчyĸoпpoизвoдcтвoтo .. мa тoй нямaл щoтo бил AЙ TИ cпeциaлиcт..\" Или за цената на картофите.   \"Moeтo ceмeйcтвo, oтĸaĸтo aз ce пoмня - oт дeтe дo дeн днeшeн, ĸapтoфи нe e ĸyпyвaлo. Bинaги cмe cи ги caдили, ĸoпaли, глeдaли и нe cмe xoдили в плoд и зeлeнчyĸ, зa дa cи ĸyпим - нитo мaйĸa ми, нитo бaщa ми, нитo бaбa ми, нитo aз. И мoгa дa ви ĸaжa ĸaĸ ce caдят, aĸo нe знaeтe. Tpябвa дa ce cлoжaт нa тъмнo, зa дa пoĸълнaт, cлeд тoвa мaлĸo c мoтиĸaтa ce ĸoпaят, cлaгaт ce. И тoлĸoвa пycтeeщи зeми, вceĸи мoжe дa cи нacaди.\" От просто по-просто. Премиер - слънце. Със замах предлага решения на нерешени с години проблеми.   Та затова не бива да се учудваме, че в третия парламент, доминиран от ГЕРБ, равнището на политически дебати и на законодателна дейност е под всякаква критика. Под дъното. Дори под \"Винету\". И забележете! – говорим за институцията с най-нисък рейтинг, най-ниско доверие от страна на гражданите и обществото. Рейтингът на Народното събрание варира около 9% в зависимост от интензитета на скандалите в него. А недоверието към работата на депутатите над 60 процента.   Фрапираща демонстрация на опростенчеството, на скудоумието и невежеството бяха обясненията и оправданията на властта след бягството на двамата опасни рецидивисти през парадния вход на Софийския централен затвор в навечерието на Великденските празници. Вместо да признаят съществуващите тежки проблеми в системата, до ушите ни достигнаха следните нелепици. \"Хората са бягали от затвора от времето на граф Монте Кристо насам\" - вещо се произнесе топ юристът на ГЕРБ и председател на правната комисия в Народното събрание Даниел Кирилов. А шефът на парламентарната група и заместник-председател на партията Цветан Цветанов вдигна още повече летвата на абсурда, като се включи в оправдателния режим: \"Аз мисля, че историческият преглед, който направи господин Кирилов, показва, че такива случаи е имало не само у нас.\"   Черешката на тортата обаче постави министърът на вътрешните работи Валентин Радев с бойкия отговор на журналистически въпрос. \"Ние не мислим, а действаме.\" Мога да се хвана на бас, че сам не е разбрал какво точно е казал. Но думите и на тримата представители на управляващата партия ГЕРБ предизвикаха лавина от ирония и подигравки в социалните мрежи.         И смешно. И абсурдно. И жалко. И страшно! Защото това е политическият елит, който ни управлява и от чиито решения и действия зависи как живеем.   В психологията им един термин - Ефектът на Дънинг-Крюгер. С него се обозначава когнитивна склонност, при която неквалифицирани индивиди страдат от илюзорно превъзходство, поради което погрешно оценяват способностите си много по-високо от средното. Тази склонност се приписва на \"метакогнитивната неспособност на неквалифицирания да разпознава грешките си\". Или по-просто казано, некомпетентността сама по себе си пречи на човек да я осъзнае. Тоест  глупавият няма как да разбере, че е глупав.   Това, което се наблюдава през последните години, е, че все повече хора оценяват самите себе си по-високо, отколкото биха ги оценили останалите. На повечето хора им липсва \"знанието за собственото знание,  способността  да оцениш реалистично способностите си и да познаваш собствените си граници\". И най-вероятно в ГЕРБ има концентрация на такива хора. Не че в останалите политически субекти нивото е особено високо. Но ГЕРБ успя да събере посредствеността от цялата страна и да я докара в столицата - в парламента, в министерствата, в агенциите, в регулаторните органи. Още по-лошото е, че доста от тези екземпляри не само че имат погрешна самооценка за себе си, но се опитват и да демонстрират \"начетеността\" и \"компетентността\" си.   Така например амбициите на втория човек в ГЕРБ драстично се разминават със скромните му интелектуални възможности. Като мотор на партията за всички избори през лятото на 2016-а той вещо се опита да обясни каква ще е кандидатурата им за президент: \"Вариантите са няколко. Имахме много достойни хора, които могат да бъдат избрани. Нашите хора се интересуват дали този човек ще бъде съпричастен към партията, или ще е външна личност. Кандидатурата ще бъде тясно свързана с партията, но все пак ще си остане надпартиен, ако заеме поста президент.\" Силно се съмнявам, ченякой сериозен човек разбра нещо.   Всъщност в контекста на това, което става по света и в други европейски държави (най-пресен пример са изборите в Унгария) от десетина години, на фона на слабите европейски лидери може би политиците от ГЕРБ са си на мястото.   Лошото е, че посредствеността, невежеството и липсата на професионализъм не са само в политиката, а и в медиите, в социалните мрежи, в културата, в целия обществен живот. Там, където би трябвало да се формира мнението на хората, т.е. да получават достоверна информация и компетентни експертни анализи, за да могат да правят информиран избор. Това обаче у нас е заменено с надвикване в различни медии на някакви полуинтелигенти и самозвани специалисти по всичко. Като например среднистът с ланците, който разпродаде съоръженията на \"Напоителни системи\" за скраб - Георги Харизанов. Той сега менторства от телевизионния екран като представител на Института за дясна политика.   \"Критичното мислене и рационалните дебати са кръвоносната система на демокрацията - без тях тя е просто куха форма, процедура. Която може лесно да се корумпира и да се обърне срещу собствената си същност. Как граждани, които не знаят, не искат да знаят и отказват да чуят, правят информиран избор? Как изобщо информираният избор е възможен, когато в публичните дебати рационални аргументи са заменени с \"гневни крясъци\"? Как сме сигурни, че така избраните представители имат знанията и компетентностите, които се очакват от тях, за да взимат решения? Възможно ли е те, въпреки собствената си некомпетентност, да чуят съветите на експертите и да вземат отговорни решения? Как гарантираме, че експертите не злоупотребяват със знанията си, за да се възползват от некомпетентността на вземащите решения и да прокарват решения в услуга на частни интереси вместо в името на общото благо?\" Това написа тези дни известната блогърка Ралица Ковачева в едно прекрасно есе, наречено \"Невежеството е новото нормално\". Ами, това е. Няма какво да се добави.   За съжаление, отговорът на нейните въпроси е - ами, няма как. И очевидно ще си изпием до дъно горчивата чаша, след като избираме и преизбираме да ни водят незнаещи и неможещи политици. Както е казано: \"Всеки народ си заслужава управниците.\" Знаем и продължението - \"Прост народ, слаба държава.\"  ", "date": "2018.04.15", "title": "Войнстващото невежество уби политиката"}
{"url": "http://epicenter.bg/article/Valeriya-Veleva--Shte-uspee-li-Borisov-da-sdobri-Vuchich-i-Tachi--/151792/11/0", "text": "Ще успее ли Бойко Борисов да сдобри Вучич и Тачи? Ще може ли да потуши напрежението между Белград и Прищина? Или пък елегатнто ще накара косовския президент да не присъства на възловата за българсокото европредседателство среща на върха ЕС-Западни Балкани в средата на май? Това ще разберем в понеделник, когато българският премиер пристига на еднодневно работно посещение в Прищина за среща с президента на Косово Хашим Тачи. Двамата ще разговарят за перспективите пред евроинтеграцията на държавите от региона, което е приоритет на Българското председателство на Съвета на Европейския съюз, се казва в официалното съобщение. Мисията на Борисов обаче далеч надхвърля обикновените разговори за европътя на страните от Западните Балкани. Защото се е нагърбил с тежката задача да изгради мост между Сърбия и Косово, чийто отношения са особено влошени след като спецчасти на полицията влязоха в Косовска Митровица по време на кръгла маса за Косовския въпрос и арестуваха ръководителя на канцеларията за Косово и Метохия при сръбското правителство Марко Джурич. Арестът от косовските специални части на високопоставения сръбски правителствен представител буквално взриви ситуацията в момент, когато Белград и Прищина показаха желание за подновяване на диалога. Тачи излезе с комюнике, че Марко Джурич е бил отведен до граничен пункт между Косово и Сърбия, а Вучич спешно свика Съвета за сигурност на Сърбия. И двамата се опитаха да потушат напрежението. Същото поиска и Върховният представител на ЕС по въпросите на сигурноста и външната политика Федерика Могерини, която разговаря по телфона и с Тачи, и с Вучич. В напрегнатата ситуация се намеси и Путин. В телефонен разговор с Вучич руският президент обяви, че ще прати военна помощ на Белград, в случай на нов опит за погром над сърбите в Косово. Това за пореден път доказа, че Белград има безрезервната подкрепа на Москва и че между Вучич и Путин има неразривна топла връзка. На 9 април Борисов се срещна с Вучич по време на откриването на икономическия панаир в Мостар. И пое ангажимента да намери общия път с Тачи. Събрия и Косово обаче имат различен поглед за ситуацията в региона. Сърбия е притисната „да признае Косово срещу основаване на Общност на сръбските общини“ в Северно Косово, съобщи наскоро белградското издание InSerbia. Вучич „получил тази оферта“ от дипломати в Берлин, Париж, Лондон и Вашингтон, като това е било „потвърдено пред него“ през последните дни и по време на срещите му в Ню Йорк, където беше на посещение, твърдят местни журналсти. Вучич отстоява сръбската позиция: \"Сърбия е готова на компромис, но няма да жертва интересите си\". В Белград са на мнение, че Прищина прави всичко в съгласие със Запада, а косовският проблем се използва в геополитическото противопоставяне между САЩ и Русия“. В последните месеци Вучич кръстосва между от Ню Йорк, през Лондон, Брюксел, Берлин, Париж до Москва и Пекин и се опитва да разреши въпроса за отношенията с Косово, а да не го оставя за бъдещите поколения, за което Борисов даже го поздрави за \"здравите нерви\". Международната общност обаче не е благосклонна към Вучич, а той ѝ отвърна достатъчно твърдо: \"Докато съм президент, няма да унижите Сърбия, а за компромис и разговор съм готов винаги“. Ясно е, че Белград категорично няма да приеме ултиматума - признаване на Косово срещу членство в ЕС, а официалната власт се осланя и на председателя на ЕП Таяни, който заяви, че \"Сърбия няма да е длъжна да признае независимостта на Косово, за да влезе в ЕС\".  На 10 април Борисов проведе телефонен разговор и с Хашим Тачи, по време на който косовският президент е уверил българския министър-председател, че Косово няма да започва никакви конфликти или въоръжени атаки. Тачи подчертал, че ще съдейства както за Срещата на върха \"Западни Балкани-ЕС\" на 16 и 17 май в София, така и за мирния и ползотворен диалог за изглаждане на разногласията между Прищина и Белград. Косово обаче не е признато от пет страни-членки на ЕС (Румъния, Кипър, Гърция, Испания и Словакия), а три от тях Испания, Румъния и Кипър вече дадоха да се разбере, че възнамеряват да бойкотират майския Софийски форум на високо равнище ЕС - Западни Балкани, защото не искат да седнат на една и съща маса с косовския представител. Трите държави предупредиха, че няма да участват в среща, на която Косово \"се третира като държава и където и на тази страна се обещава бъдеще на европейска интеграция, както и на останалите\". Ако тези страни изпълнят заканата си, то най-мащабното и най-престижното събития на нашето европредседателство ще загуби от своя блясък. Борисов е амбициран да положи максимални усилия това да не се случи.", "date": "2018.04.15", "title": "Валерия Велева: Ще успее ли Борисов да сдобри Вучич и Тачи?"}
{"url": "http://epicenter.bg/article/Savetat-za-sigurnost-na-OON-othvarli-rezolyutsiya-na-Rusiya-sreshtu-udarite-v-Siriya/151863/7/0", "text": "Съветът за сигурност на ООН не прие руският резолюция с призив да се прекрати агресията по отношение на Сирия. Документът бе подкрепен от Русия, Китай и Боливия.   Против него се обявиха осем държави, други четири гласуваха „въздържал се”.   Русия разпространи проекта на резолюцията, в която се осъждат действията на коалицията и се изисква от САЩ и съюзниците незабавно да прекратят агресията по отношение на Сирия, както и да се въздържат от по-нататъшното използване на сила, което е в нарушение на Устава на ООН и международното право. ", "date": "2018.04.15", "title": "Съветът за сигурност на ООН отхварли резолюция на Русия срещу ударите в Сирия"}
{"url": "http://epicenter.bg/article/Frantsiya--SASht-i-Velikobritaniya-predstaviha-proekt-za-rezolyutsiya-za-Siriya-v-Saveta-za-sigurnost-na-OON/151864/7/0", "text": "Франция, САЩ и Великобритания представиха вчера на 12-те си партньори в Съвета за сигурност на ООН проект за резолюция за Сирия, включваща създаването на нов механизъм за разследване на употребата на химическо оръжие, съобщиха дипломатически източници, цитирани от Франс прес.   Преговорите по текста, редактиран от Франция, започват утре. Дата за гласуване още не е определена, понеже Париж иска да даде време за \"истински преговори\", според източниците.   За първи път в Съвета се предлага текст, обединяващ химически, хуманитарен и политически аспект на уреждането на седемгодишния конфликт.   Целта не е \"да се променя уравнението\", нито да се \"компилират\" вече съществуващи текстове, а да се покаже, че западната военна интервенция в Сирия \"служи на политическа стратегия\", подчертава дипломат, цитиран от АФП.   Проектът бе разпространен сред членовете на Съвета по-малко от 24 часа след ракетните удари.   Реакцията на Русия на \"ограничените военни действия\" на западните сили е била \"минималистична\", смята западен дипломат, което според него дава надежда, че Москва ще сътрудничи по новата резоюция. Текстът, с който агенцията разполага, осъжда най-категорично всички случаи на употреба на химическо оръжие в Сирия, особено атаката на 7 април в Дума, и предвижда създаването на независим механизъм за разследване и посочване на отговорните \"въз основа на принципите на безпристрастност и професионализъм\".   Той изисква също така Сирия да сътрудничи изцяло на Организацията за забрана на химическите оръжия. По отношение на хуманитарната помощ проектът призовава да бъде установено \"трайно прекратяване на огъня\" и всички страни членки да използват влиянието си за неговото прилагане. Текстът изисква \"хуманитарен достъп без ограничения\" в цяла Сирия и възможността за \"медицински евакуации в случай на необходимост\". В политическия аспект проектът изисква \"сирийските власти да се включат в междусирийски преговори добросъвестно, конструктивно и без предварителни условия\", продължавайки последните дискусии от 3 март в Женева.   Тези преговори, които сега са в мъртва точка, трябва да засегнат управлението, конституционния въпрос, изборите, контратероризма и мерките за доверие. Накрая текстът задължава генералния секретар на ООН Антониу Гутериш да докладва за изпълнението в 15-дневен срок след приемането му. Съветът за сигурност вчера отхвърли руската проекторезолюция, призоваваща за осъждане на \"агресията\" на САЩ, Великобритания и Франция срещу Сирия - вот, отразяващ подкрепата за съюзническите удари по химически обекти.   Но вотът в края на спешното заседание, свикано от Русия, също така отново демонстрира парализата на най-могъщия орган на световната организация в справянето със сирийския конфликт, отбелязва АП. Само две страни подкрепиха Русия - Китай и Боливия. Осем страни членки гласуваха против руския проект - САЩ, Обединеното кралство, Франция, Великобритания, Холандия, Швеция, Кувейт, Полша и Кот Д'Ивоар. Четири страни се въздържаха - Етиопия, Казахстан, Екваториална Гвинея и Перу. ", "date": "2018.04.15", "title": "Франция, САЩ и Великобритания представиха проект за резолюция за Сирия в Съвета за сигурност на ООН"}
{"url": "http://epicenter.bg/article/Sofi-Marinova-spretna-tsirk-v-Sadebna-palata-zaradi-Gringo/151882/10/0", "text": "Софи Маринова направи поредния жест към любимия си Тодор Давидов – Гринго, който излежава присъда за рекет в затворническото общежитие в \"Казичене\", пише \"Уикенд\". Преди дни ромската фолк звезда е платила съдебната глоба от 5000 лева, на която бе осъден мургавият здравеняк, като лично е занесла парите в Съдебната палата, съобщава изданието, като се позовава на свидетели на сцената.    Софка организирала същински панаир с плащането на глобата на Гринго, като първо търсила съдията Иво Хинов, произнесъл присъдата на любимия й, тъй като мислила, че трябва да даде парите на него. След като й обяснили, че 5-те бона са в полза на държавата и следва да се преведат по сметка, ромската перла се зачудила на кого от администрацията да ги даде. Накрая служител я придружил до банковото гише.    \"Нося парите в брой, не вярвам на банкоматите, нямам нито кредитна, нито дебитна карта\", суетяла се Софка. Пред развеселените банкови служители чалга звездата извадила от дамската си чанта една пачка от петдесетолевки и двайсетолевки, половината от които – силно омачкани. \"Събирам от бакшишите на хората, публиката ме обича\", обяснявала простодушно Софи, докато приглаждала банкнотите, които брояла на гишето.    Любимият на певицата Тодор Давидов бе арестуван миналия септември след сигнал на заможния търговец от Айтос Асен Атанасов - Ариф. Бизнесменът бил изнудван за 50 000 лева, като непознати го заплашвали по телефона, че ако не даде парите, ще очистят него и семейството му.    Първоначално Ариф игнорирал заканите, но сезирал полицията, след като някой стрелял с пистолет по къщата му. Криминалистите бързо разкриха, че изнудвачите са Гринго и приятелят му Стефан Сливков, които бяха закопчани в средата на месец септември миналата година. След като престоя няколко месеца в ареста, гаджето на Софи Маринова реши да послуша съвета на адвоката си Марин Марковски и да сключи споразумение с прокуратурата.    Така на 28 февруари Гринго бе осъден на 10 месеца затвор и санкциониран с 5 000 лева глоба. Мускулестият мачо излежава присъдата си в затвора от открит тип в Казичене, където всеки уикенд го посещава Софи Маринова. Той трябва да излезе от пандиза в края на месец юни, но адвокатът му Марковски е подал молба за по-ранно освобождаване заради доброто му поведение и работата зад решетките. Така Гринго трябва да излезе от затвора до десетина дни или най-късно в края на месеца.", "date": "2018.04.15", "title": "Софи Маринова спретна цирк в Съдебна палата заради Гринго"}
{"url": "http://epicenter.bg/article/Nikol-Kidman-i-Dzhordzh-Kluni---na-parti-v-Nirvana/151890/10/0", "text": "  С бляскаво кино парти с актьори от ранга на Никол Кидман, Джордж Клуни, Уил Смит и Джоди Фостър, изненада ценителите на красивото тв водещата от Канал 3 Ивелина Кунчева в галерия Нирвана.   Интерактивната мултимедийна изложба \"Спомени от звезден прах\" събра звезди от прочутия кинофестивал в артпространството на Ники Младжов.   В трите зали на галерията десетина плазмени телевизори излъчваха моменти от червения килим, и заедно с 60 автографа от кинозвезди, снимки и прожекционен апарат, превърнал една от стените в кино екран, потопиха гостите в атмосферата на седмото изкуство.   Красивата блондинка, която всяка година отразява кинофестивала в Кан с подкрепата на Ники Младжов, и се среща с най-известните представители на филмовата индустрия, които се борят за \"Златната палма\", блестеше в червена рокля. \"Като че ли е излязла от филм на Фелини\", коментира проф. Любомир Стойков, който откри изложбата и сподели, че Ива е една от най-добрите му студентки, защитила блестящо магистратура на тема кинофестивала в Кан.   Председателят на съюза на артистите в България Христо Мутафчиев, актьорът Ники Сотиров с половинката си Анна Каридова - ексмодел и настояща бизнес дама, мис България Наталия Гуркова, известна със страстта си към любимите на кинозвездите диаманти, прочутата бижутерка Мирела Ненчова, собственичката на модна къща \"Романтика\" София Борисова бяха сред гостите на партито, което продължи повече от 4 часа.   Шампанско, музика от кинохитове и приглушена светлина допълваха усещането за изискан коктейл, който пренесе присъстващите на Лазурния бряг.   Ива Екимова, младата художничка Моника Тошева и колежката й Лили Сотирова, Меги Савова - организатор и собственик на марки на престижни конкурси, скулпторката Кунка Димитрова, актьори, певци, бизнесмени, писатели и светски красавици бяха възхитени от факта, че в галерията се влизаше по червен килим.   \"Тази година са забранени селфитата на кинофестивала в Кан, чието 71-во издание стартира на 8 май. Церемонията по връчването на наградите ще е в неделя, а не в събота, както е било досега. Има още една новина -  за журналистите няма да се правят специални прожекции, те ще гледат филмите заедно с останалите гости на фестивала\", сподели новини от кухнята на събитието на Френската Ривиера Ники Младжов.   Сред гостите се открояваха с черни фракове и папионки операторите Христо Янков и Таси Асенов, които всяка година придружават Ива на пътешествията й до Кан.  ", "date": "2018.04.15", "title": "Никол Кидман и Джордж Клуни - на парти в Нирвана"}
{"url": "http://epicenter.bg/article/Desetki-hilyadi-ungartsi-protestiraha-sreshtu-preizbiraneto-na-Orban/151865/7/0", "text": "Десетки хиляди унгарци участваха вчера в Будапеща в най-голямата опозиционна демонстрация от години, предаде Асошиейтед прес.   Антиправителствените протестиращи настояваха за нови избори и нова национална избирателна система.   Премиерът Виктор Орбан беше преизбран миналата седмица, когато неговата дясна популистка партия ФИДЕС заедно със съюзника си, малката Християндемократическа партия, спречели свръхмнозинство в парламента - 134 от 199-те депутатски места.   Опозиционните поддръжници са недоволни, че изборните правила са дали на партията на Орбан такова голямо мнозинство в парламента, когато тя е спечелила само около 50 процента от гласовете.   В пост във Фейсбук преди митинга организаторите призоваха за повторно преброяване на бюлетините, свободни медии, нов изборен закон, както и за по-ефективно сътрудничество между опозиционните партии.   Участниците в протестното шествие преминаха от операта до парламента, скандирайки \"Нови избори!\" и \"Ние сме мнозинството!\".   Демонстрацията беше една от най-големите в историята на Унгария през последните години, отбелязва Ройтерс.   Множеството, препълнило площад \"Кошут\", беше сравнимо по размер с \"Мирния марш\" на привържениците на Орбан на 15 март, посочва Асошиейтед прес.   Организаторите на вчерашната акция заявиха, че нов антиправителствен протест ще има следващия уикенд.   \"Искаме нови и честни избори. Това е отговорност на правителството и ние ще им напомняме за това, мирно и масово\", заяви опозиционният активист Гергей Дюлаш на митинга вчера.   \"Когато попитах моите дядо и баба защо са позволили на (комунистическия диктатор) Матияш Ракоши да остане на власт толкова дълго, те отговориха, че са се страхували\", каза писателят и журналист Гергей Хомонай, един от организаторите. \"Е, аз не се страхувам. Ние не се страхуваме!, заяви той.   По думите на Хомонай протестиращите имат три искания: промяна на избирателната система, \"която циментира завинаги ФИДЕС на власт\", отстраняване на главния прокурор Петер Полт, съюзник на Орбан, защото \"докато той е на поста, нито един случай на корупция няма да бъде разследван\", и изваждане на ФИДЕС от държавните медии.   По оценка на организаторите в демонстрацията вчера са участвали над 100 000 души. За разлика от заключителния предизборен митинг на Орбан в родния му Шекешфехервар миналата седмица, където пребладаваха визрастните и хората на средна възраст, протестът в Будапеща привлече хора от по-младите поколения, отбелязва Ройтерс.   Една от тях, 26-годишната Палма, казва, че е разочарована от изборните резултати и че според нея унгарската избирателна система дава несправедливо предимство на управляващата партия, но добавя, че е недоволна и от опозиционните партии.   \"Те са жалки. Ужасно е, че са толкова слаби, неспособни да постигнат компромис и се убиват едни други, вместо да обединят силите си за нас\", казва тя. Изпълнение на поп певец, заклеймяващ \"псевдокрацията\" на Орбан, откри митинга, а накрая участниците пяха химна на Унгария и химна на Европейски съюз - Одата на радостта.", "date": "2018.04.15", "title": "Десетки хиляди унгарци протестираха срещу преизбирането на Орбан"}
{"url": "http://epicenter.bg/article/Erdogan--Koyto-i-da-stoi-zad-himicheskite-ataki-v-Siriya-shte--quot-si-plati-za-tova-quot-/151872/7/51", "text": "Който и да стои зад химическите атаки в Сирия ще „си плати за това“. Това заяви турският президент Реджеп Ердоган на митинг на управляващата Партия на справедливостта и развитието в Истанбул вчера.   Реджеп Ердоган заяви, че е „немислимо“ подобна атака, извършена от властите, да остане ненаказана. Поради това Ердоган оценява въздушнит удар като правилен. Според турския лидер трябва да бъде понесена отговорност за стотиците хиляди загинали сирийци от 2011 г. насам.   Турция не прави избор между Русия и Съединените щати, а се стреми към постигане на политическо решение и мир в Сирия. Това пък заяви турският външен министър Мевлюд Чавушоглу в град Алания.  Лидерът на опозиционната светска Народнорепубликанска партия обаче призова за предпазлива политика в Близкия изток и изрази неодобрение към бомбардировките без солидни доказателства, че химическо оръжие е било използвано от властите в Дамаск. Кемал Кълъчдароглу напомни, че експерти на ООН трябва да проведат разследване на въпроса.  Популярният депутат от формацията Илхан Джиханер заяви, че би било жалко, ако 3-5 маниаци не бъдат възпрепятствани да си играят със света. Той напомни, че войната срещу Ирак също е започнала с фалшиви обвинения.  Председателят на проислямистката извънпарламентарна Партия на щастието Темел Карамоллаоглу заяви, че това не е нападение само срещу Сирия, а срещу всички мюсюлмани.", "date": "2018.04.15", "title": "Ердоган: Който и да стои зад химическите атаки в Сирия ще \"си плати за това\""}
{"url": "http://epicenter.bg/article/-Tayms--Kralitsa-Elizabet-e-potomka-na-Mohamed-/151873/7/50", "text": "Според материал в британския вестник \"Таймс\", кралица Елизабет е възможно да е пряка потомка на Пророка Мохамед.   \"Предците по права линия на кралицата включват крале, графове, херцози, но възможно ли  е сред тях да бъде и самият пророк Мохамед?\" - пише авторитетното издание. Вестникът цитира мароканско издание, което твърди, че кралицата е пряк потомък на Пророка Мохамед. Според него,  ако  се проследи генеалогичната линия на кралицата за повече от 40 поколения в миналото, може да бъде достигнат самият Мохамед. Тази теория не е нова  и  се появява  за пръв път  през 1986 г., когато бившият директор на изданието, специализирано за аристократични родословия Бюър'с Пиъридж Харолд Брукс-Бейкър твърди, че Елизабет II може да проследи произхода си до мюсюлманските царе на Испания и чрез тях на основателя на исляма, умрял през VII в. в сегашна  Саудитска Арабия. Най-слабата връзка в родословното дърво е  Заида, мюсюлманска принцеса, която е живяла в Испания през 11 век и е предполагаема връзка между християнското и мюсюлманското владичество на средновековната Испания.   Смята се, че тя избягала от Севиля и става съпруга или любовница на крал Алфонсо VI на Кастилия, като е приела  християнството. Тя му ражда син, за чиито потомци по женска линия по-късно се жени Ричард Конигсбургски.   Въпреки това, дори собственото и родословно дърво е източник на противоречия, тъй като съвременните източници не са съгласни дали тя е дъщеря на Ал Мутамид Ибн Абад, мюсюлмански цар на Севиля,  управлявал до 1091, преди да бъде изгонен от Севиля по време на съответния етап на Реконквистата. Генеалогът Харолд Брукс-Бейкър, починал през 2005 г.,  е писал многократно през осемдесетте години на тогавашния премиер, Желязната лейди Маргарет Тачър и е препоръчвал повишени мерки за  сигурност за кралицата. По това време той казва: \"За хората на Великобритания е слабо известно, че кръвта на Мохамед тече във вените на кралицата. Въпреки това всички мюсюлмански религиозни водачи се гордеят с този факт. \" Никой от сегашните работещи в генеалогичното издание Бюрер'с  не е пожелал да коментира пред „Таймс“ и да потвърди дали неговите генеалози подкрепят  тези връзки.   Бъкингамският дворец също не е отговорил, но и преди дворецът е обръщал малко на твърденията на г-н Брукс-Бейкър, който по време на живота си се е смятал за  колоритен журналист  по кралските дела. Уго Викърс, кралски историк, е заявил, че не може да коментира предполагаемата връзка между кралицата и на пророка Мохамед, но е допълнил: \"- периодично се появяват всякакви спекулации, според  които кралицата, има генеалогична връзка с най-различни предшественици\".", "date": "2018.04.15", "title": "„Таймс“: Кралица Елизабет е потомка на Мохамед?"}
{"url": "http://epicenter.bg/article/Bratovchedat-na-Asad--SASht-i-Rusiya-se-byaha-dogovorili-za-udarite-v-Siriya/151876/7/0", "text": "САЩ и Русия бяха координирали ударите в Сирия предварително. Турският президент Реджеп Ердоган и израелският премиер Бенямин Нетаняху са разговаряли и с двете страни и са успели да постигнат споразумение между тях. То гласяло, че удари ще има, но без жертви. В същото време руснаците са имали възможността да свалят някои от ракетите, за да кажат, че са удържали на дадената за това дума“. Това заяви пред Нова тв първият братовчед на сирийския президент Башар Асад – Рибал ал Асад.   Той живее в изгнание в Лондон от много години, тъй като в родината му със сигурност го чака затвор. Срещу него са правени два опита за убийство.   Според Рибал Асад, след ракетната атака, ще видим деескалиране на напрежението в Сирия. „Всички страни ще се успокоят. Никой няма интерес ситуацията да се усложнява повече“, категоричен е братовчедът на сирийския държавен глава.   Според него сега големите сили трябва да намерят истинско политическо решение на проблемите в размирната страна. „От Сирия започна най-голямата хуманитарна криза в съвременната ни история. Но на никого не му пука истински за Сирия, искат да я разделят. Само демокрация може да обедини мозайката от различните общности, които живеят в страната“, казва още Рибал ал Асад.", "date": "2018.04.15", "title": "Братовчедът на Асад: САЩ и Русия се бяха договорили за ударите в Сирия"}
{"url": "http://epicenter.bg/article/V-Gartsiya-goryat-znameto-na-SASht---quot-golemite-quot--v-NATO-se-sabirat-v-London/151883/7/0", "text": "Хиляди хора се събраха в центъра на Атина в знак на протест срещу военните удари срещу Сирия, предаде \"Максфакс\". По данни на гръцката полиция броят на включилите се в протеста, организиран от Комунистическата партия, е между шест и седем хиляди души. По време на шествието е запален националния флаг на САЩ. Демонстрантите са се събрали на един от площадите в центъра на града, след което са се насочили към дипломатическата мисия на САЩ в страната, носейки транспаранти и скандирайки лозунги срещу Вашингтон. Уточнява се, че на улицата пред посолството с червена боя е изписано „Американци, убийци на хора“, след което е предприет опит кутията с боя да бъде хвърлена в двора на сградата. Реакциите и преговорите около ситуацията в Сирия продължават и днес. В Лондон трябва да се проведат ключови разговори за бъдещето на Сирия, предаде АП. Агенцията цитира изказване на външния министър на Германия Хайко Маас. Според него в преговорите ще участват САЩ, Франция, Великобритания и Германия. Страните се събират, за да обсъдят резултатите от ударите срещу Башар Асад, но и да планират следващите стъпки.   Припомняме, че след страните от НАТО излязоха с обща позиция в подкрепа на ударите в Сирия. Всички членове на алианса подкрепиха ударите в Сирия, обяви генералният секретар Йенс Столтенберг. Пактът призовава Русия да осигури участието на Дамаск в Женевския процес за политическо урегулиране на конфликта в страната. „Според оценката на САЩ, Великобритания и Франция това е била много успешна операция, която значително е отслабила потенциала на Сирия за използване на химическо оръжие“, каза още Столтенберг.", "date": "2018.04.15", "title": "В Гърция горят знамето на САЩ, \"големите\" в НАТО се събират в Лондон"}
{"url": "http://epicenter.bg/article/Asad--400-mlrd--dolara-se-struva-vazstanovyavaneto-na-siriyskata-ikonomika/151884/7/0", "text": "За възстановяването на сирийската икономика са необходими 400 млрд. долара. Това е заявил сирийският президент Башар Асад на среща с руска делегация. Пред журналисти шефът на делегацията Дмитрий Саблин е предал думите на Асад, според които възстановяването на инфрасктруктурата е най-важният въпрос. То ще струва около 400 млрд. долара и ще отнеме 10 - 15 г.   „Руската делегация пристигна в Дамаск в петък, а преди това посети Хомс и Палмира. По време на срещата с пратениците на Москва сирийският президент казал, че не чака западни петролни и газови компании за работа в страната:“ Ние тук не чакаме западни компании, особено в областта на нефта и газа. Говорих за това с президента Владимир Путин в Сочи. Ние искаме тук да работят руски компании, надяваме се на тяхното бързо придвижване“. Освен това Асад заявил, че би се радвал да може да използва руския опит при организиране на многопартийни избори в страната си.“Бихме се радвали да използваме опита в партийната и парламентарна работа на Руската федерация, особено при организацията на многопартийни избори.", "date": "2018.04.15", "title": "Асад: 400 млрд. долара се струва възстановяването на сирийската икономика"}
{"url": "http://epicenter.bg/article/Advokat-se-samozapali-i-umrya-v-Nyu-York/151886/7/0", "text": "Известен американски адвокат и активист за правата на хомосексуалните е починал, след като е протестирал в парк в Ню Йорк срещу щетите, причинени на планетата, предаде Нова тв. 60-годишният Дейвид Букел е бил обявен за мъртъв, след като се е самозапалил в парка \"Проспект\" в Бруклин в събота, съобщи \"Ню Йорк Таймс\". В самоубийствена нота, изпратена до вестника и няколко други медии, Букел написал, че \"е използвал изкопаемо гориво, за да символизира какво се случва на планетата\". \"Замърсяването убива нашата планета. Повечето хора на планетата вдишват въздух, който е нездравословен и е от изкопаеми горива, и в резултат на това много от тях умират много рано\", твърди той в писмото си.   Бъкел отдавна се е борил за правата на хомосексуалните чрез съдилищата и е бил директор на брачния проект в \"Lambda Legal\", който бе начело на битката за гей бракове в САЩ.  \"Новината за смъртта на Дейвид е сърцераздирателна. Това е огромна загуба за нашето семейство \"Lambda Legal\", но и за цялото движение за социална справедливост\", каза в изявление Камила Тейлър, директор на конституционните спорове на групата. \"Дейвид беше блестящ правен визионер. Дейвид помогна да се създаде фокусът на Lambda Legal върху младежите от ЛГБТ\", казв още тя. В \"Ню Йорк Таймс\" цитираха приятелите на Букел, като казали, че той е участвал в екологични каузи след напускането на Lambda Legal. Неговата предсмъртна бележка изразявала надежда, че смъртта му ще послужи като призив за действие. ", "date": "2018.04.15", "title": "Адвокат се самозапали и умря в Ню Йорк"}
{"url": "http://epicenter.bg/article/-quot-Di-Tsayt-quot--Evropeyskiyat-sayuz-e-nesposoben-da-vodi-voyna/151894/7/0", "text": "Ударите на САЩ, Франция и Великобритания по цели в Сирия показаха за пореден път неспособността на ЕС да води каквито и да било военни действия, смята Die Zeit.   Брюксел не е в състояние да приема еднозначни решения, каквито трябва да бъдат взимани във военните конфликти, пише Улрих Ладурнер в авторска статия за германския национален ежедневник Die Zeit, цитиран от \"Фокус\", като подчертава, че разколът между държавите от Общността по въпроса за отношенията с Русия оказва роля за това. Когато стане въпрос за война, ЕС веднага се оттегля от играта – така стана през 2003 г. в Ирак, през 2011 г. в Либия, и през 2018 г., когато САЩ, Франция и Великобритания нанесоха ракетни удари срещу Сирия. Проблемът се крие в това, че въоръжените конфликти изискват еднозначни решения, пояснява германският журналист. „Да бомбардираме ли или не? Да изпратим или не войници?“ – при подобни въпроси няма пространство за маневриране, а за ЕС то е жизнено необходимо. Едва ли по друг начин целостта на 28-членната организация би могла да бъде запазена. Ето защо ЕС не е създаден за недвусмислеността на войната, обяснява авторът. Същевременно обаче Ладурнер е категоричен, че това трябва да се промени. В съседни на Европа региони има войни и Брюксел е длъжен да укрепи отбранителните си способности, ако не иска всичко да свърши зле. При това става въпрос не за военна мощ, а за способност на Общността да отстоява и прокарва своите интереси на международната сцена. Авторът подчертава, че с тази позиция са съгласни всички страни от Общността. Ако в последните месеци се забелязва прогрес в конкретна област, то това е в сферата на укрепването на отбраната. Всичко обаче все още се намира в начален етап, а ЕС се нуждае от дългосрочна стратегия – включително за Близкия изток. За такава обаче са необходими средства, а също и единство. Защо обаче тя е важна? Защото САЩ са загубили своето влияние в Близкия изток, а основна сила в региона е Русия. Оттук следва, че Брюксел трябва да изработи и стратегия за отношенията с Кремъл, каквато в момента няма, констатира Ладурнер.", "date": "2018.04.15", "title": "\"Ди Цайт\": Европейският съюз е неспособен да води война"}
{"url": "http://epicenter.bg/article/Otselyal-v-avtobusa-kovcheg-na--quot-Trakiya-quot--Chuvashe-se-shum-na-stakla--lamarini--vikove-/151874/3/0", "text": "\"Уплаших се още в първия момент, когато видях автобусът да тръгва надясно. Аз бях зад шофьора, виждах всичко и общо взето знаех, че нещата отиват натам. Може би това ме спаси, защото се хванах за нещо около мен и оттам нататък помня, че стоях в безтегловност. По едно време видях как кракът ми се обръща и след това лежах на тревата”. Така Стоян Атипов – един от оцелелите след катастрофата с автобус на магистрала „Тракия” описва инцидента пред Нова телевизия. „Видях момента, когато автобусът се изкриви на една страна, заклати се и се наклони. Аз си мислех, че ще се преобърнем, но той започна да се сурка в канавката и тогава стана кошмарът – точно този момент помня най-ярко! И чакаш! Докато се плъзга, ти чакаш! Чуваше се шум на стъкла, ламарини, викове”, споделя друг оцелял Стефан Радушев.   Той твърди, че никой не е посъветвал пътниците да сложат колани. Въпреки това Стефан търсил колан, но не видял такъв. „Според мен, ако повече си помагаме един на друг, нещата ще изглеждат по съвсем различен начин”, казва още мъжът.   През изтеклата нощ няма съществена промяна в състоянието на пациентите, настанени в КАИЛ на УМБАЛ \"Св. Анна\"-София АД, които пострадаха при катастрофата до Вакарел. Това съобщиха от пресцентъра на болницата.    \"Те са обезболени, стабилизирани и контактни\", заяви дежурният лекар в КАИЛ д-р Стефановска. Най-тежко пострадалата жена е на апаратна вентилация. Все още не е отминала опасността за живота на пациентите, настанени в \"Света Анна\" след тежката катастрофа на АМ Тракия в петък.   В района на Вакарел пътнически автобус на фирма \"Юнион Ивкони\", пътуващ от Бургас за София се преобърна, ударен от Рено. При инцидента загинаха 6 души, а 23, сред които и дете, бяха ранени. В УМБАЛ „Света Анна“ – София бяха настанени 10 пострадали - трима мъже и седем жени.", "date": "2018.04.15", "title": "Оцелял в автобуса-ковчег на \"Тракия\": Чуваше се шум на стъкла, ламарини, викове!"}
{"url": "http://epicenter.bg/article/Mazh-prebi-sas-staklena-butilka-saprugata-si-i-mladezh/151878/3/0", "text": "27-годишна жена и 17-годишен младеж са в болница, след като съпругът на жената нахлул в къщата й.    Около 00.10 часа на 15 април 34-годишният Б.Б. от град Исперих влязъл със сила в къщата на Н.Б. в село Лъвино. Съпрузите имали сключен граждански брак, но не съжителствали заедно.  Б.Б. нанесъл удари със стъклена бутилка, малък нож и юмруци на жената, както и на намиращия се на адреса тийнейджър Ш.Ш. от Лъвино.   Вследствие на нанесения побой жената е с порезна рана в областта на корема и дясната ръка, момчето е с порезна рана на главата.   Двамата пострадали са настанени в МБАЛ-Исперих без опасност за живота. По случая е образувано досъдебно производство.", "date": "2018.04.15", "title": "Мъж преби със стъклена бутилка съпругата си и младеж"}
{"url": "http://epicenter.bg/article/Drusana-shofyorka-sas-sofiyski-dzhip-razmaza-11-koli-v-Plovdiv-i-se-izpari/151880/3/0", "text": "Джип BMW със софийска регистрация смачка 10 паркирани коли в Кючука в Пловдив тази сутрин, след което водачът избяга.    Само след няколко часа бе задържана 21-годишна жена за ПТП-то, което тя причинила при шофиране след употреба на алкохол и наркотици, съобщи говорителят на ОДМВР.    Установено е, че щетите са причинени от пътнотранспортно произшествие, предизвикано от жената, водач на джип BMW. Увреждания има и по нейния автомобил. Дрегерът отчел над 1.3 промила алкохол. Установено е, че жената е шофирала и след употреба на марихуана. Тя е задържана за 24 часа.   Части от БМВ-то и от пострадалите други 10 коли са пръснати по цялата дължина на улицата, където са били паркирани.   Влизането и излизането в комплекса е затруднено, тъй като от както е пуснат в експлоатация, едното му платно перманентно се използва за паркинг на живущите.", "date": "2018.04.15", "title": "Друсана шофьорка със софийски джип размаза 11 коли в Пловдив и се изпари"}
{"url": "http://epicenter.bg/article/Avtomobil-se-vryaza-v-talpata-na-rali-v-Shumen--raneni-sa-6-dushi/151887/3/0", "text": "Състезателен автомобил се вряза в публиката по време на състезание в Шумен, предаде Канал 3.    По първоначална информация няколко души са сериозно пострадали - двама с фрактури на долни крайници, а трима с охлузвания, има и няколко с леки охлузвания.   Инцидентът е станал при третия последен манш на състезанието, като на завой варненският пилот Николай Георгиев губи контрол над автомобила и помита зрителите. Четири линейки са пристигнали на мястото.    При инцидента са пострадали шестима души – две жени и четирима мъже. Те са транспортирани в болнично заведение за преглед.   Двама души са с фрактура на краката, един - с фрактура на опашната кост, а при едно момиче има съмнения за фрактура на таза. Други двама пострадали са с различни контузии, раните им се обработват. Към момента няма опасност за живота на нито един от ранените, уточни директорът на шуменската болница Атанас Атанасов.    Сигналът е подаден малко след 14.45 часа днес, уточняват от пресцентъра на МВР. Заради инцидента състезанието беше прекратено.", "date": "2018.04.15", "title": "Автомобил се вряза в тълпата на рали в Шумен, ранени са 6 души"}
{"url": "http://epicenter.bg/article/Pensioner-ot-Plovdivsko-otkri-smes-za-zapalvane-na-dupki--garantsiya-20-g-/151885/2/0", "text": "Пенсионер от село Крумово твърди, че е открил вещество за запълване на уличните дупки, което издържа минимум 20 години.  По думите му, неговата субстванция е практически неразрушима, съобщи bTV. Пловдивското село Крумово е пословично известно със своите огромни улични дупки.   Бай Георги казва, че колкото хора има в селото, толкова са и дупките. Крумово вече има своята рецепта за спасение. Това е 68-годишният пенсиониран военен Благой Тодоров. Той твърди, че е изобретил вещество за запълване на уличните дупки, което е в пъти по-евтино и по-здраво от асфалта. За да демонстрира превъзходството на новата си технология, Благой запълнил най-голямата улична дупка и дава 20 години гаранция.  Благой кара своите съселяни да минават всеки ден с тежкотоварни машини върху запълнената дупка, след което я почиства с метла. \"Нарочно замитам, за да може да видите – не дали има пукнатина, дали има драскотина\", посочи Благой Тодоров.  Преди няколко години изобретателят излял субстанцията пред дома си. С удари с тесла демонстрира, че здравината на веществото не е помръднала. Изобретяването на заместващата асфалта по-здрава субстанция отнела на Благой 9 години. В момента той събира пари да регистрира патента си.    ", "date": "2018.04.15", "title": "Пенсионер от Пловдивско откри смес за запълване на дупки, гаранция 20 г."}
{"url": "http://epicenter.bg/article/Tsvetanov-shte-poseti-Smolyan-utre/151888/2/0", "text": "Председателят на парламентарната група на ГЕРБ и заместник-председател на партията Цветан Цветанов ще посети Смолян на 16 април 2018 г. (понеделник), съобщиха от пресцентъра на ГЕРБ.    От 14 той ще се срещне с кметове и кметски наместници от община Смолян в офиса на ГЕРБ в града. В 17 часа Цветанов, заедно с кмета на Смолян Николай Мелемов, ще направи оглед на ул. \"Проф. Асен Василев\", на която предстои да бъдат изградени подпорни стени.   Час по-късно Цветан Цветанов ще разговаря с кметове на общини в област Смолян от ГЕРБ, ръководители на общинските структури от областта и общински съветници. Срещата ще бъде в офиса на ГЕРБ в Смолян. На нея ще присъстват и депутатите от ГЕРБ-Смолян д-р Даниела Дариткова и д-р Красимир Събев. ", "date": "2018.04.15", "title": "Цветанов ще посети Смолян утре"}
{"url": "http://epicenter.bg/article/Po-ideya-na-prezidenta-Radev-strani-ot-regiona-sazdavat-institut-za-ustoychivi-tehnologii-/151889/2/0", "text": "По инициатива на президента Румен Радев държавни ръководители на страни от региона ще подпишат Меморандум за сътрудничество и създаване на Югоизточно европейски международен институт за устойчиви технологии. Подписването се очаква да се състои в рамките на Срещата на върха ЕС - Западни Балкани в София на 17 май.   В свое писмо до президента Радев Саня Дамянович – министър на науката на Черна гора и председател на Управителния съвет на Югоизточния Европейски международен Институт за устойчиви технологии, информира българския държавен глава за реализирането на идеята му по време на българското председателство на Съвета на ЕС да бъде изготвен документ за създаването на института, подписан от страните от региона, който да бъде представен пред Европейския съюз. Подкрепящите проекта държави вече са постигнали съгласие върху съдържанието на меморандума.   В началото на тази година Румен Радев проведе среща на „Дондуков“ 2 с членовете на Управителния съвет на Югоизточния Европейски международен Институт за устойчиви технологии, на която призова държавите от Балканите да демонстрират ясно своето единство и политическата си воля пред европейските институции за създаването на международния проект. На разговорите тогава българският държавен глава посочи необходимостта в кратки срокове да бъде бъдат очертани основните параметри на инициативата, а подкрепящите я държави да подпишат меморандум за сътрудничество.  ", "date": "2018.04.15", "title": "По идея на президента Радев страни от региона създават институт за устойчиви технологии "}
{"url": "http://epicenter.bg/article/-Tsacheva--Nyama-iskane-za-ekstradirane-na-balgarski-grazhdani--a-samo-za-zadarzhane/151891/2/0", "text": "\"Има много теми актуални и всичките много важни в Министерство на правосъдието. На първо място продължаваме реформата в съдебната система. Работата на правосъдния министър е да осъществява връзката със съдебната власт, в случая с ВСС. Приоритет е безспорно актуализираната стратегия, говорим за електронно правосъдие, свързаност между съдебната власт, намаляване на бюрокрацията. Това каза в ефира на Канал 3 правосъдният министър Цецка Цачева. ”В последните дни е актуална темата с изпълнение на наказанията. Това е много тежка система с години натрупани проблеми, част от тях и бягството – скандално”, каза тя. ”Изпълнението на наказанието е част от съдебната система и изпълнението на присъдите на осъдените, стремежа е гражданите да усетят справедливостта в правораздаването, като първо трябва да се работи за бързо правораздаване”, уточни правосъдният министър.   ”Освен за определен период на време, затворниците трябва да получат психологическа помощ, за да се интегрират в обществото след изтичане на наказанието”, категорична бе Цачева. ”Не мисля, че фактът с бягството ще се отрази на доклада по Механизма за сътрудничество и оценка. Проблемът е сериозен и не се подценява. Ситуацията спрямо тях не трябва да се омаловажава. Ако при всяко бягство от затвора министър си подава оставката, ще вървим от смяна на смяна”, каза още Цецка Цачева. ”Работи се по система за база данни, за да се знае от гражданите кои са издирваните лица”, съобщи правосъдният министър. \"Искам категорично да заявя, че нямаме искане за екстрадиция на българи, а искане за задържане. Българската държава  и по този договор има механизми да защити своите граждани, за които няма доказателства за престъпление. Тази седмица ще бъде проведена първата консултация\", заключи Цачева.", "date": "2018.04.15", "title": " Цачева: Няма искане за екстрадиране на български граждани, а само за задържане"}
{"url": "http://epicenter.bg/article/Sasobstvenikat-na--Yunion-Ivkoni--Polagahme-usiliya-patnitsite-da-slagat-kolani--efekt-nyamashe-/151892/2/0", "text": "Съсобственикът на „Юнион Ивкони” Ивайло Константинов заяви, че след въвеждането на изискването коланите да са задължителни за пътниците в автобусите от фирмата са полагали усилия това да се изпълнява, но в крайна сметка ефект не е имало.   След 25 години на пътя и 1 млрд. километра това са първите жертви в наш автобус, което е потресаващо за целия екип, каза той пред БТВ по повод тежката катастрофа на магистрала „Тракия”, при която загинаха шестима души, а над 20 бяха ранени.   „Когато беше променен Законът за движение по пътищата и коланите станаха задължителни за всички превозни средства, които имат съответното оборудване, още в първите няколко месеца положихме неимоверни усилия да издадем брошури и да обучим шофьори и пътници, но това не доведе до никакъв ефект. Всъщност в момента и в леките автомобили коланите са задължителни на задните седалки. Да сте видели някой да си поставя колан”, попита Константинов.   Той коментира и забележката на пострадал от катастрофата, че не е видял колани в автобуса. „Те стоят долу ниско на седалката от лявата страна, а закопчалката е от дясната.  Хипотетично можем да допуснем, че пътниците трудно забелязват тези колани, въпреки че желаещият да го намери много лесно и бързо го намира”, посочи Константинов.   „В никакъв случай не искам да кажа, че пътниците са виновни за това, че търсят колани и не ги намират. Разбира се, че шофьорът и стюардът са тези, които трябва да ги инструктират”, отбеляза той.   „Това го правихме в продължение на цяла година и когато не срещаш разбиране и никой не се опитва да контролира или санкционира виновните, очевидно това е мярка, която не работи и ние сами сме се отказали във времето от нея”, заяви Ивайло Константинов.   „При нас шофьорът, който е управлявал автобуса, няма никакви нарушения, работи от 3 години във фирмата”, допълни той. „Два часа след инцидента ръководителите на фирмата издадоха заповед, с която не само инструктират, а вече и проверяват това така ли е, но както се казва, след дъжд качулка”, подчерта Константинов.     Той посочи също, че всеки от пътниците с валиден билет има застраховка.", "date": "2018.04.15", "title": "Съсобственикът на „Юнион Ивкони”: Полагахме усилия пътниците да слагат колани, ефект нямаше "}
