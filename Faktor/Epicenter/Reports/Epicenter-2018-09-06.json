{"url": "http://epicenter.bg/article/Rumen-Radev-na-ploshtada-v-Plovdiv-/162946/2/0", "text": "Нашето единение днес е най-голямата почит към делото на онези, които извършиха Съединението. Това заяви на площад \"Съединение\" в Пловдив президентът Румен Радев. Държавният глава прие парада на празника за 133-ата годишнина на Съединението на Княжество България и Източна Румелия. Площад \"Съединение\" в Града под тепетата бе изпълнен с граждани. Държавният глава предупреди, че някои са избързали да обявят държавите за отживелица, но махалото отива в обратна посока и безродността вече не е модерна. Но веднага добави: Да не скочим от националнихилизма към агресивния национализъм и ксенофобията. Редно е да се запитаме: какво остава днес от духа на Съединението, защо потомците от Княжеството и Източна Румелия, които се събраха в общ дом, днес наричат България \"тази държава\", а някои я напускат, каза още президентът Радев. „През септември 1885 година, на седмата година от свободата, българите решават да вземат съдбата си в свои ръце. Не ги спира нищо, нито несправедливите договори, нито враждебността на Великите сили. Събираме се от година на година на славните дати да поменем героите и да почетем делата им. Гордеем се с чужди подвизи, а   започна словото си държавният глава. „Редно е да се запитаме какво остава днес от духа на Съединението, защо потомците на българите от Княжеството и от Източна Румелия, които се събраха в общ дом, днес наричат България \"тази държава\", а мнозина я напускат“, продължи Румен Радев. „Българският 20 век бе белязан от трагедии, които внесоха разкол в обществото. Уви, дори демокрацията не успя да го излекува, защото Съединението е еднократен акт, а единението е въпрос на съзряване. За героите от Възраждането България стоеше по-високо от користта, от славата, дори от живота им. Този зрял дух възроди България, той трябва да води и нашите стъпки днес, а остана да живее само в книгите и в сърцата на най-ревностните от вас“, бе категоричен президентът Румен Радев. „Някои избързаха да обявят държавите и нациите за отживелица в днешния глобален свят. Пренаписваше се историята, но махалото днес отива в обратната посока“, посочи президентът. „Народите все повече се обръщат към себе си и безродността вече не е модерна. Този процес обаче има своите скрити рискове- за да не скочим от националнихилизма в агресивния национализъм и ксенофобията трябва да се обърнем към историята, към просветленния патриотизъм на възрожденците“, каза още Румен Радев. „Зрелият патриотизъм не говори високо, а мъдро. Не отрича света, а го приема без комплекси, с ясна убеденост и увереност в собствената си стойност. Не се гордее с чужди подвизи, а более за близкия тук и сега. Не битува само в историята, а твори достойното настояще“, изтъкна той.   На тържествената заря-проверка присъстваха председателят на парламентарната група на ГЕРБ Цветан Цветанов, лидерът на БСП Корнелия Нинова, лидерът на \"Воля\" Веселин Марешки, депутати, кметът на Пловдив Иван Тотев, областният управител на Пловдив Здравко Димитров, президентът (1997 - 2002 г.) Петър Стоянов. Пред паметника на Съединението бяха положени цветя от името на всички държавни институции, представители на местната власт, политически партии и обществени организации, от десетки граждани. Тържествената заря-проверка бе предшествана от възстановка на по-важните моменти на събитията от 6 септември 1885 година, реализирана от комитет \"Родолюбие\".                ", "date": "2018.09.06", "title": "Радев на площада в Пловдив: Достойното ни минало е утеха за безпътното ни настояще!"}
{"url": "http://epicenter.bg/article/S-miting-zarya-i-vazstanovka-zapochnaha-tarzhestvata-po-sluchay-133-godini-ot-Saedinenieto/162903/2/0", "text": "Тържествата по повод Съединението на България започнаха тази вечер в някогашното село Голямо Конаре, сега град Съединение.   С митинг-заря и възстановка на моменти от събитията от 1885 година, довели до Съединението на Княжество България и Източна Румелия, в града беше отбелязана 133-тата годишнина от подвига на героите.   “Днес, 133 години по-късно, Съединението – това свято общонародно дело, си остава символ на патриотичен и революционен подем”, заяви председателят на Народното събрание Цвета Караянчева. Заедно с народни представители от Пловдив и областта тя участва в тържествената заря-проверка по покана на кмета на общината Атанас Балкански. Председателят на парламента поздрави почетните роти, прие рапорта на командващия зарята и произнесе слово по повод годишнината. По думите на Цвета Караянчева Съединението е венец на вековните усилия на българския народ да строши оковите на робството, свидетелство, че стигат „народните мишци и Божията воля“, за да се съберат в едно раздробените български земи. Тя отбеляза, че седем години разделят подписването на Сан-Стефанския мирен договор от пукота на първите пушки на северния бряг на Марица, които известяват, че Източна Румелия се присъединява към независимото Княжество България. “В тия броени години е стаена чутовна енергия, възкресила възрожденския плам и комитетския ентусиазъм на апостолите от 1876-та”, допълни председателят на парламента. “Стамболов и Каравелов, генерал Данаил Николаев и Захари Стоянов, Чардафон и Капитан Райчо и стотици знайни и незнайни сподвижници – вдъхновители на Съединението извършват безкръвно епохално дело, отечествена мисия, която няма нужда от родни „верноподаници“ и чужди покровители, а само от заклети родолюбци”, заяви Цвета Караянчева. “Съединението не е заслуга на князе и дипломати, на консули и министри, а на целокупния български народ, който изнася пред цяла Европа урок по национално единство”, подчерта председателят на парламента. Тържествата в град Съединение започнаха с панихида в памет на голямоконарците – участници в Съединението. За отбелязването на годишнината беше изнесено знамето на голямоконарската чета и с литийно шествие беше пренесено до площад “Съединение”.    ", "date": "2018.09.06", "title": "С митинг-заря и възстановка започнаха тържествата по случай 133 години от Съединението"}
{"url": "http://epicenter.bg/article/Otbelyazvame-133-godini-ot-Saedinenieto-na-Knyazhestvo-Balgariya-s-Iztochna-Rumeliya/162904/2/0", "text": "Преди 133 години българският народ написва първите редове от своята нова история. След бунтове в различни градове на Източна Румелия, подкрепени от княз Александър I Батенберг, Съединението на България е постигнато на 6 септември 1885 г. Този всенароден и желан от всички бунт е преминал почти без кръвопролития. И макар Берлинският конгрес да разпокъсва страната ни, той не успява да прекъсне здравата духовна нишка, която свързва Княжество България с Източна Румелия. Съединението се извършва след бунтове в различни градове на Източна Румелия, последвани от военен преврат на 6 септември 1885 година, подкрепен от българския княз Александър I и ръководен от майор Данаил Николаев. По традиция кулминацията на честванията са в Пловдив. Те започват в 9.30 часа в града със старт на 43-ия Международен мемориален маратон „Съединение“. Той ще тръгне от град Съединение, а финалът ще е в Пловдив на едноименния площад.   От 10.00 часа в катедралния храм „Света Богородица“ ще бъде отслужен тържествен молебен от Негово Високопреосвещенство Пловдивския Митрополит Николай. Час по-късно ще бъдат поднесени венци и цветя пред паметника на Захарий Стоянов, а в 11.30 часа – пред паметната плоча на майор Райчо Николов.   Тържествата продължават в 12.00 часа на площад „Стефан Стамболов“ с празничен концерт с участието на Биг Бенд Пловдив и солист.   На площад „Централен“, пред Военния клуб, в 18,30 часа е възстановката на събитията от 6 септември 1885 година от комитет „Родолюбие“. Половин час по-късно на площад „Стефан Стамболов“ концерт ще изнесат Студентска музикална формация „Жарава“ към ПУ „Паисий Хилендарски“.  В 19.45 часа в Музея на Съединението ще бъде открита изложбата „Пловдив в културната история на България“, а от 20.30 часа на площад „Съединение“ е тържествената заря-проверка, след която слово ще произнесе президентът на Република България ген. Румен Радев. Движението по бул. \"6 ти септември\" в участъка от бул. \"Цар Борис III Обединител\" до бул. \"Руски\" ще бъде спряно за движение на МПС от 18.00 до приключване на събитието. В тържествената заря проверка ще участват представителни блокове от 68-ма бригада „Специални сили“, Сухопътните войски, авиобазите Граф Игнатиево и Крумово, Представителният духов оркестър на ВВС. Ще присъства началникът на отбраната генерал Андрей Боцев.   В Деня на Съединението представителни военни подразделения ще участват в събития в цялата страна.   В Ямбол военнослужещи ще вземат участие в ритуал по издигане на националното знаме и шествие до Паметника на героите, загинали за националното освобождение. Представителен блок от авиобаза Безмер ще участва в тържествена проверка (заря) в града.   В Плевен с участието на представителни подразделения от гарнизон Плевен ще се проведе тържествена церемония пред паметника на загиналите от 4-и пехотен Плевенски полк в Сръбско-българската война в градската градина, а в Горна Оряховица с почетен караул и поднасяне на венци и цветя ще се чества празника пред „Паметния знак на загиналите във войните“. Военнослужещите от гарнизон Шумен пък ще поднесат венци и цветя пред паметника на загиналите във войните шуменци.   Във Варна, Бургас, Хасково и Чирпан ще се състоят тържествени ритуали по издигане на националния флаг и поднасяне на венци и цветя.   Военнослужещи от ВМС ще вземат участие и на утре, 7 септември, в Добрич в проявите по случай 102-ата годишнина от Добруджанската епопея. На 7 септември от 10.00 ч Представителният духов оркестър, почетен караул и венценосци от ВМС ще участват във военен ритуал, отдаване на почит, полагане на венци и цветя и отслужване на панихида в памет на загиналите войни пред паметника на генерал Иван Колев – Освободителя на Добруджа.      ", "date": "2018.09.06", "title": "Отбелязваме 133 години от Съединението на Княжество България с Източна Румелия"}
{"url": "http://epicenter.bg/article/Borisov--Ako-se-pouchim-ot-minaloto-i-vlozhim-usiliya-v-nastoyashteto--Balgariya-shte-bade-po-dobro-myasto/162914/2/0", "text": "Честваме 133-тата годишнина от Съединението на България с Източна Румелия. Победа, която сами сме извоювали. Вярвам, че и днес носим този несломим дух. Това е написал премиерът Бойко Борисов в профила си в социалната мрежа фейсбук по повод 133-тата годишнина от Съединението на България.   „Единството е това, което ни държи в моментите на изпитания и трудности. И днес единни трябва да работим за просперираща държава, без да чакаме друг. Ако се поучим от миналото си и вложим усилията си в настоящето, България ще бъде по-добро място за достоен живот на всички българи. Честит празник“, е написал още Бойко Борисов.", "date": "2018.09.06", "title": "Борисов: Ако се поучим от миналото и вложим усилия в настоящето, България ще бъде по-добро място"}
{"url": "http://epicenter.bg/article/Tsvetan-Tsvetanov-i-Tsveta-Karayancheva-na-molebena-v-Plovdiv/162920/2/0", "text": "Председателят на ПГ на ГЕРБ Цветан Цветанов и парламентарният шеф Цвета Караянчева присъстваха на молебена в Пловдив, отслужен от митрополит Николай по случай Съединението. В храма \"Св. Богородица\" са и кметът на града Иван Тотев и областният управител Здравко Димитров. Със звън на камбани започна тържественият молебен в църквата \"Св. Богородица\" по случай 133-годишнината от Съединението на България, написа пловдивското издание \"Марица\". На литургията дойдоха още депутатите Славчо Атанасов, Атанас Ташков, Теодора Халачева, Иво Христов и Спас Гърневски, по чието предложение по времето на правителството на Иван Костов датата 6 септември беше обявена от НС за национален празник. Тук бе и председателят на Общинския съвет в Града под тепетата Савина Петкова.   Още сутринта зам.-председателят на ГЕРБ Цветан Цветанов отправи поздрав към българите във връзка с честването на Деня на Съединението.   \"Приятели, днес се навършват 133 години от един от най-дръзките и героични актове на българския народ - Съединението на Княжество България с Източна Румелия\", написа той в социалната мрежа фейсбук.   \"Преди 133 години нашите деди ни завещаха най-свещената и българска идея за национално единение и този идеал звучи така актуално и днес. Ето защо всички днес сме длъжни да се вслушаме в мъдростта на вековете и всички българи да се стремим повече към нещата, които ни обединяват, а не към тези, които ни разделят. Националният девиз, който е изписан на Народното събрание - \"Съединението прави силата\", не е просто постулат, а отговор на въпроса как да изведем нашата Родина до онези световни висини. Нещо, което преди 133 години нашите предци, със своя политически разум и родолюбие, успяха да прозрат. Още веднъж - честит празник!\", написа още Цветанов.        ", "date": "2018.09.06", "title": "Цветан Цветанов и Цвета Караянчева на молебена за Съединението в Пловдив"}
{"url": "http://epicenter.bg/article/Boyko-Borisov-se-sreshtna-s-prezidenta-na-Indiya/162922/2/0", "text": "Министър-председателят Бойко Борисов се срещна с президента на Индия Рам Натх Ковинд. Държавният глава е на посещение в България, съобщиха от пресцентъра на Министерски съвет.   “Това посещение е много знаково за нас и ще спомогне да увеличим интензитета на нашите отношения в различни сфери”, каза министър-председателят Борисов.   Фокус на разговорите беше поставен върху възможностите за задълбочаване на икономическите отношения и сътрудничеството в областта на образованието и науката между двете страни.   “Бихме искали да увеличим значително сътрудничеството в бизнеса, инономиката и инвестициите от Индия в България. Особено в областта на образованието имаме поле за засилване на обмена”, подчерта президента Рам Натх Ковинд. Той използва случая и да поздрави премиера Борисов по повод 133-ата годишнина от Съединението на България и пожела успех и просперитет на страната ни.      ", "date": "2018.09.06", "title": "Борисов се срещна с президента на Индия: Това посещение е знаково за нас "}
{"url": "http://epicenter.bg/article/Korneliya-Ninova-/162924/2/0", "text": "Лидерът на БСП Корнелия Нинова отправи поздрав към българите във връзка с официалния празник - Деня на Съединението.   , написа в социалната мрежа лидерът на социалистическата партия.  ", "date": "2018.09.06", "title": "Корнелия Нинова: Удари часът за днешното Съединение!"}
{"url": "http://epicenter.bg/article/Revizoro--Razkrivaneto-na-nelegalnata-fabrika-za-tsigari-e-ogromen-uspeh/162925/2/0", "text": "Председателят на Комисията за борба с контрабандата в парламента  , разкрита от Специализираната прокуратура преди около месец. Помещавала се в отдадена от сина на кмета на Карнобат сграда.   „Създадена е изключително стройна организация и затова искаме да установим автора. Това, че фабриките се затворени е огромен успех, който никога досега не е постиган. Какви ще бъдат присъдите оттук нататък е друга тема. Днес ще бъдат предявени обвинения”, обясни Ревизоро.   „От доста време в митницата се говори, че част от алкохола, който се продава в България, е по цена по-ниска от себестойността. Това не е рекламна стратегия, трябва от някъде да допълваш тези разходи. За да продаваш под себестойност, значи фалираш. Неслучайно е България е рай на алкохолни туризъм. Когато някой падне и под тази цена, се разбира, че я компенсира по друг начин. , уточни Емил Димитров. Именно затова, по думите му, успехът от тази акция е огромен.   Според него е необходима преоценка защо е допуснато подобно нелегално производство. Две парламентарни комисии - за контрабандата и за икономическата политика, ще изслушат няколко министри за контрабандната. „Нека да не бъдем максималисти. Да не крием огромния успех с това, че се чакат максимални присъди за всички. Аз също го искам”, коментира Ревизоро.", "date": "2018.09.06", "title": "Ревизоро: Разкриването на нелегалната фабрика за цигари е огромен успех"}
{"url": "http://epicenter.bg/article/Minyu-Staykov-razpitan--povdigat-mu-dnes-obvinenie/162910/3/0", "text": "Повече от 2 часа е разпитван собственикът на \"Винпром Карнобат\" Миню Стайков в СДВР, съобщи БНТ. По информация на телевизията обвинения ще бъдат повдигнати днес, след като бъдат прецезирани. \r\n \r\n \r\n \r\n Собственикът на Винпром \"Карнобат\" Миню Стайков е задържан за 24 часа. Специализираната прокуратура разследва бизнеса му за данъчни престъпления и пране на пари. Сред задържаните е и синът на кмета на Карнобат. В сряда сутрин разследващи влязоха в офиси на \"Винпром Карнобат\", \"Сис Индустрийс\" и \"Топаз Мел\". Това е вторият удар срещу крупен бизнесмен у нас само за седмица.   Специализираната прокуратура разследва бизнеса на Стайков за данъчни престъпления и пране на пари. Сред задържаните още 9 души е и синът на кмета на Карнобат.   До влизането на прокурори и следователи в офиси и заводи на \"СИС Индъстрийс\" се стига по разследване срещу Миню Стайков, което е започнало в средата на юли. Тогава в родния му Карнобат е разкрита нелегална фабрика за цигари. В помещенията са само работници, шофьор на ТИР с 1000 мастербокса и двама души, които правят отцепка на пътя, по който трябва да премине товарния камион. Тогава няма арестувани.", "date": "2018.09.06", "title": "Миню Стайков разпитан, повдигат му днес обвинение"}
{"url": "http://epicenter.bg/article/Uvolniha-politsaya--napisal-akta-za-patniya-intsident-s-bashtata-na-prezidenta/162919/3/0", "text": "Полицаят, който е изготвил протокола от катастрофата в Харманли с участието с Георги Радев - баща на президента, е дисциплинарно уволнен снощи. Това съобщиха за Би Ти Ви от полицията в Хасково. Вътрешна проверка на Областната дирекция на МВР е показала, че младши автоконтрольор Митко Станков не е изпълнил служебните си задължения. Случаят се проверяваше от две дирекции на вътрешното министерство, но министър Валентин Радев подаде оставка в деня, в който резултатите трябваше да бъдат оповестени. В интервю пред медията министърът на МВР в оставка заяви, че полицаят е действал неграмотно и некомпетентно.   Младши автоконтрольор Митко Станков, който не санкционира бащата на президента Румен Радев от днес вече е вън от системата на МВР, а други четирима от РУ – Полиция – Харманли получиха сериозни наказания. Наказанията са във връзка със случая „Бащата на Радев“. При него на 17 август на кръстовище в Харманли се сблъскаха триколка и лека кола “Мерцедес”.   Информация за катастрофата, при която бащата на президента с кола и мъж в електрическа триколка се блъскат на кръгово кръстовище, излезе 9 дни по-късно, след като в интернет беше публикуван видеоклип от инцидента. На кадрите се вижда, че на мястото по-късно се появява Михаил Лисков – бивш кмет и настоящ лидер на БСП в Харманли. Коментарите под видеата бяха, че той оказал давление на полицая Станков, за да не бъде обвинен за инцидента шофьора на автомобила Георги Радев, който е баща на президента Румен Радев.   На място полицаят Станков е съставил протокол и акт на Стефчо Тодоров, водач на триколката, защото такъв вид превозни средства нямали право да се движат на уличното платно. Другият участник, Георги Радев, не е санкциониран.   Отзвукът от този случай бе широко разпространен по националните медии като новина №1, а обвиненията към полицията бе, че са прикрили инцидента. След това със случая се занимава и главният прокурор, който нареди проверка.   Водачът на трикоолката Стефчо Тодоров, който е диабетик и с влошено зрение, след инцидента е с охлузвания на ръката, а по-късно няколко пъти заявява, че няма претенции към водача на колата.    На 25 август, събота, в 7:00 часа сутринта в Харманлийското полицейско управление пристигна МВР шефът Валентин Радев. Заедно с него бе директорът на Главна дирекция „Национална полиция“ главен комисар Христо Терзийски. Те и други служебни лица разпитваха всички полицаи, занимаващи се със случая, до ранния следобед. Георги Радев престоя повече от 4 часа в харманлийската полиция за даване показания. През това време министър Валентин Радев подаде оставка, а разследващите установиха кои са виновните, наказаха ги, но след тяхното заключение случаят “Бащата на Радев” вероятно няма да приключи, защото той поражда още много въпроси  ", "date": "2018.09.06", "title": "Уволниха полицая, написал акта за пътния инцидент с бащата на президента"}
{"url": "http://epicenter.bg/article/Prof--Andrey-Pantev--Saedinenieto-e-nashiyat-zvezden-mig--Bez-boy--referendum-i-mitingi/162905/11/0", "text": "„Съединението е нашият звезден миг!“ Такава оценка на великите събития от есента на 1885 г. дава историкът проф. Андрей Пантев в интервю за Епицентър.бг., дадено в навечерието на празника през 2017 г.   „Когато една страна е привлекателна не само с миналото си, но и със съвременното си състояние, тя  тогава става магнетичен център за онези нейни сънародници, които живеят извън пределите й. Никакви субсидии, вестници, министерства, пропаганди, дори и войни не могат да осъществят тази функция. Нека напомня, че при всичките ни храбрости през Първата балканска война ние все пак имахме съюзници, каквито и да са те. А през септември 1885 г. в Пловдив, при Сливница, Гургулят, Брезник и Видинската крепост бяхме сами на света. Това бе нашият звезден миг. Ние се изсмяхме на един несправедлив договор, но в същото време показахме, че и „двете” България не само исторически, но и в тогавашен смисъл бяха не по-малко европейски от останалите ни балкански съседи, някои от които имаха почти 60 години историческа преднина преди нас“, казва той.   И припомня: „От 900 000 население на Източна Румелия българите са преобладаващият, но не единственият етнически компонент. Те са 500 000. Източна Румелия се „побългарява” по естествен културен и езиков път като етническо превъзходство, но без насилие. Затова на 6 септември става толкова лесно, леко и категорично. Няма референдум, няма митинги, княжеската войска, непоканена от никого освен от народа, влиза тържествено без бой в Пловдив. Местната жандармерия се целува с българските „нашественици”. Случайно загива само капитан Райчо Николов. След като е аналогия, възниква въпросът - защо останалото население – турци, гърци, арменци, евреи, не се съпротивляват. Много ясно - в областта със специален статут се живее по хубаво. Формално погледнато Турция има право да въведе войски за възстановяването на статуквото. Но тя не среща покана и подкрепа от местните турци.“   Запитан има ли исторически факти от Съединението през 1885 г., върху които трябва да се замислим днес, проф. Пантев отговаря: „Можем да се замислим защо сега употребяваме така папагалски съчетанието „български национални интереси”, а се държим по толкова различен начин, докато мнозина от съединистките дейци са виждали по различен начин осъществяването му. Но веднъж започнато, без непременно по техния вкус и метод, те го подкрепят независимо дали други ще си припишат заслугите за това.“  ", "date": "2018.09.06", "title": "Проф. Андрей Пантев: Съединението е нашият звезден миг! Без бой, референдум и митинги"}
{"url": "http://epicenter.bg/article/Velizar-Enchev/162916/11/0", "text": "  На 4 септември премиерът Борисов прие в Министерския съвет ръководството на партия АБВ - нейният създател и бивш лидер Георги Първанов и настоящият председател Румен Петков.   Тема на срещата бяха отношенията между България и Република Македония, съобщиха от правителствената информационна служба. Нужен е нов съвместен документ на София и Скопие, с който да се дефинира понятието \"обща история\", защото моята прогноза е, че в познатия македонистичен дух ще продължи да се прави вреден за българите прочит, каза Първанов на брифинг след разговора...   Какво се крие зад това съобщение на правителствената информационна служба, което е прецедент в дейността на министър-председателя? Досега премиер не е приемал на“Дондуков”1 лидер на извънпарламентарна партия, за да обсъжда с нея външнополитически въпрос и то такъв деликатен като македонския.   При това ръководството на АБВ не просто дискутира с министър-председателя сключения преди година договор с Македония, а предлага неговата ревизия.   Нито преди 1 август м.г., нито веднага след това, Първанов не възрази срещу договора, както това направиха дипломати и историци. Той реагира едва преди подписването на гръцко-македонския договор за името “Северна Македония”, когато България вече бе изолирана от преговорите между Атина и Скопие и то поради нашето бездействие.   Защо Борисов не прие делегация на дипломати и историци, отдавна алармиращи за пробойните в българо-македонския договор, позволяващи на македонизма да присвоява културно-историческото ни наследство, а се срещна с маргиналната АБВ? Защо по темата “Македония”Борисов не разговаря с главната опозиционна сила в Народното събрание, а предпочете отцепила се от БСП партия, открито воюваща не с ГЕРБ, а с партията-майка? Отговорът е елементарен: ГЕРБ анонсира новата си стара патерица, с която преди две години отлично си партнираше в 43-то Народно събрание.   С този ход Борисов преследва две цели. Не само да уязви парламентарната опозиция, но и да респектира коалиционните си партньори от ОП, към които отправя дискретен ултиматум: Престанете да клатите кораба на властта или ще си намеря нови коалиционни патерици – в парламента или извън него!   Всъщност АБВ е във властта, след като парламентарен секретар на вътрешния министър е неин бивш депутат. И когато бившият вътрешен министър Румен Петков атакува МВР, да не забравя кой е най-близо до министър Радев. За близостта на Първанов и Борисов не е нужно да говорим. Ако не бе рамото на бившия държавен глава, Борисов нямаше да получи нито незаслужените генералски звезди, нито кметския стол на София, нито да припари до“Дондуков”1. Първанов е един от политическите бащи на проекта “Борисов”. Очевидно е: Пенсионираният президент очаква обратна услуга от своето отроче във властта!", "date": "2018.09.06", "title": "Велизар Енчев: Борисов и Първанов анонсираха новата патерица на ГЕРБ"}
{"url": "http://epicenter.bg/article/Silno-zemetresenieto-razlyulya-Yaponiya--ima-zhertvi-i-raneni/162917/7/0", "text": "До 8 нарасна броя на загиналите в резултат на земетресението в северния японски остров Хокайдо, което разлюля тази нощ Страната на изгряващото слънце. По-рано местните власти съобщиха за трима загинали. По данни на Ен Еч Кей спасителите са открили още петима души в селището Ацума – всички те са „със спряло сърце и дишане“. Така в Япония наричат състоянието на клинична смърт, което може да бъде диагностицирано само от медици, но не и спасители.   Земетресението с магнитуд 6,7 бе регистрирано в 3.12 часа местно време (21.12 часа българско). Епицентърът на подземния трус се намира в окръг Ибури, на югозападния остров Хокайдо, а огнището е на дълбочина около 37 км. По последни данни над 100 души са пострадали и десетки се водят за безследно изчезнали. Природното бедствие доведе до проблеми с електричеството и транспорта. /ТАСС  ", "date": "2018.09.06", "title": "Силно земетресение разлюля Япония, има жертви и ранени"}
{"url": "http://epicenter.bg/article/Tramp-otreche-da-e-daval-zapoved-za-likvidirane-na-Asad/162918/7/0", "text": "Президентът на САЩ Доналд Тръмп заяви, че никога не е обсъждал със съветниците си ликвидиране на сирийския президент Башар Асад. Със съответното изявление държавният глава се обърна към журналисти в Белия дом. Той коментира информацията, публикувана в книгата на журналиста от Вашингтон поуст Боб Удуърд „Страх. Тръмп в Белия дом“, която се отнася до заповедта на Тръмп да ликвидира Асад през 2017 г.   \"Това никога не е било обсъждано\", каза президентът, цитиран от ТАСС. Както стана известно по-рано, книгата, която излиза на 11 септември, разказва за работата на администрацията на Тръмп. Според нея ръководителят на администрацията е дал на Пентагона миналата година емоционална заповед да унищожи сирийския президент Башар Асад, но министъра на отбраната Джеймс Матис не се е съобразил с тази заповед. Също така се съобщава, че ръководителят на администрацията на Белия дом Джон Кели, в разговор с колегите му нарекъл президента Тръмп идиот и също така заявил, че \"е загубил ума си\".   В допълнение текстът гласи, че месец след встъпването си в длъжност Тръмп поискал генерал Джоузеф Данфорд да разработи план за превантивен удар по Северна Корея, който смаял ветерана в сраженията. Президентът на САЩ разкритикува книгата на Удуърд заявявайки, че цитатите, съдържащи се в нея, са изфабрикувани. Той също така зададе въпрос дали журналистът не е \"агент на демократите\" заради датата на публикуване - по-малко от два месеца преди изборите в американския Конгрес в средата на ноември.    ", "date": "2018.09.06", "title": "Тръмп отрече да е давал заповед за ликвидиране на Асад"}
{"url": "http://epicenter.bg/article/Velikobritaniya-zayavi--che-Vladimir-Putin-ima--osnovna--vina-za-otravyaneto-na-Sergey-Skripal/162921/7/0", "text": "Британският министър на сигурността Бен Уолъс заяви в четвъртък, че президентът на Русия Владимир Путин е имал „основна“ отговорност за нападението с невропаралитичния газ „Новичок“ над бившия руски агент Сергей Скрипал в Солзбъри през март, предава AFP. „Той има основна вина до момента, тъй като е президент на Руската федерация и неговото правителство е това, което контролира, финансира и насочва военното разузнаване“, което Лондон обвини за извършването на нападението, заяви Уолъс пред радио „BBC“.    ", "date": "2018.09.06", "title": "Великобритания заяви, че Владимир Путин има „основна“ вина за отравянето на Сергей Скрипал"}
{"url": "http://epicenter.bg/article/-quot-Nyu-York-tayms-quot--publikuva-unishtozhitelna-statiya-sreshtu-Tramp--napisana-ot-negov-sluzhitel/162923/7/0", "text": "\r\n Вестник \"Ню Йорк таймс\" публикува анонимна статия на висш представител на администрацията на Доналд Тръмп, в която се обяснява как нейният автор се опитва заедно с други хора да се бори отвътре срещу най-лошите наклонности на президента, предадоха световните агенции. Тръмп веднага определи текста като \"страхлив\" и го нарече \"предателство\", а поведението на изданието определи като \"много нечестно\". \r\n \r\n \r\n \r\n   \r\n Публикуването на статията идва в момент, в който издания публикуваха откъси от експлозивна книга на разследващия журналист Боб Удуърд, посветена на Тръмп и на случващото се в Белия дом. В нея Тръмп е обрисуван като холерик и параноик, когото неговите сътрудници се опитвали да озаптят и дори да заобиколят, за да избегнат негови опасни отклонения. \r\n   \r\n Сега авторът на текста в \"Ню Йорк таймс\", озаглавен \"Аз съм част от съпротивата в администрацията на Тръмп\", подчертава ясно, че не става дума за негова подкрепа на действията на американската левица, а за защита на страната от поведението на нейния 45-и президент. \r\n   \r\n \"Мислим, че преди всичко имаме задължение към нашата страна и че президентът продължава да действа по начин, който е вреден за доброто здраве на нашата република\", пише в материала. \r\n   \r\n \"Това е причината, поради която ние се ангажирахме да направим онова, което можем, за да съхраним нашите демократични институции, като същевременно възпираме най-неуместните импулси на президента Тръмп, докато дойде време той да напусне поста си\", се допълва още в публикацията. \r\n   \r\n \"Сърцевината на проблема е аморалността на президента\", допълва анонимният автор. \r\n   \r\n В публикацията се отчита, че администрацията е постигнала известен напредък по въпроси като фискалната реформа, укрепване на армията и др, но авторът смята, че тези постижения са били постигнати \"въпреки, а не благодарение\" на Доналд Тръмп, чийто управленски стил е определен като \"стиснат\", \"импулсивен\" и \"неефикасен\". \r\n   \r\n В. \"Ню Йорк таймс\" обясни, че е взел решението да публикува анонимна статия по искане на нейния автор. Изданието знае неговата самоличност. \"Ние мислим, че публикуването на този материал е единственият начин да се позволи на нашите читатели да се запознаят с една важна гледна точка\", казва изданието. \r\n   \r\n Говорителката на Белия дом Сара Сандърс каза, че е разочарована, но не изненадана от решението на вестника да публикува тази статия. Тя я определи като \"необмислена и егоистична\". \r\n   \r\n \"Близо 62 милиона души гласуваха за президента Доналд Тръмп през 2016 г. Нито един от тези хора не е гласувал за един страхлив и анонимен източник на фалиращия \"Ню Йорк таймс\", каза тя, повтаряйки често използвано изявление на Тръмп. \r\n   \r\n \"Този страхливец трябва да направи едно-единствено нещо, което се налага, и да подаде оставка\", допълни Сандърс по адрес на автора на публикацията. \r\n   \r\n Агенциите припомнят, че е рядко явление да се публикува аналитична статия от анонимен автор. \r\n   \r\n Запитан за публикацията по време на събитие в Белия дом, Тръмп я нарече маловажна и позорна. По адрес на вестника, който я е публикувал, той каза: \"Те не ме харесват и аз не ги харесвам.\" \r\n   \r\n Тръмп се зарече, че никой няма да го победи на следващите избори през 2020 г., защото хората ще гласуват за него заради онова, което той е направил. Той каза, че икономическите постижения в САЩ са доказателство за способностите му като лидер. \r\n   \r\n \r\n \r\n", "date": "2018.09.06", "title": "\"Ню Йорк таймс\" публикува унищожителна статия срещу Тръмп, написана от негов служител"}
{"url": "http://epicenter.bg/article/Zeehofer--Migratsiyata-e-maykata-na-vsichki-problemi/162928/7/0", "text": "Спадът на рейтинга на водещите германски партии, включително на консервативната коалиция ХДС/ХСС, е свързано с миграционния проблем. Това заяви в интервю за вестник „Рейнише пост“ министърът на вътрешните работи Хорст Зеехофер. „Миграционният въпрос е източник на всички политически проблеми в тази страна. Повтарям това вече три години и това се потвърждава от много допитвания“, отбеляза той. „У нас за пръв път се появи партия по-дясна от ХДС/ХСС, която може да укрепи своите позиции в средносрочна перспектива. Имаме разделена държава и недостатъчна подкрепа за народните партии в обществото“, каза Зеехофер, говорейки за усилването на политическия небосклон на дяснопопулистката „Алтернатива за Германия“. Според него много германци свързват своите социални страхове с миграционния въпрос.   Вътрешният министър също така посочи трудностите при намирането на общоевропейско решение на проблема с мигрантите. „Да вземем например, споразумението с Италия – за всеки мигрант, който ние връщаме, трябва да вземем друг. Това е игра с нулев резултат. Това съдейства за установяване на ред, но не ограничава миграцията“, смята Зеехофер.   Хорст Зеехофер преди влизането си в четвъртото правителство на канцлера Ангела Меркел, беше премиер на провинция Бавария, където от края на Втората световна война безсменно управлява Християнсоциалния съюз (ХСС), по-малката партия в коалицията на национално ниво с Християндемократическия съюз (ХДС). На предстоящите по-късно тази година избори ХСС за пръв път е изправен пред възможността да загуби своето мнозинство заради усилването на „Алтернатива за Германия“.    ", "date": "2018.09.06", "title": "Зеехофер: Миграцията е майката на всички проблеми"}
{"url": "http://epicenter.bg/article/Kmetat-na-Karnobat--S-Minyu-Staykov-ne-sme-priyateli--no-se-poznavame-dobre/162906/2/0", "text": "Кмет съм на Карнобат, а Миню Стайков е работодател, не сме приятели, но се познаваме добре. Това каза в предаването „Тази сутрин” по БТВ кметът на града Георги Димитров, след като вчера прокуратурата влезе във „Винпром Карнобат” по разследване на престъпна група за пране на пари и укриване на данъци в големи размери. Бяха арестувани над 10 души, сред които и бизнесменът Миню Стайков и синът на кмета на Карнобат. В основата на арестите и претърсванията е разкритата нелегална фабрика за производство на цигари преди 2 месеца. Собственик на помещението е синът на кмета на Карнобат – 37-годишният Иван. Сградата е отдаденa под наем на фирма преди 2 или 3 години за складова и производствена дейност.   Лично аз не съм виждал договора, каза Георги Димитров. По думите му договорът не е сключен с портиера, както се твърди, а с фирма от Стара Загора. Той потвърди, че портиерите на входа на целия обект са работници на сина му и той плаща техните заплати и осигуровки. „Неговите твърдения са, че той никога не е знаел за това производство. Сигурен съм, че Иван не се познава лично със Стайков. Аз се познавам със Стайков”, каза още Георги Димитров. Кметът отбеляза също, че синът му не е виждал помещението отвътре. „Влизал е преди една седмица, след като вече е било опразнено. Машините са били изнесени веднага след проверката, останали са климатици, кашони, вижда се кухненски блок, легла и т.н.”, посочи Георги Димитров.   Кметът даде интервю по горещите събития и за Нова телевизия. В ефира на сутрешния й блок той каза: \"Знам със сигурност, че синът ми не се познава с Миню Стайков. Знае кой е, но лично никога не са се срещали\". Кметът допълни, че едва вчера е разбрал за връзката между Стайков и фабриката.  \"Синът ми ми каза, че помещението е било отдадено под наем. Получавал е някакъв наем. Издавал е фактури и си е плащал данъка\", посочи Димитров в предаването \"Здравей, България\". По думите му теренът е нает преди около две години от фирма.  На въпроса вярно ли е, че наемателят всъщност е портиерът на сградата, той отговори: \"Не, мисля, че не е така. Наемателят е старозагорска фирма, а портиерът е бил посредник между нея и сина ми - получаване на парите, подписване на договори и т.н.\".    Кметът на Карнобат определя Миню Стайков като коректен данъкоплатец. Не крие, че бизнесменът е подпомагал общината. Сумите не са големи, за празници част от разходите се поемат от фирмите на Стайков, отбелязва Георги Димитров. Стайков бил спонсор на редица общински мероприятия, за което имало и съответните документи. Относно снимките от рождени дни на бизнесмена, на които присъстват политици, той заяви: \"Доколкото знам, той е помагал на всички. Но тези неща никога не са явни. Не мисля, че е клонил наляво или надясно. Доколкото знам, отношението му е еднакво към двата политически спектъра\".      Все още се очаква да стане ясно какви обвинения ще бъдат повдигнати на арестуваните след вчерашната акция. Тази сутрин пред „Винпром Карнобат” е спокойно и не се виждат униформени и въоръжени. Винпромът вече работи, мелничният комплекс също.    ", "date": "2018.09.06", "title": "Кметът на Карнобат: С Миню Стайков не сме приятели, но се познаваме добре. Синът ми не го познава"}
{"url": "http://epicenter.bg/article/Saedinenieto/162907/2/0", "text": "Несправедливите решения на Берлинския конгрес от 01 (13) юли 1878 г. предизвикват съпротива във всички български земи. Най-активна е Източна Румелия, която се стреми към обединение с Княжество България.    е актът, с който на  6 септември 1885 година Източна Румелия се отцепва от Османската империя и се обединява с Княжество България  противно на решенията на Великите сили на Берлинския конгрес.   През април 1880 г. Константин Величков и Димитър Наумов от Източна Румелия пристигат в София на преговори с правителството. Взема се решение Княжеството да се заеме с дипломатическата подговка, а дейците от автономната област с вътрешната организация за съединението.   На 17 и 18 май 1880 г. в Сливен се създава Централен таен комитет с председател Константин Величков. В Лондон е изпратена мисия за сондиране на мнение по българския въпрос. В началото на 1884 г. консерваторите от Източна Румелия изпращат до Великите сили делегация, водена от Иван Гешов и Христо Христов, но тя е посрещната хладно.   Турските насилия в началото на 1885 г. дават нов тласък на движението. На 10 февруари в Пловдив се създава Таен революционен македонски комитет – по-късно преобразуван в Български таен централен революционен комитет с председател Захарий Стоянов.   БТЦРК използва опита на БРЦК от Букурещ. Из цяла Южна България се създават местни комитети в тясна връзка с македонските дружества от Княжеството. Провеждат се митинги, демонстрации, излизат чети. Скоро се осъзнава, че не е време за въстание в Македония.   На 25 и 26 юли 1885 г. на съвещание в с. Дермендере (сега с. Първенец, Пловдивско) БТЦРК решава да се пристъпи към съединение с Княжеството под егидата на княз Александър Батенберг. За делото са привлечени и офицерите майор Данаил Николаев, майор Райчо Николов, майор Димитър Филов и др. Изготвя се план за превземане на Пловдив.   Борбата започват панагюрци и БТЦРК призовава за незабавни действия. Хиляди въстаници от Пазарджик, Чирпан, Асеновградско се устремяват към Пловдив.   Въоръженият отряд на Продан Тишков (Чардафон) с развято знаме на Съединението, ушито лично от годеницата му Недялка Шилева, се насочва от с. Голямо Конаре (днес гр. Съединение) към Пловдив. В ранната утрин на 06 септември 1885 г. въстаниците и войската, начело с майор Данаил Николаев, арестуват областния управител Гавраил Кръстевич, който възкликва: „Аз съм българин, и аз съм за Съединението!”.   Съставено е ново правителство от д-р Георги Странски, което официално обявява Съединението на Източна Румелия с Княжество България.    в Пловдив навлизат отрядите на Чардафон Велики (Продан Тишков) и майор Данаил Николаев. Арестуван е областният управител на Източна Румелия - Гаврил Кръстевич. Създадено е временно правителство начело с д-р Георги Странски, което обявява присъединяването на Източна Румелия към Княжество България. Два дни по-късно Александър Батенберг с   утвърждава присъединяването на областта и приема да бъде титулуван занапред като княз на Северна и Южна България. Пристига в Пловдив и определя за свой помощник в Южна България д-р Странски.   Предстои международно признаване и защита на Съединението, затова новото правителство въвежда военно положение и мобилизация. През есента на 1885 г. България спасява Съединението чрез блестящи победи в Сръбско-българската война.   Въпреки съпротивата на Русия и лично на император Александър III, Съединението получава дипломатическо и международно признание. Това става чрез т.н. Топханенски акт на 24 март 1886 г. Спогодбата е подготвена от българския политик и дипломат Илия Цанов (Илия ефенди) и негов екип. С подписването на договора България и Османската империя постигат споразумение, според което Княжество България и Източна Румелия имат общо правителство, парламент, администрация, армия. Единственото разграничение между двете части на страната, запазено до Обявяването на независимостта на България през 1908 г., е това, че българският княз е формално назначаван от султана за генерал-губернатор на Източна Румелия.   Но най-важното е, че в резултат на Съединението България стана по-силна политически, икономически и духовно. Гласът на България стана по-силен и нарасна влиянието й при решаването на съдбата на Европа. България укрепна и с това, че тя привличаше нашите сънародници, останали под чуждо робство, имаше възможност да съдейства за тяхното освобождение. Друг е въпросът, че ние нямахме историческия шанс да реализираме тази възможност. Но със Съединението България възмогна икономически, културно и стана сериозен фактор на нашия континент.   Уроците на Съединението са актуални и днес. Съединението стана, защото българският народ го искаше, защото българският народ наложи на политиците да работят за това Съединение. И неслучайно дядо Вазов, който по най-точен начин чувстваше пулса на своя народ, каза, че Съединението е една от най-лесните революции, защото то беше победило вече в душите на хората.   Един от големите уроци на Съединението е, че политиците и държавниците по онова време бяха на висотата на своя народ. Някои от тях имаха различни убеждения. Но неоспоримото им достойнство беше в това, че пренебрегнаха личните си вражди и разногласия в името на важната национална цел – обединението на България, съединението на двете разпокъсани части. Денят е обявен за официален празник на страната с решение на Народното събрание от 18 февруари 1998 г.  ", "date": "2018.09.06", "title": "„Аз съм българин, и аз съм за Съединението!” "}
{"url": "http://epicenter.bg/article/Tsveta-Karayancheva--Ostavkite-na-ministrite-vlizat-v-sryada-v-Narodnoto-sabranie/162908/2/0", "text": "Имаме моменти когато председателят много се затруднява в такива ситуации. Мисля, че вчера г-жа Нинова малко прекали с това като обвини, че една цяла парламентарна група са убийци. Затова наложих това наказание – забележка. Това каза председателят на Народното събрание Цвета Караянчева от Пловдив в сутрешния блок на bTV по повод вчерашния скандал в парламента с главни действащи лица Корнелия Нинова и Вежди Рашидов.     „По този начин така се окачествяват над 1,2 млн. гласоподаватели, които са гласували за тази партия“, коментира тя думите на Нинова по повод катастрофата с 17 жертви в Своге.     Според нея, репликата на Вежди Рашидов била по-емоционална. „Но в никакъв случай не искам да някой да си мисли, че такива изказвания няма да бъдат наказани“, подчерта тя.     Относно оставките на министрите на вътрешните работи, на транспорта и на регионалното развитие, Караянчева обясни, че те ще бъдат разгледани в понеделник на коалиционния съвет, а в сряда или четвъртък ще влязат в Народното събрание.     „Оставките, които бяха подадени, с тях се пое политическа отговорност. Така се постъпва. Аз се познавам и с тримата министри – професионалисти, мъже на честта“, заяви тя.     Караянчева коментира цялостната работа на министрите от кабинета: „За мен се справят добре – по начина, по който провеждаме парламентарния контрол и отчитат дейността си“.   Според нея, няма повод за упреци към премиера, който след края на българското председателство на съвета на ЕС вече всеки петък е в парламента.     На въпрос дали Бойко Борисов управлява еднолично, каквито обвинения бяха отправени от Валери Симеонов, председателят на парламента отговори: „Не. Имаме коалиционен съвет. Той като председател на партията и министър-председател може да поиска оставките. Но те не са минали през него, те са депозирани в Народното събрание“.     „В никакъв случай не съм подложена на някакъв натиск или обаждания“, категорична беше Караянчева и добави, че с Бойко Борисов се чуват по повод организацията на мероприятия и появата му в парламента, но решенията, свързани с нейния пост тя взема сама, без политически натиск.       Председателят на парламента Цвета Караянчева разтълкува в посланието на президента Румен Радев в началото на новия политически сезон желанието му вероятно да направи политически проект.   „С това изявление той се определи като единствената опозиционна сила, но пък каза, че избори засега не са необходими, което значи, че той все още не е готов със своя политически проект”, каза Караянчева в предаването „Тази сутрин” по bTV. „Може би подготвя политически проект след мандата си, това е негово право, но за тези 5 г., които е избран, трябва да е институция обединител на българската нация”, изтъкна тя. „С това изявление той се определи като единствената опозиционна сила, но пък каза, че избори засега не са необходими, което значи, че той все още не е готов със своя политически проект”. „Може би подготвя политически проект след мандата си, това е негово право, но за тези 5 г., които е избран, трябва да е институция обединител на българската нация”, изтъкна тя. Според нея Радев не се справя с това да обединява нацията и трябва да поработи повече в тази посока. „Трябва да не се вслушва много в съветниците, които му пишат словата, а да говори от сърце”, препоръча Караянчева.   „Очаквах да го видя в парламента и там да отправи своето послание, но той има право да го прави и по телевизията. Посланието някак си ме смути, защото като държавници трябва да си говорим по друг начин. Може да имаме лично отношение един към друг, но когато си институция, трябва да говориш по друг начин”, смята Караянчева.   Караянчева заяви, че няма проблем с президентството или Министерски съвет, но президентът има такъв проблем, изразявайки непоносимост към управляващото мнозинство.     По повод „тръгването сред народа“ на БСП и Корнелия Нинова тя коментира: „Ако сега са се сетили да тръгнат сред народа, мисля, че са закъснели. Аз и моите колеги от ГЕРБ сме непрекъснато при избирателите си“. Според нея е важно социалистите да чуят какво мислят хората за тях.     Относно изказването на Корнелия Нинова след катастрофата в Своге, председателят на парламента заяви: „Не бива да си извличаме политически дивиденти от една трагедия. Не може един ден след като беше обявен траур да излезеш и да отправяш обвинения. Нека компетентните органи да си свършат работа“.", "date": "2018.09.06", "title": "Цвета Караянчева: Оставките на министрите влизат в сряда в Народното събрание"}
{"url": "http://epicenter.bg/article/Ivan-Totev--Imame-nuzhda-ot-stabilno-upravlenie/162909/2/0", "text": "„Имаме нужда от стабилно управление”, каза кметът на Пловдив Иван Тотев в предаването „Тази сутрин” по БТВ. По думите му когато градът се готви да бъде столица на културата през 2019 г., Пловдив има нужда да е стабилно управлението. „Не мога да предричам какво ще се случи, но се надявам да имаме гаранции за стабилно управление”, допълни Тотев.   По повод делото срещу Иван Тотев, според което той е ощетил общината със средства при изграждането на зоопарка, кметът коментира, че в подобни случаи не би трябвало да се коментират тези теми пред медиите. „Категорично, общината не е ощетена. Смятам, че това, което се прави в този обект ще бъде нещо прекрасно”, категоричен е Тотев. Пловдив се готви да бъде Европейска столица на културата през 2019 г., като се очаква там да пристигнат много туристи от цял свят. Въпреки това централният площад на града, познат като „Главната” не е завършен. „Това е площад, който е там от 2000 години, там е римският форум. Няма как такъв важен обект да бъде направен от днес за утре, защото гоним някаква дата. Площадът с настилката и осветлението ще бъде готов през декември”, категоричен е Тотев. Градът ще посрещне културната година и без сграда на операта, без галерия и без изложбена зала. „Когато имаме Античния театър, не е чак такъв проблем, че операта няма сграда”, коментира Тотев. Културната програма на града ще бъде на стойност 16 млн. лв.    ", "date": "2018.09.06", "title": "Иван Тотев: Имаме нужда от стабилно управление"}
{"url": "http://epicenter.bg/article/Borisov-kam-plovdivchani--Natsionalnoto-edinstvo-e-tova--koeto-nay-mnogo-ni-pomaga-v-momentite-n/162911/2/0", "text": "Министър-председателят Бойко Борисов изпрати поздравителен адрес до пловдивчани по повод Празника на Пловдив и 133-та годишнина от Съединението на България, съобщиха от пресцентъра на общината.   \"Благодаря на всеки от вас, който с отговорност и усърдие работи за развитието на Пловдив. Сигурен съм, че общите ви усилия ще продължат да дават добри резултати занапред и общината ще става все по-привлекателна дестинация за инвестиции и туризъм. Като съхранявате традициите и уникалния облик на града и същевременно развивате неговия огромен потенциал, ще постигнете много за благополучието на Пловдив\", се казва в обръщението на премиера, изпратено до кмета на града Иван Тотев.   По думите му \"националното единство е това, което най-много ни помага в моментите на изпитания и трудности\". Според Борисов важно е всички ние да продължим да гледаме в една посока - към стабилността на държавата и създаването на условия за достоен живот на всеки българин.   Специално обръщение към жителите на Пловдив за празника направиха кметът на града и председателят на Общинския съвет Савина Петкова. \"Преди 133 години нашите предци повярваха в силите си и с оръжие и смелост обединиха голяма част от духовните и исторически български територии. Те възкресиха националния идеал на един народ, изпълнен със спомени за величие и мечти за нов подем, като присъединиха процъфтяващата Източна Румелия към осакатеното от външни сили Княжество България\", припомня част от историческите факти кметът Тотев.   Според него \"пловдивчани носим духа на Съединението за поколенията след нас по пътя към достойното европейско бъдеще\". Нашето мото на проекта \"Пловдив - Европейска столица на културата\" е ЗАЕДНО не само защото тук от хилядолетия хората живеят в мир, разбирателство и уважение, но и защото всеки ден продължаваме да изпълваме със смисъл това ЗАЕДНО.    ", "date": "2018.09.06", "title": "Борисов към пловдивчани: Националното единство най-много ни помага в моменти на изпитания"}
{"url": "http://epicenter.bg/article/Rumen-Radev-shte-uchastva-v-tarzhestvenoto-otbelyazvane-v-Plovdiv-na-133-godini-ot-Saedinenieto/162912/2/0", "text": "На 6 септември президентът Румен Радев ще посети Пловдив, където ще участва в честванията по повод 133-тата годишнина от Съединението на Княжество България и Източна Румелия. Това съобщиха от прессекретариата на държавния глава. В 20.30 часа държавният глава ще участва в тържествената церемония на площад „Съединение“. В 21.00 часа президентът ще произнесе слово.", "date": "2018.09.06", "title": "Румен Радев ще участва в тържественото отбелязване в Пловдив на 133 години от Съединението"}
{"url": "http://epicenter.bg/article/Shefat-na-ukrainskiya-parlament--Adolf-Hitler-e-bil-golyam-demokrat/162929/7/0", "text": "Адолф Хитлер е бил голям демократ, каза председателят на украинския парламент Андрей Парубий, предаде РИА Новости, цитирана от Новини.бг. \"Ние не трябва да забравяме приноса на водача на Нацистка Германия към развитието на прякото управление на държавите. Фюрерът е бил привърженик на пряката демокрация. Аз лично съм изучавал много дълбоко и личността на водача на Третия райх, и механизмите на директното народно управление\", заяви шефът на Върховната рада в ефира на киевска телевизия. Изказването на Парубий стана повод опозиционният депутат Вадим Рабинович да заведе дело срещу началника си. Шефът на законодателите отговори, че думите са му били извадени от контекста. \"Аз визирах начина, по който Хитлер е провеждал референдуми със събития, които разтърсиха нашата родина, как нацистите са манипулирали общественото мнение и как чрез \"допитване\" през 1938 г. Хитлер е присъединил Австрия\", заяви той.   Русия на непризнат от международната общност референдум през март 2014 г. анексира украинския черноморски  полуостров Крим.    ", "date": "2018.09.06", "title": "Шефът на украинския парламент: Адолф Хитлер е бил голям демократ"}
{"url": "http://epicenter.bg/article/Predotvratiha-kraynodesen-puch-v-Sloveniya-/162933/7/0", "text": "Крайнодясна организация е подготвяла преврат в Словения, съобщиха местни медии, цитирани от Новини.бг. Полицията в европейската държава днес обяви за ареста на лидера на движението \"Щаерска гвардия\" Андрей Шишко и негов съратник, чието име не се съобщава. Двамата са отведени в участък в североизточния  град Марибор. Повод за операцията с участието на около 40 служители на реда стана разпространено в интернет видео. На кадрите се вижда как маскирани хора във военни униформи обещават да въведат ред в страната. Шишко бе кандидат за държавен глава през 2017 г. Той получи около два процента от гласовете на избирателите.    ", "date": "2018.09.06", "title": "Предотвратиха крайнодесен пуч в Словения "}
{"url": "http://epicenter.bg/article/Frantsiya-e-gotova-da-udari-Siriya-pri-izpolzvane-na-himichno-orazhie-v-Idlib/162934/7/0", "text": "Френската армия е готова да удари Сирия, ако бъде използвано химическо оръжие в правителствената офанзива за отвоюване на северната провинция Идлиб, съобщават от Ройтерс, цитирана от БТВ. Във вторник Русия, съюзник на сирийския президент Башар Асад, възобнови въздушните си удари по бунтовниците в Идлиб. Това се случи след седмици на бомбардировки от проправителствените сирийски военни.   Главнокомандващият на френските въоръжени сили Франсоа Льокоантре обяви, че до края на ноември се очаква да бъдат прогонени и последните останали клетки на Ислямска държава от Сирия и Ирак.  „Готови сме да нанесем удар, ако пак се използват химически оръжия. Това може да се случи на национално ниво, но е в наш интерес да го направим с възможно повече подкрепа”, допълни Льокоантре.    ", "date": "2018.09.06", "title": "Франция е готова да удари Сирия при използване на химическо оръжие в Идлиб"}
{"url": "http://epicenter.bg/article/London-se-gotvi-za-kibervoyna-s-Moskva/162935/7/0", "text": "Лондон може да прибегне до кибератаки срещу Русия и забрана за влизане на нейни граждани на територията на Великобритания в отговор на отравянето през март тази година в Солсбъри на бившия полковник от ГРУ Сергей Скрипал и неговата дъщеря Юлия, за което британското следствие обвинява Москва, съобщава БГНЕС, цитирана от Нова телевизия.   Според информация на „Дейли Телеграф“, ответните мерки на Лондон могат да включват „кибератаки, шпионаж и забрана за влизане на отделни лица“. „Кремъл трябва да почувства, че не може да действа безнаказано. Русия трябва да види, че има цена за това, което прави“, пише вестникът. “Таймс“ на свой ред пише, че британският премиер Тереза Мей се готви за „кибервойна срещу руските шпионски мрежи“. Целта на тези действия на британското правителство в киберпространството са нарушаване на комуникациите на Главното управление /наследник на ГРУ/ на ГЩ на руската армия, което Лондон смята за отговорно за отравянето в Солсбъри, както и изолиране на неговите източници на финансиране. „Великобритания ще противостои на „враждебната дейност“ на Русия с помощта на законни средства, с които разполага”, заяви по-рано днес заместник-министърът на вътрешните работи по въпросите на сигурността Бен Уолъс. Според британската версия, на 4 март в Солсбъри семейство Скрипал е отровено с „Новичок“. Великобритания обвини Русия за инцидента. Русия отхвърли тези обвинения, посочвайки, че нито в СССР, нито в Русия е имало програма за разработването на този вид химическо оръжие. Специалистите от британската военна лаборатория не успяха да установят произхода на веществото, с които бяха отровени семейство Скрипал. Скотланд Ярд издирва двама заподозрени за отравянето.    ", "date": "2018.09.06", "title": "Лондон се готви за кибервойна с Москва"}
{"url": "http://epicenter.bg/article/Stoltenberg--Nadyavam-se-pri-sledvashtata-mi-vizita-Makedoniya-da-e-chlen-na-NATO/162936/7/0", "text": "Скоро ще проведете референдум, на който да решите вашето бъдеще – членството ви в ЕС и НАТО. Вие трябва да решите дали ще гласувате и как ще гласувате. НАТО е готово да ви приеме за 30-та страна-членка. Това заяви генералният секретар на алианса Йенс Столтенберг, който е на посещение в Македония. Той припомни, че на срещата на върха през юли всички членове на НАТО се съгласиха Македония да стане член и да започне преговори за присъединяване. \"Ако приложите договора за името, ще станете държава-членка на НАТО. Надявам се, че следващия път, когато дойда тук, ще посетя страна-членка\", заяви Столтенберг.   Генералният секретар подчерта, че Северноатлантическият алианс ще продължи да оказва помощ, когато това е необходимо. Той имаше предвид помощта, която НАТО оказа на страната преди две години, когато Скопие бе сполетяно от тежко наводнение, отнело човешки животи и разрушило покъщнината на много хора. \"НАТО е повече от военен съюз, тук помагаме да се обединят хората\", добави Столтенберг.    ", "date": "2018.09.06", "title": "Столтенберг: Надявам се при следващата ми визита Македония да е член на НАТО"}
{"url": "http://epicenter.bg/article/Liderite-na-Severna-i-Yuzhna-Koreya-shte-se-sreshtnat-na-18-septemvri-v-Phenyan/162939/7/0", "text": "Нова лидерска среща планират Северна и Южна Корея, съобщава ДПА, като се позовава на правителствената пресслужба в Сеул. Новината разпространи националното радио. Южнокорейският президент Мун Дже-ин ще посети на 18-ти септември Пхенян за среща със севернокорейския лидер Ким Чен-ун. Двамата ще обсъдят конкретни стъпки за отказа от ядрени оръжия на Корейския полуостров. Това ще бъде третата среща на двамата корейски лидери тази година.  ", "date": "2018.09.06", "title": "Лидерите на Северна и Южна Корея ще се срещнат на 18 септември в Пхенян"}
{"url": "http://epicenter.bg/article/Prishtina-e-izdala-razreshenie-za-poseshtenie-na-Vuchich-v-Kosovo-na-8-i-9-septemvri/162941/7/0", "text": "Председателят на косовския парламент Кадри Весели заяви, че Прищина е издала разрешение за посещение на сръбския президент Александър Вучич в Косово на 8 и 9 септември, но това решение може да бъде променено \"в случай на дестабилизация\", предаде Танюг. Вучич обяви в края на миналия месец, че ще посети Косово за среща с местните сърби и ще произнесе там  \"една от най-важните в живота му\" речи. Посещението е предвидено ден след поредния кръг на диалога за нормализиране на отношенията, който Косово и Сърбия водят с посредничеството на Европейския съюз.   Косовският президент Хашим Тачи, който утре ще се срещне с Вучич в Брюксел, заяви, че възможностите за постигане на споразумение са много малки и че окончателното споразумение между Белград и Прищина ще има смисъл единствено ако Сърбия признае Косово като държава. Информацията е на БТА, цитирана от БНР.    ", "date": "2018.09.06", "title": "Прищина е издала разрешение за посещение на Вучич в Косово на 8 и 9 септември"}
{"url": "http://epicenter.bg/article/Tramp-podkrepi-Dogovora-mezhdu-Makedoniya-i-Gartsiya/162943/7/0", "text": "Американският президент Доналд Тръмп лично изпрати писмо до македонския държавен глава Георге Иванов, в което изразява подкрепата си за Договора между властите в Скопие и Атина за разрешаване на спора за името. \"Тази година Република Македония има много причини да бъде горда от себе си. Историческият договор от Преспа разрешава дългогодишният спор за името с Гърция и отваря пътя на Македония за членството й в НАТО и ЕС\", пише Тръмп и подчертава: \"Този договор и членството на Македония в НАТО ще увеличи сигурността, стабилността и напредъка в целия регион.\" \"САЩ имат готовност да подкрепят Македония, и по-специално в предстоящите преговори за членството Ви в НАТО. Пожелавам всичко най-хубаво на македонските граждани в този особен ден\", се казва в посланието на Тръмп до македонския държавен глава.   Писмото бе разпространено от дипломатическата мисия на Вашингтон в Скопие.      ", "date": "2018.09.06", "title": "Тръмп подкрепи Договора между Македония и Гърция"}
{"url": "http://epicenter.bg/article/Viktoriya-Skripal--Ako-Sergey-Skripal-beshe-zhiv--nyamashe-da-se-protivopostavyat-da-go-posetya/162945/7/0", "text": "„Смятам, че ако Сергей Скрипал беше жив, нямаше да се противопоставят да го посетя. Сигурно предполагат, че съм терорист и възнамерявам да отида там с този Новичок и да довърша работата. Друго обяснение не намирам.“ Това заяви Виктория Скрипал, племенница на Сергей Скрипал, на пресконференция в Москва, съобщи БНТ. След излизане от болница бащата и дъщерята Скрипал се възстановяват на неуточнено място от съображения за сигурност. Виктория Скрипал благодари на президента Путин за отношението му към семейството и действията му по случая.   След като вчера Лондон обяви имена и разпространи снимки на двамата руснаци, които обвинява за покушението в Солзбъри, премиерът Тереза Мей изтъкна пред парламента, че Великобритания и съюзниците й трябва да активизират противодействието на ГРУ.  Великобритания свиква тази вечер и Съвета за сигурност, за да представи новата информация по случая \"Скрипал\". Британски медии съобщават, че дипломатическият натиск вероятно ще е придружен от действия на британското разузнаване срещу ГРУ. Кремъл днес отхвърли като недопустими всякакви обвинения към висшите или по-ниските ешалони на властта.   Британският министър по въпросите на сигурността Бен Уолъс заяви, че руският президент Путин в крайна сметка е отговорен за нападението с \"Новичок\" срещу бившия руски шпионин Скрипал и дъщеря му. Така той хвърли на още по-високо ниво вината за покушението, след като вчера Лондон посочи като извършители двама руснаци, агенти на руското военно разузнаване. От Москва отново отхвърлиха обвиненията за всякаква съпричастност. Тази вечер обаче четири страни - САЩ, Канада, Франция и Германия в обща декларация изразиха доверие към британските заключения. Заедно с Лондон те призовават Русия да разкрие програмата си \"Новичок\".    ", "date": "2018.09.06", "title": "Виктория Скрипал: Ако Сергей Скрипал беше жив, нямаше да се противопоставят да го посетя"}
{"url": "http://epicenter.bg/article/Minyu-Staykov--sinat-mu/162942/3/0", "text": "Собственикът на Винпром Карнобат Миню Стайков, синът му - Стайко  и  още шестима души са обвинени за участие в организирана престъпна група за продажба на акцизни стоки без бандерол, извършване на данъчни престъпления и пране на пари, съобщиха от Специализираната прокуратура. Те остават в ареста за 72 часа.   На един от задържаните за 72 часа е подвигнато обвинение за избягване плащането на ДДС и възстановяване на данъчен кредит в размер на общо 1 016 139 лв., а на други трима - за държане на акцизни стоки без бандерол в големи размери. Обвинените са посочени в прессъобщението само с инициали. Сред тях, по информация на БНР, е и синът на кмета на Карнобат Иван Димитров - собственик на фабриката за незаконни цигари, разследването на която стана причина да започне и това, свързано с бизнеса на Стайков. Прокуратурата ще иска от Специализирания наказателен съд всички обвинени да останат за постоянно в ареста.      ", "date": "2018.09.06", "title": "Миню Стайков и синът му Стайко са обвинени за участие в организирана престъпна група"}
{"url": "http://epicenter.bg/article/Desetki-se-stekoha-pred-Mavzoleya-na-knyaz-Batenberg/162926/2/0", "text": "Десетки родолюбиви граждани се стекоха пред Мавзолея на княз Александър  І Батенберг за празника на Съединението. Днес се навършват 133 години от Съединението на Княжество България с Източна Румелия. Тържественото честване в столицата бе пред Мавзолея-костница на княз Александър І Батенберг.   Гражданите носеха цветя и български флагове, в двора на мавзолея звучат патриотични песни. Събитието е организирано от Столична община със специално подбрана програма. На тържеството присъстват народни представители от ГЕРБ, както и заместник-кметът на столицата доц. Тодор Чобанов. В програмата участват Националната гвардейска част, вокален ансамбъл „България”. Събитието уважиха народният представител от ПГ на ГЕРБ вицеадмирал Пламен Манушев, депутатът от ГЕРБ Христо Гаджев и др.    ", "date": "2018.09.06", "title": "Десетки се стекоха пред Мавзолея на княз Батенберг в София"}
{"url": "http://epicenter.bg/article/Londonskoto-lobi-na-Boyan-Botevo-se-sreshtna-s-Myumyun-Iskender/162927/2/0", "text": "Лобито на Боян Ботево в британската столица Лондон се срещна с кмета на община Минерални бани Мюмюн Искендер. Срещата се състоя в летния офис на кмета пред общината.   Мъжете са дошли да прекарат летните си отпуски в своя роден край и да се видят с близките си. Те обещаха да организират сериозна подкрепа на националния курорт сред българското лоби в Лондон за предстоящите Трети годишни награди на Министерството на туризма.   Миналата година Минерални бани спечели първо място в категорията Община за балнео и СПА, изпреварвайки т.нар. „столица” на СПА туризма – Велинград.   Само преди ден министър Ангелкова оповести старта при подаването на документи за участие в престижната надпревара през тази година и ние трябва да бъдем готови да дублираме постигнатия успех, каза кметът на общината Мюмюн Искендер.", "date": "2018.09.06", "title": "Лондонското лоби на Боян Ботево се срещна с Мюмюн Искендер"}
{"url": "http://epicenter.bg/article/Prezidentite-na-Balgariya-i-Indiya-shte-otkriyat-v-Sofiya-pametnik-na-Mahatma-Gandi/162913/2/0", "text": "Президентът Румен Радев и индийският му колега Ран Нат Ковинд откриха днес  в Южния парк в столицата паметник на водача на индийското движение за независимост Махатма Ганди, съобщи БНР.  \"В България делото на Махатма Ганди е известно, защото ни кара да търсим доброто и вдъхновява различни поколения през годините\", заяви президентът Радев, а индийският му колега Ковинд нарече Махатма Ганди \"Баща на нацията\".   „Мирният подвиг на Махатма Ганди, неговата любов към родината, неговият принос за раждането на съвременна Индия символично се родеят с делото на нашите смели борци за единна и нова България. Огромното значение на делото на Махатма Ганди за развитието на съвременната индийска държава, както и неговата борба срещу колониалното господство, са причината неговата личност и неговата философия да бъдат дълбоко уважавани в цял свят“, заяви президентът Румен Радев, цитиран от БНТ.   Индийският гост поздрави българите с празника на Съединението. „Днешният ден е специален за българския народ. Днес вие отбелязвате Денят на Съединението. Искам да поздравя всички по този повод! Бих искал да изкажа благодарност на българския народ за това, че той отреди това вечно място и дом за неговия паметник в красивата ви страна и точно на този особен празник“, каза държавният глава на Индия Рам Натх Ковинд.     Паметникът е дело на скулптура Иван Русев, който е реализирал много свои творби в Индия. Той решава да изобрази индийския духовен водач Махатма Ганди заедно с неговата козичка. В духа на разбирането си за света, Ганди отива с нея на кръгла маса в британския парламент в Лондон за независимостта на Индия през 1931 г. Монументът е от бронз и бял мрамор и е поставен в Южния парк, близо до паметника на Роналд Рейгън.   Президентът на Индия Рам Натх Ковинд е на държавно посещение в България по покана на българския държавен глава. Той е придружаван от съпругата си Савита Ковинд.    В рамките на визитата си в България държавният глава на Индия Рам Натх Ковинд се срещна и с министър-председателя Бойко Борисов.   Официалната делегация, водена от индийския президент, включва министърът на земеделието и селското стопанство Паршотам Рупала, членове на парламента на Република Индия.  ", "date": "2018.09.06", "title": "Президентите на България и Индия откриха в София паметник на Махатма Ганди (ОБНОВЕНА)"}
{"url": "http://epicenter.bg/article/Kaloyan-Pargov-shte-uchastva-v-mezhdunarodna-konferentsiya-na--Milenium-klub-Balgariya--v-London/162930/2/0", "text": "Лидерът на БСП - София Калоян Паргов ще участва в международната конференция „От комунизъм към капитализъм: Има ли край на прехода в Източна Европа?“, организирана от „Милениум клуб България\" в Лондон. Това съобщиха от пресцентъра на БСП - София.   Форумът е част от кампанията на сдружението на младите българи в чужбина, родени след 1981 г. „Краят на прехода“. Калоян Паргов заминава за английската столица на 7 септември, а конференцията ще се проведе на 9 септември от 10.00 часа британско време (12.00 часа - българско) в Oxford and Cambridge Club в Лондон. Лидерът на столичните социалисти ще изнесе доклад по време на конференцията, в който ще направи преглед на политическото и икономическото състояние на България по време на прехода. Освен това, на форума в Лондон Калоян Паргов ще представи и философията на „Визия за България“ на БСП. В конференцията ще участват български и международни академици от реномирани университети (London School of Economics and Political Science, Keele University, University College London, University of Oxford и др.), икономически експерти и политици. Сред участниците ще бъде и княз Кирил Сакскобургготски. По време на визитата си в английската столица, лидерът на социалистите от София ще има редица срещи с българи, част от „Милениум клуб\", на които ще обсъди различните възможности те да бъдат полезни на България с експертизата и опита си.", "date": "2018.09.06", "title": "Калоян Паргов ще участва в международна конференция на „Милениум клуб България“ в Лондон"}
{"url": "http://epicenter.bg/article/Ali--ALDE-podkrepya-evrobyudzhet-s-poveche-sredstva-za-biznesa-i-vatreshnata-sigurnost-v-ES/162931/2/0", "text": "Нарастване на финансирането на малките и средни предприятия, цифровата икономика, програмата Еразъм+, вътрешната сигурност и миграцията, борбата срещу климатичните изменения, са част от 38-те изменения в проектобюджета на Европейския съюз, които са насочени в подкрепа на политическата линия на Алианса на либералите и демократите (АЛДЕ). Те включват и предложения за увеличаване на финансирането на някои от агенциите на ЕС, които напоследък са с възложени нови отговорности, като например: Европол; Европейска агенция за оперативното управление на широкомащабни информационни системи в областта на правосъдието и вътрешните работи; Агенцията по химическите вещества и Агенцията по околната среда.   „В Бюджет 2019 предлагаме подкрепа на приоритетните политики за развитието на ЕС”, обоснова позицията на АЛДЕ евродепутатът от Алианса Неджми Али в качеството си на един от двамата докладчици по време на заседание на групата в Европейския парламент в Брюксел.   Неджми Али представи позицията на Алианса, която следва да бъде защитавана в последващите дискусии и гласувания.   Предложеният от Европейската комисия проектобюджет за следващата година в разходната си част е в размер на 148.7 млрд. евро, което представлява едно минимално нарастване от 2.7% в сравнение с настоящата година.   В общи линии представителите на АЛДЕ в Комисията по бюджети са удовлетворени от така предложения бюджет, като същевременно обаче виждането е, че би следвало да се подкрепят допълнително във финансово изражение някои основни програми, които се очаква да допринесат за ускоряване на развитието на европейската икономика, повишаване на заетостта и подобряване на сигурността на гражданите.   „По отношение на пилотните проекти и подготвителните дейности, предложението е да не се приемат тези от тях, които не са преминали успешно предварителното оценяване от страна на Европейската комисия. С предимство ще се подкрепят всичките проекти, които са с най-висока оценка (клас А), и колкото е възможно от тези с втората оценка (Клас В). Останалите проекти с по-ниска оценка няма да бъдат подкрепяни”, посочи българският евродепутат.   Що се отнася до финансирането на другите институции на ЕС, Неджми Али отново подчерта позицията в подкрепа на финансирането на три от тях: Европейския икономически и социален комитет, Комитета на регионите и Съда на ЕС.   Подкрепата се изразява преди всичко във възстановяване на орязаните средства в предложения от Европейската комисия бюджет. Това се прави основно по отношение на сигурността на сградите, комуникациите, софтуерното осигуряване и персонала.   След кратка дискусия, ръководството на групата на АЛДЕ взе решение за подкрепа на предложенията в предстоящите гласувания в Комисията по бюджети и по време на пленарната сесия на Европарламента през месец октомври.", "date": "2018.09.06", "title": "Али: АЛДЕ подкрепя евробюджет с повече средства за бизнеса и вътрешната сигурност в ЕС"}
{"url": "http://epicenter.bg/article/Mitropolit-Nikolay--Dopusnahme-duhat-na-razedinenieto-da-zavladee-dushite-ni-/162932/2/0", "text": "Допуснахме духът на разединението да завладее душите ни, заяви провдивският владика Николай в реч по случай Съединението. Той отслужи празничен молебен в църквата \"Св. Богородица\" за официалния празник.   „В този ден си спомняме обаче най-вече за великите Божии благодеяния, проявени към нашето отечество и към нашия благочестив народ. Единството ни е завещано от нашия господ и Спасител Иисус Христос. Христовата църква е единство на християнското общество. Тя е съединение на душите на християните. В този ден ние си спомняме с благодарност към Бога и молитва за вечен и блажен покой за всички герои и дейци, символи на Съединението. Спомняйки си техния подвиг, ние се задължаваме да се насърчим от каузите за единство на нашия народ. Княжество България и Източна Румелия са съединени исторически. Преди 133 години, но фактически днес за голямо съжаление съвременното наше общество се допуска духът на разединението. Светото Евангелие, което слово за вечен живот и спасение, казва, че ако една царство се раздели на две, и едната част се противопоставя на другата, ще се самоунищожи. Нека ценим Съединението и чрез връзките на Христовия мир да достигне до единство на нашия народ“, изрече Пловдивският митрополит Николай.     В края на литургията дядо Николай призова народа ни в днешно време да не се дели, така както не е бил разделен преди 133 години и да не забравяме подвига на героите от Съединението. Думите му чуха председателят на Народното събрание Цвета Караянчева, председателят на парламентарната група на ГЕРБ Цветан Цветанов, областният управител Здравко Димитров, кметът Иван Тотев, депутати и общественици.   Владиката призова присъстващите да ценят делото на Съединението и така да достигнат до единството на духа на нашия народ. Той поздрави Пловдив и жителите с празника, като призова покровителят на града Свети Ерм, който е първият епископ на древния Филипополис, да продължи да закриля града на тепетата. „Божията благодат да пребъде над този град, за благоденствието му, за неговия напредък, за мира, за щастието и спасението на всички. Бог да пази България в свобода, в единство, в независимост, в благоденствие и спасение. Амин!”, благослови дядо Николай, цитиран от Монитор.бг и Новини.бг.   След тържествения молебен официалните гости поднесоха венци и цветя на паметника на Захари Стоянов в Дондуковата градина в Пловдив и на паметната плоча на майор Райчо Николов.    ", "date": "2018.09.06", "title": "Митрополит Николай: Допуснахме духът на разединението да завладее душите ни!"}
{"url": "http://epicenter.bg/article/Sgradata--kadeto-e-podpisano-Saedinenieto-na-Balgariya--e-pusta-i-zaklyuchena-na-Shesti-septemvri/162937/2/0", "text": "Царската вила в Национален историко-археологически резерват \"Кабиюк\" край Шумен, където на 6 септември 1885 година княз Александър Първи Батенберг подписва акта на Съединението на Княжество България с Източна Румелия е пуста и заключена в днес, докато цяла България празнува една от най-важните дати в историята си, съобщава \"Булфото\".  Агенцията получила снимката от гражданин, който отишъл да посети мястото за празника.   В момента сградата е част от държавното конно стопанство \"Кабиюк\" с обособен историко-археологически резерват вътре. Стопанството е създадено през 1864 г. от русенския валия Мидхад паша като държавен конезавод в Османската империя с основна задача да снабдява армията и на Балканския полуостров с ездитни коне.    ", "date": "2018.09.06", "title": "Сградата, където е подписано Съединението на България, е пуста и заключена на Шести септември"}
{"url": "http://epicenter.bg/article/Iliyana-Yotova--Dlazhni-sme-da-vdahnem-nov-zhivot-na-dumata--quot-edinenie-quot-/162938/2/0", "text": "Длъжни сме да вдъхнем нов живот на думата \"единение\". Това написа вицепрезидентът на Република България Илияна Йотова в социалната мрежа \"Фейсбук\" по повод 133-ата годишнина от Съединението.   \"Единение – това беше идеал на нашите славни герои. Днес, 133 години след Съединението на България, това е само буквосъчетание, което безвъзвратно губи от своето съдържание\", пише вицепрезидентът. \"Заради паметта на дедите ни и бъдещето на децата ни сме длъжни да вдъхнем нов живот в думата „единение“. Само заедно, обединени около обща кауза, можем да изградим по-добро утре. Всички заедно – тези, които живеем в пределите на Родината, и тези, които, принудени или избрали, са я напуснали. Честит празник!\", пише още Илияна Йотова в социалната мрежа.", "date": "2018.09.06", "title": "Илияна Йотова: Длъжни сме да вдъхнем нов живот на думата \"единение\""}
{"url": "http://epicenter.bg/article/Zam-shef-na-Siriyskata-asotsiatsiya--Poturchvat-Idlib--Veyat-se-turski-znamena--ima-portreti-na-Erdogan/162940/2/0", "text": "Находищата на газ и петрол са надеждата на Сирия за възстановяване, заяви в предаването „12+3“ по БНР Дахер Дахер – зам.-председател на Сирийската асоциация в България. „На изток от Ефрат американците контролират 1/3 от страната чрез т.нар. кюрдските сили. Те са завладели най-големите находища. Сирия още много дълго време ще преговаря и ще иска да си върне тези находища на газ и петрол, защото те са надеждата за възстановяване. Докато ги държат американци, французи и великобританци, те на практика държат в шах мат Сирия“.   Запитан дали очаква в скоро време да бъде сложен край на джихадистката съпротива в Идлиб, той отговори: „Това ще бъде продължителен процес. Скоро няма да му се види краят. Предполагам, че още в средата на септември сирийската армия, подкрепена от Русия и Иран, ще нахлуе – няма как, това е доста възлова точка в Сирия, за да си върне териториите, най-вече защото пътят Дамаск-Алепо трябва да бъде отворен. В момента този международен път е прекъснат. Сирия няма да остави така нещата. Дали са срок на турците до средата на септември да се изтеглят частично от този район“. В Идлиб и Северно Алепо вече се търгува с турски лири, подчерта Дахер и добави: „Там се веят турски знамена. Има портрети на Ердоган. Това вече започва да прилича на потурчване на сирийски територии. Идлиб вече не този, който познаваме. Това е един вид Кандахар. Няма никаква разлика между ИДИЛ и тези групировки, идеологията е една и съща, налагат едни и същи закони, едни и същи са резултатите за нас, особено християните, които бяха изгонени“.   Той предполага, че основният дебат на техеранската конференция ще бъде за това какви преференции ще получи Турция – търговски, икономически, политически: „Те ще гледат да не се изтеглят напълно, но ще искат финансови и търговски компенсации за това“.    ", "date": "2018.09.06", "title": "Зам.-шеф на Сирийската асоциация: Потурчват Идлиб! Веят се турски знамена, има портрети на Ердоган"}
{"url": "http://epicenter.bg/article/Grazhdanski-organizatsii-poiskaha-promyana-na-upravlenskiya-model-u-nas/162944/2/0", "text": "За свикване на Велико народно събрание и промяна на управленския модел на държавата се обявиха граждански и патриотични организации от цялата страната, които се събраха на централния площад в Пловдив. Те избраха датата 6 септември, за да започнат национална обединителна инициатива. Гражданите настояват за лустрация на трите власти, отпадане на партийната система у нас и съдебно преследване на българския преход, съобщава БНТ.   Организацията на събитието се осъществяваше във фейсбук групата \"Будни за България\". Според организаторите зад тях не стоят политически партии. Следващата проява от инициативата на гражданските организации ще е пред парламента в столицата. Там хората ще поискат от народните представители да предприемат стъпки, с които да бъдат изпълнени исканията за смяна на системата. Ако не бъдат чути, са готови на протестни действия.    ", "date": "2018.09.06", "title": "Граждански организации поискаха промяна на управленския модел у нас"}
