{"url": "http://epicenter.bg/article/Mozer--Sakskoburggotski-prekasna-demokratichnite-promeni-v-Balgariya/157027/2/0", "text": "Изборната победа на НДСВ и Симеон Сакскобургготски през 2001 г. беше удар по усилията за промяна на България и превръщането й в модерна европейска държава, като и до днес развитието ни остава недостатъчно бързо. Това коментира  пред БТВ  бившият лидер на БЗНС Анастасия Мозер. Поражението отпреди 17 години е голямото й разочарование в българската политика: „На хоризонта се появи г-н Сакскобургготски и прекъсна тези промени, които станаха по време на обединението на Големите демократични сили”.   Тя оценява Иван Костов като „един много добър и деен политик”, който обаче „не беше особено добър при избора на хората около себе си и това стана причина за много и негови разочарования”. „Съжалявам, че се прекъсна този подем, който беше започнал, защото струва ми се, че България щеше да бъде много различна страна, ако бяхме спечелили тогава изборите”, коментира Мозер. За нея Ахмед Доган „има своята много успешна политика и той така успя да подреди нещата около себе си”.   Според Мозер са безпочвени критиките към Бойко Борисов за това, че поставя прекалено голям акцент върху инфраструктурата: „Аз навремето винаги казвах на колегите от БСП или БКП: След като всичко беше толкова евтино навремето, защо не направихте магистралите до Бургас или до Варна, защо не изчистихте въздуха от тези вредни вещества?“.   Критиката й към премиера е за липсата на сговорчивост, заради която сега е партньор с „Патриотите\", които \"може би не са съвсем най-лошото, но не са също така и най-сродното за ГЕРБ”. Мозер, която се завърна в българската политика през 1991 г. след дългогодишно изгнание в САЩ, сравнява Доналд Тръмп с Ричард Никсън: „Страшна истерична кампания срещу него има, която разбира се, не е напълно достойна. Той се поддава на тези неща, защото по някой път говори неща, които после променя непрестанно. Той понякога е непредвидим, което не е толкова лошо”. Според нея проблемът е, че Тръмп е „хукнал” да подобрява отношенията със Северна Корея без въобще да повдига въпроса за мизерията и неспазването на човешките права в комунистическата страна: „А Вие знаете, че всичките промени в Източна Европа започнаха от там”.", "date": "2018.06.17", "title": "Мозер: Сакскобургготски прекъсна демократичните промени в България"}
{"url": "http://epicenter.bg/article/Angelkova-platila-10-000-dolara-na-amerikanski-lobisti--Ministerstvoto-otricha/156991/2/0", "text": "Министерството на туризма е наело лобистки фирми в САЩ, които са уреждали по имейл срещи с политици, фондации и медии за министър Ангелкова. Те са получили за услугите си минимум 10 000 долара. Министерството отрече категорично да е плащало на лобисти, въпреки публичните документи в официален американски сайт.   Български министри често посещават САЩ, но само Николина Ангелкова си е позволила такова разточителство за задачи, които обичайно се изпълняват от служители на българското посолство. За нейното работно посещение във Вашингтон през февруари т.г. българските данъкоплатци са се бръкнали допълнително с по 500 долара за имейл.   Толкова струват лобистките услуги на фирмите Glanz Inc. и Sanitas International, става ясно от документите, публикувани от Министерството на Правосъдието на САЩ. От отчет на Sanitas International за извършена дейност по Закона за чуждестранните агенти (FARA) се вижда и какво са свършили лобистите. Срещу сумата от 10 601 долара те са изпратили около 20 имейла и са провели една лична среща.     От пресцентъра на Министерството на туризма отрекоха категорично да са сключвали договор за лобистки услуги с фирмата Glanz Inc., чието име фигурира в публикуваните документи. „По повод на постъпил въпрос, касаещ взаимоотношения между Министерството на туризма и компания Glanz Inc., правим следното уточнение: Министерството на туризма никога не е имало нито договорни отношения с цитираната компания, нито пък осъществява проучвания за възможна съвместна дейност, с лобистки характер“, гласи отговорът на ведомството.   „През 2017 г. Министерството на туризма проведе макар и сравнително скромна по мащаб, предвид бюджетните ограничения и обема на северноамериканския пазар, но въпреки това новаторска и успешна кампания на България като туристическа дестинация. Контрагент на министерството по проведената рекламна кампания е Corner Media.“   По-натам от подробния отговор става ясно, че на Corner Media са платени пари за рекламна кампания в САЩ за периода от 01.09 до 27.10.2017 г., тоест доста време преди визитата на Ангелкова. Сумата на договора не е известна.     Документът, с който Glanz Inc. и Sanitas International оповестяват своето споразумение с Министерството на туризма на България е подписан от Кристофър Харвин от Sanitas International и Томас Фараси от Glanz, Inc.   Проверка във фирмените регистри обаче показва, че Glanz Inc. и Corner Media имат едни и същи собственици, а Corner Media всъщност е новото име на Glanz.tv. Компанията наистина афишира като дейност външна реклама, но никога не се е занимавала с лобизъм.  Повечето от телефоните на фирмите, посочени на уеб страниците им, както и в публичните бизнес директории, не са активни.   Базата на Glanz Inc. е в офшорния щат Делауеър, но свързани фирми с такива имена и едни и същи собственици, са регистрирани едновременно в няколко щата във виртуални офиси – пощенски кутии. Всички те са фантомни и неоткриваеми. В бизнес справочниците фирмите под шапката на Glanz афишират разнообразна дейност, варираща от разработки на иновационни графенни батерии до външна реклама.   Остава загадка как Министерството на туризма е успяло да установи бизнес-отношения с Corner Media през 2017 г, както и на какво основание през 2018 свързаната с нея фирма Glanz Inc. е провела лобистка кампания, след като Министерството категорично отрича дори да е проучвало възможността за такава, а и Glanz не се явява негов контрагент.     Sanitas International се е регистрирала като лобист на 7 март 2018. В същия ден и под същия формулярен номер 6530 са регистрирани четири лобистки договора на Sanitas International – с България, Унгария, Азербайджан и един с частната фирма Aeromax. Както регистрацията на Sanitas, така и четирите заявления са подадени в нарушение на закона, след като е изтекъл десетдневния срок от началото на лобистката дейност. Освен това в тях липсва и задължителната за оповестяване информация като сумата на договора.   В случая с България, дейностите са започнали на 15 февруари и са приключили на 28 февруари, а декларацията от Sanitas е подадена чак на 7 март, много след задължителния десетдневен срок. Лобистката операция в полза на правителството на Унгария е от началото на 2018 г. Заявлението е попълнено с голямо закъснение и също без да бъде указана сумата, която унгарците са платили за услугите на посредника BSI, пише Daily Beast. От публикувания документ се разбира, че унгарското посолство е платило за стратегически съвети и анализи 15 000 долара на Sanitas.   Лобирането в полза на Азербайджан е проведено няколко дни преди да започне кампанията за Ангелкова. В тази дейност посредник на Sanitas е лобистката фирма BGR Group. Тарифата на лобистите за Ангелкова е съпоставима за десет дни, срещу 10 000 долара, а както се вижда свършеното е твърде малко. Министерството на туризма твърди, че фирмата Corner media, с която то е сключило рекламен договор през 2017 г., също е трябвало да го оповести по FARA. Такава декларация обаче изобщо не е подадена.   „На Оскарите съм“   Не става ясно колко от срещите, подготвени за министър Ангелкова, са се реализирали. Нейното посещение във Вашингтон беше представено като „двудневно работно“, а всички срещи, за които е съобщил пресцентъра на Министерството на туризма са от 22, 23 и 24 февруари. Документирани са посещения във фондация Carnegy, фондация NED, Центъра за анализи на европейски политики, World Affairs Councils of America – WACA и няколко разговора с не особено известни политици. В отчета на лобистите от Sanitas International обаче е записана активно лобистко „ухажване“ на конгресмена Джо Уилсън, като на 26 февруари, вече след края на работната визита на Ангелкова, е проведена и лична среща с него. Няма данни Ангелкова да се е срещала с Уилсън през февруари. Няма данни и да се е прибирала в България след 24-и февруари. Следващата официална изява на министърката е от 7 март от Берлин.   Но в началото на март, тя бе засечена в Лос Анжелис на церемонията за връчването на наградите „Оскар“. Относно посещението на Ангелкова в Лос Анжелис от пресслужбата на министерството съобщиха, че то било „на лични разноски по покана на актрисата и продуцент Джизела Маренго“. На една от снимките от церемонията Ангелкова позира с Маренго, след което получи признание за стилен тоалет от лайфстайл изданията. Самата министърка не пропусна да се похвали в социалните мрежи като свърза личното си присъствие на гламурната церемония със служебната си мисия в САЩ.   Очевидно е обаче, че билетът за презокеанския полет не е платен като „лични разноски“ от Ангелкова. Тя пътува до Вашингтон и обратно в качеството си на служебно лице за работна среща, макар и с твърде спорна ползотворност, а и в крайна сметка ненужно оскъпена чрез лобисткия договор.  ", "date": "2018.06.17", "title": "Ангелкова платила 10 000 долара на американски лобисти. Министерството отрича"}
{"url": "http://epicenter.bg/article/Deputatat--zaplashvan-s-pistolet-na-patya--progovori--Tova--koeto-prezhivyah--e-uzhasno/156995/2/0", "text": "Депутатът от „БСП за България“ Явор Божанков разказа какво е преживял в петък, когато на магистрала „Хемус“ го заплашиха с пистолет.   В петък народният представител се прибирал от парламентарен контрол към родния си град. Той бил със свой приятел в колата, който също станал свидетел на неприятната случка.   Изпреварвал кола, когато до него се доближила друга. Автомобилът бил с плевенска регистрация и започнал да присветква на депутата.   „В първия момент си помислих, че това е автомобил със специален режим на движение“, посочи Явор Божанков пред Нова телевизия.   След като се прибрал в дясната лента за движение, депутатът погледнал съседния автомобил. Двамата мъже викали нещо гневно. В този момент пътникът до шофьора извадил пистолет. Божанков обясни, че не познавал двамата мъже.   „Толкова бях стъписан, защото не е станало нещо, което да предизвика агресия или гняв“, посочи народният представител. Ситуацията продължила около 10 секунди.   След подаване на сигнала двамата мъже са задържани. „ Това, което преживях, е ужасно“, смята Явор Божанков.", "date": "2018.06.17", "title": "Депутатът, заплашван с пистолет на пътя, проговори: Това, което преживях, е ужасно"}
{"url": "http://epicenter.bg/article/Dzhendar-ranitsa-za-detsa-razbuni-duhovete-vav--Feysbuk-/156999/2/0", "text": "Детска раничка с две от героините на Дисни – Бел и Пепеляшка, разбуни духовете в социалните мрежи.   Кадър на въпросния артикул се появи в групата „Видяно в София” във „Фейсбук“.   На пръв поглед в чантата няма нищо особено. Единственото смущаващо е надписът, който се мъдри над двете героини на „Дисни“, а именно - Happy Boy (щастливо момче).   Напълно нормално е всяка майка да купи на момиченцето си подобна раничка. Но на момченцето си? От снимката не става ясно кой е производителят на въпросния артикул. Фактът, че кадърът е заснет в Стоков базар „Илиянци”, ни кара да предполагаме, че производителят най-вероятно е Китай, пишат във „Фейсбук“. „На нищо ги направихте тези момчета...”, „Раничка за джендърчета” и „Опитват се да ги направят меки от малки”, са само част от коментарите, които заваляха под кадъра. Някои потребители шеговито отбелязват, че „с две дами всеки бой ще е хепи”.", "date": "2018.06.17", "title": "Джендър раница за деца разбуни духовете във „Фейсбук“"}
{"url": "http://epicenter.bg/article/Saprugata-na-Tomislav-Donchev-za-posta-si-vav--Feysbuk--Ne-sam-rasist--ne-mrazya-tsiganite-/157000/2/0", "text": "Не съм расист, не мразя циганите, не смятам, че са по-долна категория от нас, но и тук монетата има две страни. Всеки трябва да има и права, и задължения. Постът ми във „Фейсбук” е насочен към това. Така съпругата на вицепремиера Томислав Дончев Светлана Дончева коментира пред БТВ публикацията си в социалната мрежа, която предизвика бурни реакции.    „Морковите за циганите са на свършване и е време за тоягата”, написа тя преди дни.   Поводът са две случки, които са я провокирали. Първата е от Габрово. „Видях видео от мой приятел в Габрово – на пръв поглед нищо необичайно, докато не пуснах звука и се чу оглушителна циганска музика, явно огласяща целия квартал. Това е кварталът, където Томислав е израснал и се вижда и блока му. Видеото е заснето в 20 ч. вечерта, а музиката идва от апартамент в блок”, посочи тя.   Музикалният тормоз бил денонощен, а полицията има ограничени правомощия. „ На пръв поглед е лесно – подаваш сигнал до полицията, която трябва да осигури обществения ред. Но не е така. Полицията може само да направи забележка, не може да влезе вътре или да отнеме устройството, а тормозът е денонощен”, каза Дончева.   Вторият повод е репортаж за бой на столично кръстовище с участие на роми. „Съчетавайки двата повода това провокира моята реакция. Това е предисторията на този според мен изкуствен скандал”, каза тя.   Категорична е, че за момента ромската интеграция е илюзия. „Има много цигани, които са успели да се интегрират и да излязат от ужасния социален модел, цигани, които завършват медицина, стават инженери. Те са пример, че не са по-долна класа от нас, но голяма част от тях не са осъзнали задълженията си към това общество и злоупотребяват с това. Смятат, че са в ролята на жертва”, посочи тя.   Дончева се извини за публикацията си. По думите й го е направила, защото „по инерция сложих циганите под общ знаменател и тези, които са се образовали и са се интегрирали могат и ще се почувстват засегнати.”   Томислав реагира както само той може – сдържано и с уважение. За мен е непонятно да се кара. Ние сме равноправни и живеем така от много години, каза още жената до вицепремиера.   „Мисля, че със случката допринесох за имиджа му, не, че той има нужда от това, той има достатъчно позитивен имидж.”   Постът е пример да се говори извън матрицата, не политически коректно. Елитът и медиите са подложени на законна цензура, казва се само половината, а проблем се решава като се сложи на масата, категорична беше тя.", "date": "2018.06.17", "title": "Съпругата на Томислав Дончев за поста си във „Фейсбук“: Не съм расист, не мразя циганите! (видео)"}
{"url": "http://epicenter.bg/article/Bivsh-sekretar-v--Meditsinski-odit--Govorim-za-koruptsiya-v-nay-zloveshtiya-y-variant/157005/2/0", "text": "„Ще изскочат смачкани преписки и подменени констатации. Аз очаквам лавина от разкрития в „Медицински одит”. Говорим за корупция в най-зловещия й вариант. До там бяха стигнали нещата, че те го бяха приели като стил за работа”.    Това прогнозира пред Нова телевизия Димитър Евлогиев, бивш главен секретар в „Медицински одит”. Той заема длъжността „главен секретар” в „Медицински одит” около 2 години, но за кратко време казва, че забелязва нередности, за които сигнализира на шефовете си.   „Проблеми във всяка администрация има, но около 2016 г. сигналите от колегите зачестиха и нещата започнаха да се влошават. Това започна да става ежедневие. Всеки Божи ден при мен идваше колега с оплакване – за оказване на натиск, за това, че е свършил работа, че има разкрития по нарушенията”, каза още Димитър Евлогиев, бивш главен секретар в „Медицински одит”.   „Обвиненията ми са към всички тези хора, към цялото ръководство. Защото ги запознах с проблема, написах го и го депозирах и те, вместо да се коригират, направиха мобилизация и се направи една организирана кампания за публичното ми очерняне – експертно, в личен план, изолация и т.н.”, добавя Димитър Евлогиев.   След напускането му обаче той не е виждал доклада за нарушенията в „Медицинския одит”.  На въпрос защо само той говори за нарушенията, Димитър Евлогиев заяви: \"Репресиите са страхотни\".", "date": "2018.06.17", "title": "Бивш секретар в „Медицински одит”: Говорим за корупция в най-зловещия й вариант"}
{"url": "http://epicenter.bg/article/Kutev--Borisov-e-premier--a-porachkovite-ubiystva-sa-na-nivoto--kogato-toy-beshe-shef-na--IPON/157006/2/48", "text": "„Трябва коренна промяна на системата и това трябва да се направи от управляващите, защото социалното министерство знае как да си подреди нещата, така че те да се случат“. Това заяви зам.-председателят на ПГ на „БСП за България“ Антон Кутев пред БНР.   Той подчерта, че година и половина се бори каузите на хората с увреждания да започнат да се случват. „Имаме готовност да внесем Закон за хората с увреждания, но се надям да сме пристиснали достатъчно управляващите, за да започнат да решават проблемите“, допълни той. По неговите думи трябва да се пренастрои системата - от Агенцията за социално подпомагане към Агенцията за интеграция на хора с увреждания, която пък няма структури.   „Това е огромна промяна и не може да се направи от друг, освен от министерството. Друг проблем е и ТЕЛК. Ако ние управляваме системата, имаме решения за голяма част от проблемите на хората с увреждания“, посочи Кутев. Народният представител подчерта, че през последната година и половина лично натиска управляващите да си напишат Закона за социалните услуги, който според собствения план на ГЕРБ, трябваше да е готов още през 2016 г. „Закон за личната помощ има изготвен от НПО от преди 10 години и не е приет по куп причини. Мая Манолова е направила лека модернизация и го вкарва в НС. Работата ни на опозиция е да изострим проблема публично, за да се намерят решения. И това го постигнахме“, каза още зам.-председателят на ПГ на „БСП за България“.   Според него министър Петков се опитва да реши проблемите на хората с увреждания, но друг е въпросът до колко системата го позволя. „Никой не може да даде точни данни колко лични асистенти са необходими. Как правят закон, без да знаят колко са необходими?“, попита Кутев. „Несъмнено трябват още пари, но в рамките на тези средства може да се направи много. Трябва да има регистър, който да е публичен и ясен. Не се знае дали се увеличава и процентът на деца с увреждания през годините. Всичко това е необходимо за обосновката на един закон“, каза още той.   Искаме вот на недоверие, за да покажем, че има тежък проблем в МВР   По повод предстоящия вот на недоверие, Антон Кутев заяви, че има огромен проблем в МВР. „Бойко Борисов е министър-председател, а поръчковите убийства са на нивото, когато той беше шеф на „ИПОН“, коментира народният представител. Като примери посочи няколко поръчкови убийства през последните месеци, бягството на затворници, както и незаконния пазар за оръжие, който според Кутев е по-голям от пазара за салам.   „ Винаги има проблеми и със законното оръжие, но то може да бъде контролирано. Проблемът е с незаконното, защото няма как да се проследи“, обясни той. „Не мога да си представя, че при сегашната техника, не може да се проследи открадната кола къде отива, не могат да се проследят телефоните и да се хванат телефонните измамници. Това е грешка на начина, по който се управлява системата“, категоричен е Кутев.    Той е на мнение, че сме имали добри и лоши министри на МВР, но този министър е абсолютно изключение от всички правила. „Той нито знае къде се намира, нито има намерение да научи. Задавал съм му няколко въпроса за тази година и половина за битовата престъпност, убийства, корупцията, нито веднъж той не каза, че има проблем. Отговорът му е, че системата си работи много хубаво. Дори не показва усещане, че в тази система има проблем“, посочи зам.-председателят на ПГ на „БСП за България“. В тази връзка Кутев припомни шесторното убийство в Нови Искър, което е показно за неадекватни полицейски действия. „Накрая виновен стана този, който е умрял. Ако бяха умрели двама, сигурно двама щяха да са виновни“, коментира той.   Кутев обясни, че вотът има за цел да фокусира вниманието на обществото и да постави въпроси, които да започнат да се решават. „Да покаже пътища за решаване, а дали ще се съобразят с тях или ще посочат други, това е работа на управляващите. Искаме вот на недоверие, за да покажем, че има тежък проблем, но и че има алтернатива“, уточни народният представител. Като необходима промяна, която трябва да се направи, той посочи „маловажен случай“.   Кутев обясни, че редовно разбиват мазетата и ги обират, но това според системата е маловажен случай и не го хваща. По тази причина и полицаите не търсят престъпниците. „Но домовете на хората продължават да са обирани, а крадците остават безнаказани“, подчерта Антон Кутев.", "date": "2018.06.17", "title": "Кутев: Борисов е премиер, а поръчковите убийства са на нивото, когато той беше шеф на „ИПОН"}
{"url": "http://epicenter.bg/article/Borisov-pozdravi-Tsipras-i-Zaev-za-dogovora-za-imeto-na-Makedoniya/157008/2/48", "text": "Премиерът Бойко Борисов поздрави гръцкия и македонския си колеги Алексис Ципрас и Зоран Заев за подписването на договора за името на Македония.   \"Поздравявам премиерите Алексис Ципрас и Зоран Заев, както и техните външни министри, за важната и храбра крачка, която заедно направиха днес\", написа Борисов на страницата си във Фейсбук.   \"Договорът за спора за името отваря пътя на Република Македония към ЕС и НАТО.   България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив - ще ни помогне да живеем заедно по-добре\", допълни той.   Поздравления за подписването на споразумението отправи и министърът на външните работи Екатерина Захариева. \"Времето ще покаже, че усилията са си стрували. Надявам се до края на месеца Съветът на ЕС в рамките на Българското председателство да отвори вратата за преговори, а през юли нашата съседка да получи зелена светлина за НАТО\", написа тя във Фейсбук.   \"Днешният ден е добър и за България - никой не може да е проспериращ и щастлив, ако съседите му не са\", подчерта Захариева.", "date": "2018.06.17", "title": "Борисов поздрави Ципрас и Заев за договора за името на Македония"}
{"url": "http://epicenter.bg/article/--AFIS--Pri-izbori-dnes-silite-na-GERB-i-BSP-biha-bili-pochti-izravneni/157009/2/0", "text": "Електоралната ножица между ГЕРБ и БСП се затвори, показва юнското национално представително изследване на Агенция „АФИС“. Ако се стигне до извънредни парламентарни избори 22.9% биха подкрепили ГЕРБ, а 22.6% – БСП. Разлика от 0.3% е статистически пренебрежителна, отбелязват от агенцията. Подобно изравняване на потенциала се случва за първи път от края на ноември 2016 г. насам. Тогава, след загуба на президентските избори, лидерът на ГЕРБ обяви оставка и курс към извънредни избори. В сравнение с м. май делът на гласуващите за ГЕРБ спада с 3%, а за БСП се увеличава с 3%. В момента Обединените патриоти биха получили 5.4%, а ДПС – 10%. Воля би изпаднала от парламента с по-малко от 2%. Сборът на гласовете за всяка от известните десните партии (ДСБ, Да, България и СДС) е 1.5 и остава далеч под бариерата от 4%. Предишни избори обаче показват,че в коалиция тези партии получават повече отколкото механичния сбор. В динамичен разрез тенденцията при ГЕРБ се движи постъпково от 27% (кръгло) през декември до 23% през юни. При БСП трендът за същия период по-скоро осцилира за отделните месеци между максимум 22.7% и минимум 20.1%. ДПС бележи ръст с около 2% и трайно измести от третото място Обединените патриоти. При Воля за този период можем да говорим за топене от 2.6% през декември до под 1%. Най-голям принос към месечната динамика имат хората в активна възраст над 30 години (-5% за ГЕРБ и + 6% за БСП) и мъже (-6% за ГЕРБи +4 за БСП). Същевременно прави впечатление, че при 18-29-годишните ГЕРБ запазва водещи позиции, а БСП спада до рекордно ниско ниво от 3%). Тази възрастова група обаче нетежи достатъчно сред избирателите, за да обърне резултата в краткосрочен план. Между предполагаемите фактори, допринасящи за посочената динамика, можем да „обвиним“ преди всичко актуалните събития: серията скандали с протестиращите майки, които прибавиха черти на хладност и бездушие към публичния образ на управляващите от ГЕРБ. Серията подадени и изтеглени оставки на министри девалвира благостойните жестове. Не може да не оказва ефект антиевропейската кампания около проблема с превозвачите, водена от депутати тъкмо на управляващите. С тези публични акции може да се обясни друга промяна – че тъкмо в последния месец на европредседателството на страната ни, доверието в ЕС спадна от 50% до 45%). Посещението в Москва и публичното покаяние на Борисов за прекъсването на двата най-големи инвестиционни проекта бе своеобразен реванш за БСП, която ги подкрепяше. Сюжетът с беглеца от затвора Пелов вероятно допринесе за намаление на доверието къмМВР с 3% спрямо май и 7% спрямо април. Ерозията на доверието е логично. От близо две десетилетия „АФИС“ констатира, че хората различават популисткия стил науправляващите от реалната политика, вградена в статуквото. С кратковременно изключение през 2007, всеки сондаж показва, че делът на хората, които смятат, че живеят по-зле от предната година, е 2-3 пъти по-голям от тези, които живеят по-добре. И сега това съотношение е 15 към 28%. Тези, които смятат, че страната се движи в правилна посока,са 22%, а онези, които смятат, че посокага е грешна, са почти три пъти повече – 57%. Затова всяка настойчива пропаганда на „успехите“ рискува да се връща като бумеранг върху управляващите партии, независимо кои са, както и става в момента. Въпреки, че през последните две години се наблюдава подобрениена заетостта и доходите, ГЕРБ вече над десетилетие се отъждествява с водената политика. В контраст част от инициативите на представителите на Обединените патриотиимпонират на консервативните нагласи (желанието за възстановяване на реда в обществото) и обърнаха процеса на обезличаване във властта – от 4-процентен спад към 3-процентно увеличение на потенциалния електорат. Спадащото доверие е плод преди всичко на усещане за криза на представителството между политици и избиратели. В последните месеци желанието за промени се върна на нивото, което беше достигнало по време на изборите миналата година. 25% искат нови избори, 27% – смяна на министри, 9% – нова коалиция в рамките на сегашния парламент. Едва 23% предпочитат запазване на правителството в сегашния му вид.  ", "date": "2018.06.17", "title": "„АФИС“: При избори днес силите на ГЕРБ и БСП биха се изравнили"}
{"url": "http://epicenter.bg/article/Roditelite-na-pochinalata-v-turski-akvapark-Vivian--Iskame-da-se-razbere-istinata--video-/156996/3/0", "text": "Веселин Вачев – един от тенорите във формацията „Уникалните гласове”, и съпругата му Антония загубиха голямата си дъщеричка – 7-годишната Вивиан, при нелеп инцидент в един от турските курорти на 7 юни.   Тя се спускала на водна пързалка, когато веднага след нея се е спуснало друго дете, което я ударило в корема. Била е откарана с линейка в една болница, после – в друга, но е починала, сърцето ѝ е спряло.   Родителите били разпитвани от полицаи за цвета на банския на детето, за това как изглежда, но в крайна сметка се оказало, че годни кадри от камерите в аквапарка няма.   Родителите търсят свидетели на инцидента от 7 юни. Подозират, че записите от камерите са изтрити. По думите им в курорта е имало много българи по това време. Освен това те не са получили никакви медицински документи, дори не са им издали смъртен акт за Вивиан.   „Важното е да се разбере истината. Искаме да разберем дали са били адекватни реакциите на всички”, казват Веселин и Антония Вачеви пред БТВ.   По казуса вече работи и Министерството на външните работи.", "date": "2018.06.17", "title": "Родителите на починалата в турски аквапарк Вивиан: Искаме да се разбере истината"}
{"url": "http://epicenter.bg/article/Rusiya-i-Sauditska-Arabiya-uvelichavat-dobiva-na-petrol/157002/4/0", "text": "Русия и Саудитска Арабия предлагат на страните от ОПЕК да увеличат производството на петрол с 1,5 млн барела на ден през третото тримесечие на 2018, обяви в събота руският министър на енергетиката Александър Новак, цитиран от агенция „Франс прес“.   Москва и Риад „предлагат увеличение през третото тримесечие с 1,5 млн и след това да се следи ситуацията на пазара“, каза Новак. „Предлагаме го само за третото тримесечие. През септември трябва да видим ситуацията на пазара и да видим какво ще правим по-нататък.   През третото тримесечие ще има ръст на търсенето, затова такива предложения са реално целесъобразни“, каза Новак.   Русия и Саудитска Арабия се договориха и за безсрочно удължаване на споразумението ОПЕК+ по време на срещата на престолонаследника принц Мохамед Бен Салман в Москва с президента Путин и решението ще се обсъди във Виена, съобщи РИА Новости, цитирайки Новак.   Путин и принц Салман се видяха на мача Русия-Саудитска Арабия, с който се откри Световното по футбол в Москва.", "date": "2018.06.17", "title": "Русия и Саудитска Арабия увеличават добива на петрол"}
{"url": "http://epicenter.bg/article/-Dragomir-Stoynev--Proektat-AETs--quot-Belene-quot--dovede-do-evolyutsiya-v-misleneto-na-GERB/156990/11/34", "text": "- Е, не е свързано с европредседателството. Ние ясно заявихме, че за големите приоритети БСП ще подкрепя правителството. Когато става въпрос за национална кауза, не трябва да се делим на управляващи и опозиция.   Ние дори закъсняхме за този вот, защото през тези няколко месеца се натрупаха доста скандални случаи, които показват, че това правителство не може да гарантира сигурността на българските граждани. Тук можем да говорим и за убийството преди няколко месеца на един великотърновски бизнесмен в центъра на София, за което все още нямаме никаква разкриваемост. Става въпрос и за начина, по който избягаха двама затворници от Централния затвор, а след това МВР беше неспособно да установи къде е тяхното местоположение. Последва и показният разстрел в центъра на Ботевград при престрелка между избягалия от затвора и друг криминално проявен. Ясно се вижда, че в сферата на сигурността има проблем.   Тук говорим и за финансова сигурност. Преди няколко седмици излезе доклад на ОЛАФ, който ясно показа, че има пробив в системата БАЦИС - нещо, за което ние от дълго време говорехме.   Има проблеми и в отбраната и за съжаление загинаха пилоти. Това показва, че може би недостигът на средства или отклоняването им понякога води до фатален край. Затова считам, че по-скоро закъсняхме с този вот на недоверие на тема сигурност. Хората не се чувстват сигурни дори в своите домове, битовата престъпност нарасна. Министърът на вътрешните работи показа досега, че е неспособен да овладее ситуацията, да ръководи МВР и най-малкото, което може да направи, е да си тръгне. Виждаме, че и журналистите вече се подиграват с неговата работа, което не е достойно за институциите в България.     - Вижте, когато има дебат, той не трябва да се води единствено и само в парламента. Важното е да се води в българското общество. По този начин хората ще бъдат информирани освен за алтернативите, но и за големите пропуски и неспособността на правителството да се справя в сектор \"Сигурност\". Един вот не е единствено и само гласуване, а е сблъсък на аргументи, на алтернативи и също така по-голяма информираност на българските граждани. Така че считам, че е правилен, както беше и първият вот на недоверие. Все пак той беше победа за БСП, защото тя бе първата партия, която от началото на прехода се осмели да вкара вот на недоверие на тема корупция. Тоест омертата между политическите сили беше нарушена. Новото ръководство на БСП показахме, че сме длъжни да бъдем откровени и да казваме истината пред българското общество. Пък българските граждани решават в крайна сметка кой е спечелил от този дебат и кой не.     - Да, но в нашето европейско семейство има напрежение за начина, по който БСП реагира относно приемането на Истанбулската конвенция. Знаете, че във вътрешен план ние бяхме подкрепени от всички вероизповедания. Неслучайно и БПЦ излезе с позиция - нещо, което не се е случвало от далечната 1944 г., когато излиза с позиция за спасяването на българските евреи. Но за съжаление нашите европейски приятели може би не разбират нашите реални притеснения и определено има натиск за промяна на позицията на БСП относно Истанбулската конвенция. Но Ви уверявам, че ръководството твърдо е решило да не променя своята позиция. Ние считаме, че трябва да се предприемат нужните законодателни промени с цел да се гарантира по-голяма сигурност на жените, които са жертви на насилие. Неслучайно предложихме и два законопроекта, които на първо четене бяха подкрепени и от ГЕРБ.   Първият е, че насилието над жена става престъпление от общ характер, т.е.не жертвата да събира доказателства и да съди своя насилник, а прокуратурата може да се самосезира и да повдигне обвинение. Вторият закон предвижда във всеки областен град да има център, който да приютява и да пази тези жени, които са станали жертви на насилие. Ако искаме реално да се борим с насилието над жени, трябва да предприемаме подобни действия. Но когато става въпрос за приемането на \"трети пол\", сегашното ръководство на БСП не може да се съгласи с подобни формулировки, които да навлизат в българското законодателство.     - Повтаря се ситуацията с Теменужка Петкова. Мисля, че министър Петков не е имал желание да подава оставка. Тя е била поискана от министър-председателя с цел да се потуши пожар. А пожарът е свързан с големите проблеми на децата с увреждания и техните семейства. Не е нормално да се прави една крачка напред и две назад - по този начин се обезличават институциите. Но истината е, че с оставка не се решават проблемите така, както е свикнал да действа министър-председателят. Просто трябват конкретни политики, които да решат проблемите на децата с увреждания. Ние отдавна апелираме за решения. Спомням си, че когато имахме среща с майките на тези деца, г-н Цветан Цветанов се самопокани на тази среща и обеща, че ще направи работна група, в която и ние ще бъдем поканени. Ние не бяхме поканени, но готвим наши законодателни промени. В крайна сметка обаче социалното министерство трябва да свърши своята работа, защото наистина майките на деца с увреждания са прави в техните искания. Но видяхте, че не бяха допуснати в парламента.     - Това е цинично. Едно такова изказване ясно показва неразбирането на проблемите на тези хора, защото в крайна сметка майките жертват своето професионално развитие, жертват всичко - само и само да отглеждат децата си, които са с увреждания, и е съвсем нормално държавата да им помага. Жалко е, че министър-председателят остава безчувствен към проблемите на група български граждани.     - Много сме далече от вземане на решение за строителството на АЕЦ \"Белене\", тъй като ГЕРБ наложиха доста ограничения по изграждането на този проект. В крайна сметка ние подкрепихме едно решение, за да се даде глътка въздух на процеса и да се направи първата крачка, да може правителството да започне реални преговори. Но с подобни ограничения - да няма държавни гаранции, да няма договори за разлика, ясно се показва, че трудно ще бъде намерен конкретен чуждестранен инвеститор, който да се съгласи на тези условия. Китайската компания, която се интересува от проекта, е много сериозна.   Може би причината за техния интерес е, че Китай планира бъдеща експанзия на Балканите и съответно ще им трябва евтина електроенергия. Жалко, че българското правителство не разбира ползите от една такава ядрена централа, и колкото по-голямо е участието на българската държава, това гарантира и по-ниска цена на електроенергията за крайния потребител, за домакинствата и за българския бизнес. Когато има чуждестранен инвеститор, той ще гони бързото изплащане на кредитите и съответно цената ще бъде висока и от това ще страдат всички. В крайна сметка  проектът АЕЦ \"Белене\" доведе до еволюция в мисленето на ГЕРБ - че България наистина трябва да строи нови ядрени мощности, което е положително. Ние останахме единствената държава на Балканите, която не инвестира в базови мощности на своята територия.     - Напълно е възможно. Най-добре би било да мине по дъното на Черно море, но това няма как да се случи. Вече всичко е въпрос на преговори - дали турската страна ще бъде търговец, или просто ще бъде транзитна страна. Ако турската страна е и търговец, тя ще купува този газ, след което ще го препродава на нас. Но това ще бъде с много по-голяма надценка. Силно се надявам да се намери правилното решение, защото трябва да има отклонение към България и явно ще бъде през сухопътната част. Но това вече ни поставя в една тотална зависимост от Република Турция. Жалко е, че се стигна дотам, при положение че и тръбите бяха тук, и корабите, които трябваше да изграждат \"Южен поток\" бяха готови, имахме разрешение за строеж. Но при падането на правителството на Орешарски  следващото правителство на ГЕРБ просто спря един проект, който щеше да гарантира националната сигурност на българската държава.     - Да, това е хубаво. То е планувано от дълги години. Аз бях министър, когато се подписа и реалният договор за 1 млрд. куб. м природен газ. Досега се чакаше построяването на ТАНАП-ТАП, след което този газ трябва да дойде в България. Разбира се, ние трябва да ускорим интерконекторната връзка с Гърция, защото оттам трябва да влезе този газ. Надявам се, че правителството ще направи всичко възможно да осъществи бързата реализация на тази връзка.     - Газовият хъб \"Балкан\" е нужен на страната проект и като част от опозицията го подкрепям. Но големият проблем е, че за него газ няма. Ще се радвам, ако България открие обещаните от Борисов находища на природен газ в Черно море, но ще трябва да чакаме минимум още 10-12 години, за да може този газ да стане търгуем. Тоест  дотогава не можем да говорим за газ от Черно море. Единственият газ, който може да захрани хъба, е от Русия. За съжаление  след спирането на \"Южен поток\" това трудно може да се осъществи. Сега, с евентуално разклонение от \"Турски поток\", ще е хубаво да захраним газовия хъб. Възможно е и с азерски газ. Но това е проект, на който му е нужно време за реализиране. А българските домакинства и бизнесът искат сега и на ниска цена природен газ. Така че това е все още медиен проект. ЕК го подкрепя, но бих желал тя да не е толкова лицемерна в тази своя подкрепа, а наистина да облекчи процедурите, така че  колкото се може по-бързо чрез \"Турски поток\" ние да можем да внасяме природен газ от Русия, а и от други държави. Да не забравяме, че ЕК беше в основата на спирането на проекта \"Южен поток\".  ", "date": "2018.06.17", "title": " Драгомир Стойнев: Проектът АЕЦ \"Белене\" доведе до еволюция в мисленето на ГЕРБ"}
{"url": "http://epicenter.bg/article/Georgi-Chapkanov--Ne-moga-bez-Balgariya--obicham-si-ya/157028/6/0", "text": "Не мога без България, обичам си я. Имах много възможности да напусна тази държава, защото са ме искали, където съм отишъл, да остана. Издържал съм някъде три-четири месеца. Това каза пред БТВ скулптурът Георги Чапкънов – Чапа.   Професор Чапкънов е роден на 24 януари 1943 г. във Вълчи дол, област Варна. След като завършва Художествената академия специализира в Париж. Негови произведения има по целия свят. Сред най-известните му творби са Слънцето на входа на НДК, емблематичните баща и син Славейкови, Света София, балерината пред Народния театър, Дон Кихот в Габрово.   Негови и са и скулптурите на Чарли Чаплин, близките му приятели Радой Ралин и Йордан Радичков, само и единствено за него позира и великият режисьор Федерико Фелини, а след това му е връчена наградата \"Сулмона\" за принос в италианската култура.   Чапа е съавтор и на герба на Република България. Има трима сина и 8 внука. На въпроса какво ни разделя сега, той отговори, че комунистическият строй ни е направил „мързеливи, негодници”.   „Тук в България нищо свястно няма. Кой оспорва, че България е най-бедната, най-болната, най-тъжната? Българинът е проклет човек. Той мрази този, който просперира, завижда му, гледа да му попречи, няма спасение тук”, допълни Чапкънов.   Той разказа историята за заминаването си в Париж. Бил е забелязан и поканен от Френския културен център. „Знаех от гимназията 50 френски думи. Имам остра графична памет, това, което знам, знам да го пиша съвършено. Първият изпит беше диктовка и аз реагирам само на думите, които знам, пиша точки, точки, точки, следващата дума – идеално написана, и накрая излиза, че това е едно нищо. Обаче листът е пред мен, обърнах го обратно и се нарисувах на колене. Видяха и диктовката, умряха от смях, и ме избраха”.   За Георги Чапкънов жена му е човекът, който най-много е обичал в живота си. „Тя роди и отгледа, децата, внуците, а и мен. Мъка ми е, скоро ще се видим”, каза той.  ", "date": "2018.06.17", "title": "Георги Чапкънов: Не мога без България, обичам си я"}
{"url": "http://epicenter.bg/article/Turtsiya-shte-stroi-AETs-v-Iztochna-Trakiya/156992/7/51", "text": "Турция ще строи атомна електроцентрала в Източна Тракия, предава гръцката медия Protothema, цитирана от агенция „Фокус“. По думите на турския министър Берат Албайрак на енергетиката третата АЕЦ в Турция ще бъде построена в Източна Тракия, като детайлите ще бъдат обявени по-късно тази година.   Според него районът е голям консуматор на електроенергия и в него няма достатъчно електроенергийни производствени мощности.   В интервюто пред CCN Turk Албайрак е обявил, че изграждащата се в момента АЕЦ „Аккую“ от руската компания „Росатом“ ще започне работа през 2023 година.", "date": "2018.06.17", "title": "Турция ще строи АЕЦ в Източна Тракия"}
{"url": "http://epicenter.bg/article/Harvatiya-nadvi-Nigeriya-s-2-0-sled-grubi-greshki-na--quot-superorlite-quot--/156989/8/0", "text": "Хърватия победи Нигерия с 2:0 и оглави група \"D\" на Мондиал 2018. \"Шахматистите\" контролираха събитията на терена през по-голяма част от срещата и заслужено спечелиха трите точки, предаде бТВ.  И двете попадения обаче дойдоха след груби грешки на нигерийски играчи.  Модрич и компания имаха преимущество, но въпреки че владееха повече топката, липсваха чисти голови положения пред противниковата врата.  Все пак в 32-ата минута тимът на Златко Далич откри резултата. След ъглов удар Манджукич отклони топката с глава тя се отби в краката на Етебо и се оплете в мрежата - 1:0. Малко преди почивката \"суперорлите\" бяха близо до изравняване, но шут на Алекс Иуоби бе блокиран.  Нигерия започна по-активно втората част, постепенно обаче хърватите отново взеха превес.  В 71-ата минута, отново при ъглов удар, Еконг \"тушира\" Манджукич в наказателното поле и за Хърватия бе отсъдена дузпа. Капитанът Модрич застана зад топката и не сбърка, оформяйки крайния резултат - 2:0.  ", "date": "2018.06.17", "title": "Хърватия надви Нигерия с 2:0 след груби грешки на \"суперорлите\" "}
{"url": "http://epicenter.bg/article/Prikazni-gledki-i-opasni-zavoi-v-Italiya--hapvane--zdrav-turbofolk-i-vineni-turove-v-Sarbiya-/156975/10/0", "text": "  Легендата мълви, че ако изкачите 62-те стъпала до катедралата Свети Андрей в Амалфи хванати за ръка с любимия човек, непременно ще се разделите. Казвам ви го, за да сте подготвени ако попаднете на приказното италианско крайбрежие, където всяка гледка е достойна за десктоп на компютъра ви.   Между другото, цялото градче Амалфи е под егидата на ЮНЕСКО.  А Стайнбек е казал за друго кътче в същата околност „Позитано те разтърсва дълбоко. То е място съновидение, което не е съвсем реално, докато си там, но става болезнено реално, щом си тръгнеш”.  Ненапразно местните са избрали за мото на родното си място „Ние не мечтаем да отидем в рая, защото живеем в него”.   Журналистката Даниела Палазова сбъдна мечтата си за италианска романтика като празнува кръглата си годишнина в тази част от любимата си страна. И сподели с Покана за пътуване наръчника си за оцеляване.   Онова, което Даниела Палазова пропусна да разкаже е, че освен Амалфи, Позитано и Равело, интересни са малкото селце Четара, известно с рибарите и рибната кухня, естественият морски резерват Нерано - с популярните спагети с тиквички, любими на Джаки Кенеди-Онасис, както и селцето Конча дей Марини, прочуто със сладкиша на бенедиктинските монахини, наречен Столятела Санта Роса, на който е посветен цял фестивал през август.   Накрая можем да обобщим: ако искате изкуство и архитектура отидете в Амалфи и Атрани, за храна и вино – в Четара, Нерано и Санта Агата. Позитано е за млади двойки и нощни птици, Праяно и Конча дей Марини - за романтика, Равело –за спокойствие, гледки и класическа музика, Майори и Минори - за плаж.   В минутите за родолюбие Светослав Марков ще ни поведе към българските военни гробища в Унгария.   За любителите на географията Белград е столицата на Сърбия, за почитателите на историята е тренировъчният плац на Първа и Втора българска легия. За феновете на доброто хапване и пийване на фона на здрав турбофолк Белград е лелеяна мечта. И по комшийски лесно постижима. Може би затова 40 000 българи годишно прекосяват границата при Драгоман, а за братята сърби сме в Топ 10 на най-предпочитаните гости.   В София бяха представени възможностите за къс туристически пас не само в Белград, а и на други места.   Ирена Алексич – съветник на директора по международните въпроси на туристическата организация на Белград и Тихана Путин от Нови сад споделят с какво Сърбия   Когато слушахме със зяпнали уста как Златимир Йочев преди време ни разказваше за  сърните и елените, които се галят в туристите в Япония, го накарахме да обещае пак да гостува в Покана за пътуване щом се завърне от Китай. Човекът се врече и го изпълни.   Китайците казват „Ако нещо е отминало, не говори повече за него”. Със сигурност това не важи за водещия на сутрешния блок от телевизия България он еър Златимир Йочев и неговите приключения в Китай. Той продължава да разказва.   Докато сме на китайска вълна да ви кажа още една тамошна мъдрост „И най-дългото пътешествие започва с една-единствена стъпка”. Ще бъдем щастливи ако тази стъпка за вас е Покана за пътуване. Напомням ви, че на страницата ни във Фейсбук приключенията продължават   ", "date": "2018.06.17", "title": "Приказни гледки и опасни завои в Италия, хапване, здрав турбофолк и винени турове в Сърбия "}
{"url": "http://epicenter.bg/article/Rosen-Plevneliev-i-Desi-Banova-veche-sa-semeystvo/157013/10/0", "text": "Президентът на републиката (2012-2017) Росен Плевнелиев се врече във вечна вярност на избраницата си - красивата Деси Банова. Това се случи на церемония в София, предаде Нова телевизия.   Присъстваха децата на младоженците - синовете му Асен и Павел и дъщеря й Йоанна, тъщата на президента Лили и кумовете на младото семейство.   Десислава Банова-Плевнелиева - така се казва вече булката. Младото семейство се врече и пред закона, и пред Бога. Противно на писанията в жълтите медии, сватбата не е пищна и младоженците не се къпят във вана с шампанско, а е в най-тесен кръг и тече в момента в София.", "date": "2018.06.17", "title": "Росен Плевнелиев и Деси Банова вече са семейство (снимки)"}
{"url": "http://epicenter.bg/article/Nedelyata-predizvika-problemi--na-koito-nyama-da-se-znae-kraya/157029/10/101", "text": "       Денят е предназначен за поемане на лична отговорност, изпълнения на задачите и обещанията, които сте поели. Дневната нумерологична карта е с път на живота 8 и ще активира обръщане на внимание към детайлите. Психическа и физическа натовареност, уреждане на дреболии, срещи, плащания и решаване на финансови проблеми.   Сутринта започва с размисли върху чувствата и за работата, към обяд се активират мераци, а в следобедните часове и вечерта ще се наложи да спазите обещания свързани с плащания.   Мото: Днес поемам пълна отговорност за случващото се!    Днешният ден  поставя нумерологичен аспект за щастливо начало в сутрешните часове на деня, както и добри възможности за приключване, работа и срещи. Дневната нумерологична карта е с път на живота 9, активира дейности, свързани с деца, коли, дом, складиране. Ще се наложи да мислите, за да се справите интелигентно със задачите си.   Някои от нещата ще стават наготово, но за други ще трябва да се погрижите. Към обед денят ще внесе баланс, любовни трепети, а към края на деня ще трябва да се мотивирате, за да проведете срещите си и да завършите работата си.   Мото: Чувствам се благодарен за нещата, които имам!     През този ден предстои да преживеем астрална геометрия, в който добрите възможности ще са малко. Дневната нумерологична карта е с път на живота 1 и ще активира желание да се скриете от проблеми при начало на нещо, при запознанство, щастие, интриги и чувства. Сутринта започва с игра пред друг, преминава в разговори и изненади, когато в следобедните часове ще се наложи да вземете решение, за да избегнете клюки. Вечерта завършва със срещи и щастливо начало.   Мото: Чувствам се благословен за живота, с който съм дарен!    Днешният ден от  седмицата ще ви донесе стабилност в дома, семейството и работата. Денят е ориентиран към материалното, социалното и красивото. Ще се наложи да съобразите плановете си с друг човек, за да сте добре.   Сутринта започва тихо и ще се чувствате във форма. В обедните часове предстои вземане на красиво решение, а вечерта се очакват интриги, неточности, разминаване с точния момент и правилните действия.   Мото: Позитивното ми отношение сега ще ми помага през целия ден!    Днес ни предстои да преживеем ден с астрална геометрия при път на живота 3 в дневната нумерологична карта, което ще изисква много концентрация и съсредоточеност от този, който иска да свърши нещата правилно, защото се активират грешки, забравяне и забавяне.   Денят е подходящ да подредите нещата си на място от офиса  или дома. Прекалената активност и взискателност могат да ви попречат. Сутринта започва мудно, с нежелание за работа и трудно събуждане. Към обед бъдете внимателни и се старайте да не вземате рискови решения.   В следобедните часове ще се наложи да давате обяснения и да се съобразите с нечие мнение, а вечерта ще ви даде усещане за хармония и спокойствие. Бъдете наблюдателни през целия ден, следете информацията, която получавате, защото тя ще бъде свързана с уроци и опитност, която трябва да научите. Препоръчва се днес и утре да не започвате нищо ново и важно, освен ако не е крайно наложително и спешно.    Мото: Днес ще търся неща, за които да съм благодарен !    Предстои да преживеем критичен ден, който може да създаде проблем на място, ремонтни дейности, недостик, проблеми със стомаха, спънки, пречки и наложително плащане със собствени средства и усилие. Дневната нумерологична карта е с аспект нумерологичен кръст при път на живота 4, което активира безкрайно положение и липса на контрол.   Денят започва с предприемане на организационни дейности, показност и случване, в следобедните засове ще се наложи да бъдете решителни. Внимавайте да не попаднете в конфлик с шефовете си и избягвайте обидите. Вечерта приключва с умора, искания и неспособност за случване.   Мото: Оценявам всички хора в живота си!    Завършваме седмицата с критичен ден при път на живота 5, който може да донесе глоби, забрани, проверки от институции, засечка на място и неправилни действия, затова бъдете предпазливи и се стремете да вършите всичко по правилата.   Дневната нумерологична карта е кармичен кръст с път на живота 5, което ще предизвика проблеми, на които няма да се знае края. Сутринта започва с настроение за любов и смях, доволство. Следобедните засове са предназначени за подреждане, а вечерта ще е социална с активни пътувания и срещи.   Мото: Днес ще мисля позитивно и ще постигна нещо добро! ", "date": "2018.06.17", "title": "Неделята предизвика проблеми, на които няма да се знае края"}
{"url": "http://epicenter.bg/article/Ot-geroy-na-Arzhentina--Leo-Mesi-stana-greshnik/156994/8/0", "text": "Единият от фаворитите за титлата на Мондиал 2018 Аржентина направи грешна стъпка на старта на шампионата, след като стигна само до равенство 1:1 в мача си с Исландия от група D на надпреварата.   На стадион \"Спартак\" в Москва аржентинците не успяха да пречупят борбения тим на дебютантите на Световно първенство, а Лионел Меси не успя да отговори на предизвикателството на отбелязалия хеттрик вчера Кристиано Роналдо, като се представи слабо и изпусна дузпа през втората част. Финалистите от последния Мондиал започнаха силно и още в 19-та минутата поведоха в резултата, след като Серхио Агуеро пое една топка в наказателното поле, завъртя се добре и със силен изстрел преодоля Ханес Халдорсон.   Исландците отговориха бързо и само четири минути по-късно централният нападател на тима Алфред Фингбогасон изравни с първия с историческия първи гол за страната на Световни първенства. До края на първата част възпитаниците на Хорхе Сампаоли владееха топката, но трудно стигаха до чисти положения. След почивката играчите на Аржентина наложиха тотален натиск срещу съперника си, но исландците се отбраняваха умело и пазеха много внимателно Меси.   В 64-та минута звездата на двукратните световни шампиони можеше да вкара втори гол за Аржентина, но изпусна дузпа, след като Халдорсон отрази удара му от бялата точка. Наказателният удар бе даден за нарушение срещу Максимилиано Меса. Играта на Аржентина в атака продължи да бъде безидейна, като южноамериканците често опитваха изстрели отдалеч, но Халдорсон винаги бе на мястото си. В крайна сметка двубоят завърши 1:1 и Исландия стигна до първата си точка на Мондиал, докато Аржентина започна с фалстарт участието си в Русия.  ", "date": "2018.06.17", "title": "От герой на Аржентина, Лео Меси стана грешник"}
{"url": "http://epicenter.bg/article/Maradona-skandalizira-Mondiala-s-napudren-nos/157014/8/0", "text": "Дори и на 57 години, със сериозно коремче и далеч от терена, Диего Армандо Марадона отново е водеща новина за световните медии от Мондиала.   Идолът се появи на трибуните в Москва, където неговата Аржентина се измъчи и не успя да победи Исландия - 1:1. Диего видимо страдаше с играчите, реагирайки бурно на всяко положение.   Той грейна в ложите с блуза, славеща отбора, спечелил световната титла през 1978 г., когато именно Марадона не е повикан в състава. Осем години по-късно самият Диего донесе титлата на аржентинския народ на първенството в Мексико.   Странно, но на двете му ръце имаше часовници. Не е ясно каква е причината и интернет също пламна от версии и теории - както винаги, когато около този колорит се случи каквото и да е. Общото и доста саркастично заключение по темата бе - кои сме ние, да казваме на Диего колко часовници да носи на ръцете си?   Разбира се, един от най-големите в историята имаше какво да каже за мача: \"Днес беше един прецакан ден за Аржентина, имаше много напрежение. Знаех си, че дебютът ни ще е труден. Спомням си, че през 1990 г. също започнахме лошо, дори със загуба... И после играхме финал. Хайде, аржентинци, да подкрепим момчетата си! Напред, Аржентина!\".   Но освен мнението му за равенството, новините са пълни с изпълненията на Марадона по време на двубоя. В началото на второто полувреме камерите уловиха Диего, който прави няколко потърквания на носа си в движения, много съмнително препращащи към \"пудрене\" със субстанции, за които се знае, че отдавна са слабост на аржентинеца.   Видеото обиколи социалните мрежи и реакциите бяха от \"със сигурност се е подкрепил с нещо бяло на почивката\" до \"вероятно става дума за алергия\"... В друг момент кадърът хвана Диего с огромна пура в уста, при условие, че стадионите на Световното първенство са категорично място за непушачи и забраната важи с пълна сила за ложи и ВИП-зони.   \"Не знаех за това, извинявам се на организаторите и домакините\", написа във фейсбук Марадона късно вечерта след мача, като добави и своя снимка... с пурата.   И за десерт на тази типично Марадоновска история от само едни 90 минути - развихри се дори нещо като мини расистки скандал около аржентинеца.   Руски и британски журналисти видяха и написаха как Диего направил жест, дърпайки очите си встрани, към азиатски младежи, които му махали от няколко метра край ложите. Марадона не отрече:   \"Стига глупости! Те бяха деца с фланелки на Аржентина и аз ги поздравих, че дори азиатци подкрепят нашия отбор.\". Последното обвинение е доста изсилено и едва ли можем да говорим за расизъм. Но е безспорно, че в деня, в който Меси изпусна дузпа и Аржентина не успя на терена, вниманието пак отиде в немалка степен към човека, с когото Лео винаги е сравняван.  ", "date": "2018.06.17", "title": "Марадона скандализира Мондиала с пура и напудрен нос"}
{"url": "http://epicenter.bg/article/FIFA--Pobednoto-popadenie-na-Frantsiya-e-avtogol-/157023/8/0", "text": "Официалните лица във ФИФА обявиха, че победният гол за Франция в мача срещу Австралия, завършил с победа на \"петлите\" с 2:1, е бил автогол на Азиз Бехич.   Още при самия гол в 81-вата минута настъпи объркване на чие име да бъде записан той - дали като автогол на Бехич, или като гол на Пол Погба.   В официалната информация след края на срещата от група \"С\" бе записано, че Погба е автор на попадението, но след преглеждане на ситуацията от ФИФА са променили това.   При реализирането на гола пък бе използвана технологията на голлинията, която ясна показа, че топката е влязла с целия си обем във вратата след рикошета в напречната греда.", "date": "2018.06.17", "title": "ФИФА: Победното попадение на Франция е автогол "}
{"url": "http://epicenter.bg/article/Senzatsiya-v-Moskva--Meksiko-udari-svetovniya-shampion-Germaniya/157030/8/0", "text": "\r\n Мексико поднесе сензацията на Мондиал 2018 до този момент, като победи актуалният световен шампион Германия с 1:0 в стартовия мач на двата тима в група F на стадион \"Лужники\" в Москва.  Победният гол дойде в 35-ата минута, когато Лосано се разписа. Германия нацели напречната греда в 39-ата минута, когато Кроос от пряк свободен удар изпълнен от около 23 метра стреля добре, но нямаше късмет. \r\n   \r\n Двата тима направиха великолепен мач. През първото полувреме за Мексико Хавиер Ернандес - Чичарито пропусна на два пъти, а реално Германия отвърна само с два далечни удара на Хумелс.   В 35-ата минута на срещата Мексико откри резултата с попадение на Лосано, който получи отличен пас от Чичарито и се разписа във вратата на Нойер. Четири минути по-късно Кроос нацели напречната греда на Очоа.  На почивката двата тима се оттеглиха при резултат 1:0 в полза на \"ацтеките\".  През втората част Германия започна да натиска съперника си в опити поне да стигне до равенството, но това така и не се случи. Една от най-чистите ситуации се откри пред Йосуа Кимих, който опита със задна ножица да се разпише, но не сполучи в 64-ата минута.  Постепенно натискът към вратата на Очоа се засили и отбраната правеше чудеса от храброст, за да запази аванса си от едно попадение. Тони Кроос, Томас Мюлер, влезлият като смяна Бранд не съумяха да пречупят съпротивата на Мексико, а след този успех \"ацтеките\" могат да се числят като фаворит за първото място в тази група.  Това е трето поредно първенство, в което световният шампион от предишното издание не успява да спечели първия си мач на турнира, а легендарният играч на Мексико Рафаел Маркес записва своето пето световно първенство. \r\n   \r\n \r\n   \r\n Германия - Мексико 0:1 (0:1)  голмайстори: 0:1 Ървинг Лосано 35 \r\n жълти картони: Матс Хумелс, Момас Мюлер (Германия); Ектор Морено, Ектор Ерера (Мексико)  главен съдия: Алиреза Фагани (Иран)  стадион \"Лужники\", 78 011 зрители  \r\n  Германия: Мануел Нойер, Йозуа Кимих, Матс Хумелс, Жером Боатенг, Марвин Платенхардт (79-Марио Гомес), Тони Кроос, Сами Кедира (60-Марко Ройс), Месут Йозил, Юлиан Дракслер, Тимо Вернер (86- Юлиан Бранд), Томас Мюлер  Мексико: Гийермо Очоа, Ектор Морено, Ектор Ерера, Уго Аяла, Карлос Салседо, Андрес Гуардадо (73-Рафаел Маркес), Мигел Лаюн, Хесус Гаярдо, Ирвинг Лосано (66-Раул Хименес), Карлос Вела (58-Едсон Алварес), Хавиер Ернандес  \r\n Статистика от мача от група \"F\" на Мондиал 2018 между Германия и Мексико (0:1): \r\n Германия - Мексико  \r\n вкарани голове 0 1  общо удари 25 12   точни удари 9 4  неточни удари 9 6   блокирани удари 7 2  греди 1 0  корнери 8 1  подавания 595 279   точни подавания 519 224  засади 1 2  извършени нарушения 9 7  жълти картони 2 2  червени картони 0 0  притежание на топката 61 39 \r\n   \r\n Източник: \"Гонг\" \r\n", "date": "2018.06.17", "title": "Сензация в Москва! Мексико удари световния шампион Германия"}
{"url": "http://epicenter.bg/article/Shpionski-skandal-mezhdu-Avstriya-i-Germaniya/156993/7/50", "text": "Австрийските власти поискаха от Германия обяснение след твърдения в пресата, че германските тайни служби са шпионирали голям брой институции и компании в Австрия, включително и посолства и международни организации, информира \"Франс прес\", цитирана от БГНЕС. Държавният глава Александер ван дер Белен е настоял за пълна яснота от страна на германските власти, а канцлерът Себастиян Курц е поискал от Берлин „добро сътрудничество, за да се хвърли светлина върху разкритията в пресата за действията на германските тайни служби (BND). Вестник \"Standard\" твърди, че разполага със списък с шпионирани мишени от германското разузнаване между 1999 и 2006 г. В него имало около 2 000 телефонни номера, факсове и електронни адреси на министерства, международни организации, посолства, чужди компании със седалища в Австрия. Информацията се припокрива и с тази на вестник \"Profil\". Сред международните организации фигурират Организацията на страните, износители на петрол /ОПЕК/, Организацията за сигурност и сътрудничество в Европа /ОССЕ/, Международната агенция за атомна енергия /МААЕ/, които имат седалища във Виена. Да се шпионират приятелски държави е не само нежелателно, но и неприемливо, каза държавният глава на страната на пресконференция с премиера Себастиян Курц. Подобни действия „поставят под въпрос в дългосрочна перспектива доверието между държавите“, заяви Ван дер белен. Премиерът Курц бе по-предпазлив в обвиненията, припомняйки, че Германия е важен партньор. Двамата бяха единодушни, че подобни практики трябва да спрат, подчертавайки, че мащабите им са действително огромни.  Властите в Германия трябва да премахнат всички данни, които са били събрани от германското разузнаване по времето на шпионажа на територията на Австрия, заяви в същото време австрийският канцлер Себастиан Курц, цитиран от ТАСС. „Ако получените данни се пазят от германското разузнаване, искаме те да бъдат премахнати“, заяви той по време на специална пресконференция във Виена.   Канцлерът на Австрия подчерта, че първите подозрения за наблюдение от германското разузнаване в Австрия са се появили още през 2014 година и след това речта беше отнесена към разузнавателната дейност на Германия в периода 1999 – 2006 година. „Властите в Австрия след това активизираха работата си и прокуратурата заведе разследване. Това доведе до ново законодателство в Германия през 2016 година, което не бива да позволява повече такива дейности“, заяви Курц. „Новите данни показват, че мащабът на наблюдението е бил огромен. Повече от 2000 обекта са били под контрол. Свързахме се с германските власти и желаем да знаем, защо е било проведено наблюдението, кога е приключило и искаме да бъде уверени, че вече е приключило“, заяви Курц.", "date": "2018.06.17", "title": "Шпионски скандал между Австрия и Германия"}
{"url": "http://epicenter.bg/article/Kitay-se-podigra-s-Tramp--Madriyat-chovek-stroi-mostove--glupakat-stroi-steni/156997/7/0", "text": "Китайска медия се подигра с президента на САЩ Доналд Тръмп за неговия план да наложи 25% увеличаване на митата за стоки, произведени в Китай, на стойност 50 млрд. долара като обяви, че „мъдрият човек строи мостова, а глупакът строи стени”, съобщава Би Би Си. Тръмп обяви тези наказателни мита вчера заради продължаващата кражба на интелектуална собственост, която се случва в Китай. Властите в Пекин отговориха на тези мерки, казвайки, че и те ще вдигнат митата с 25% за някои стоки произведени в САЩ и внасяни в страната, които също да възлизат на 50 млрд. долара. Пазарите веднага реагираха на обявените действия със спад. По-рано САЩ предупреди, че може да наложи допълнителни санкции на Пекин. Китайските продуктите, които ще бъдат засегнати, варират от самолети и турбини до миялни машини. От правителството в Пекин казаха, че по-късно ще съобщят, кои американски продукти ще бъдат засегнати от реципрочните санкции.", "date": "2018.06.17", "title": "Китай се подигра с Тръмп: Мъдрият човек строи мостове, глупакът строи стени"}
{"url": "http://epicenter.bg/article/Skopie-i-Atina-shte-podpishat-dnes-istoricheskoto-sporazumenie-za-imeto-na-Makedoniya/156998/7/51", "text": "Историческият договор между Скопие и Атина за договореното между двете страни име на Македония се очаква да бъде подписан днес. Премиерите и външните министри на двете държави, както и високопоставени гости от Брюксел се събират за събитието в района на Преспа от гръцка страна, предаде БНР.   Договорът ще бъде подписан в гръцкото село Псарадес от първите дипломати на Скопие и Атина Никола Димитров и Никос Кодзиас заедно с посредника от страна на ООН в спора за името Матю Нимиц в присъствието на премиерите Зоран Заев и Алексис Ципрас.   На събитието ще бъдат също върховния представител на Евросъюза за външната политика Федерика Могерини, еврокомисарят за разширяването Йоханес Хан, както и заместник генералния секретар на ООН Розмари ди Карло. В македонска делегация ще са министрите на отбраната, европейските въпроси и вътрешните работи.   След подписването са планирани обръщения на двамата премиери, след което събитието ще се пренесе на македонска територия в Отешево, където ще има официален обяд.   Очаква се засилено полицейско присъствие в района на Псарадес и по пътищата към мястото заради готвената от гръцки опозиционни сили протестна блокада.   Населението на Македония е разделено в мнението си за споразумението с Гърция. По-голямата част от него гледа с надежда и с големи очаквания към договора. Македонците смятат, че новата европейска перспектива, която ще получи Скопие, ще отвори и икономически, и политически врати пред страната.   Българският външен министър Екатерина Захариева, която вчера разговаря с македонския си колега Никола Димитров, заяви че премиерите на Гърция и Македония имат пълната подкрепа на Европейския съюз за подписването на договора. Тя допълни, че водеща цел за България е Скопие да получи покана за преговори за присъединяване към ЕС на 26 юни и покана за НАТО на 11 юли.", "date": "2018.06.17", "title": "Скопие и Атина ще подпишат днес историческото споразумение за името на Македония"}
{"url": "http://epicenter.bg/article/Skopie-i-Atina-podpisaha-istoricheskoto-sporazumenie-za-imeto-na-Makedoniya-/157003/7/0", "text": "Исторически ден за Гърция и Македония: Двете страни подписаха споразумението за името на Македония. Така Атина и Скопие сложиха край на 27-годишния спор за името на страната.   В гръцкото село Псарадес на Преспанското езеро беше подписано споразумението, което решава спора между Атина и Скопие за името на Македония. Документът беше подписан от външните министри на Гърция Никос Кодзиас и на Македония Никола Димитров, предаде БНТ.   Така югозападната ни съседка получава името „Република Северна Македония“ за всеобща употреба.   Договорът остава да бъде ратифициран от гръцкия парламент и чрез референдум в Македония. Церемонията протича при засилени мерки за сигурност и в присъствието на високопоставени представители на международната общност.   Договорът е със заглавие „Окончателна спогодба за решаване на различията, описани в резолюции 817 и 845 на Съвета за сигурност на ООН за прекратяване на силата на Временната спогодба от 1995 г. и за установяване на стратегическо партньорство между страните.“   На място присъстват върховният представител на Европейския съюз по въпросите на външните работи и политиката на сигурност Федерика Могерини и еврокомисарят по разширяването Йоханес Хан. Споразумението, договорено от Ципрас и Зоран Заев предизвика напрежение и в Гърция, и в Македония. Хиляди гърци протестираха пред парламента, призовавайки Ципрас да подаде оставка. Полицията използва звукови гранати и сълзотворен газ, за да попречи на демонстрантите да влязат в сградата. Протести днес организира и опозицията в Македония. Заради споразумението опозицията в Гърция поиска вот на недоверие, при който правителството на Ципрас обаче оцеля. С договора се слага край на 27-годишния спор между Атина и Скопие за името на Македония. Постигнатото съгласие е новото име на страната да е Република Северна Македония. Този договор ще даде възможност на Република Македония да започне преговори за членство в Европейския съюз и да стане пълноправен член на НАТО. Договорът ще бъде подписан от първите дипломати на двете страни. Гости на церемонията ще бъдат министър-председателите Алексис Ципрас и Зоран Заев. След подписването двете делегации ще се преместят на македонска земя, където е предвидена официална среща на премиерите Заев и Ципрас, и на двете делегации, както и съвместен обяд. По отношение на езика е предвидено той да се нарича македонски език и в ООН остава да пише - македонски език - без никаква бележка под линия с доуточнение.   Документът е озаглавен „Окончателно споразумение за решаване на различията описани в резолюции 817 и 845 на Съвета да сигурност на ООН и прекратяване на временното споразумяване от 1995 г. и установяване на стратегическо партньорство между страните”. Що се отнася до гражданството или националността, споразумението предвижда - македонец /гражданин на Република Северна Македония. Химнът, гербът и знамето не се променят, както и кодовете МК-МКД, докато регистрационните номера и документите за самоличност не са част от международна кодификация и за изготвянето им ще се следва написаното в договора, пише в документа.", "date": "2018.06.17", "title": "Скопие и Атина подписаха историческото споразумение за името на Македония "}
{"url": "http://epicenter.bg/article/Gigantski-piton-glatna-zhena-v-Indoneziya/157004/7/0", "text": "Гигантски питон погълна жена в Индонезия. Извадиха трупа ѝ цял от змията.   Инцидентът е станал на остров Мън, югоизточно от Сулавеси, съобщи БТА.   „Хората са се усъмнили, че змията е погълнала жената и я убили. Когато разрязали корема й, намерили вътре жертвата”, каза говорител на полицията.   Според него 54-годишната жена е погълната откъм главата.   Змията е била дълга 7 метра. Гигантските питони обикновено нападат малки животни. Инцидентите с хора са сравнително редки.", "date": "2018.06.17", "title": "Гигантски питон глътна жена в Индонезия (видео 18+)"}
{"url": "http://epicenter.bg/article/Zeehofer-za-Merkel--Ne-moga-da-rabotya-poveche-s-tazi-zhena/157007/7/50", "text": "Ключовите думи са изречени, още преди конфликтът да ескалира в публичното пространство. По данни на националния ежедневник „Ди Велт“, федералният вътрешен министър на вътрешните работи на Германия Хорст Зеехофер (ХСС) се е изказал скептично по отношение на бъдещата му работа с канцлера Ангела Меркел, председател на сестринската партия на ХСС - Християндемократическия съюз (ХДС), отбелязва водещото издание „Шпигел“.   \"Не мога да работя повече с тази жена\", са думите, които Зеехофер е изрекъл по отношение на Меркел преди началото на срещата му с председателя на парламентарната фракция на ХСС Александер Добринд, проведена в сутрешните часове на четвъртък. Съгласно разпространената информация, Зеехофер е повторил изречението два пъти.   Причина за рязкото изказване на лидера на баварския ХСС е спорът с Меркел за политиката в областта на предоставяне на убежище. Вътрешните спорове в редиците на Съюза (ХДС/ХСС) съпътстват блока от самото му създаване, но този път конфликтът между сестринските партии по отношение на политиката в областта на убежището може да се окаже най-лошият в историята. Кулминацията на кризата настъпи по-рано тази седмица, когато за първи път от съществуването на Съюза (ХДС/ХСС) фракциите на двете партии в Бундестага проведоха отделни заседания. И докато фракционният лидер на Християнсоциалния съюз (ХСС) Александер Добринт говори за „исторически ден\", мнозина допуснаха разпадане на политическия блок, воден от канцлера. Меркел отхвърля компромисните предложения за бежанската политика, предложени от лидера на ХСС Хорст Зеехофер. Но дори тя изключва разпадането както на политическия блок, така и на коалицията.   Първоначално ХСС предложи мигрантите, чиито молби за убежище не са удовлетворени, да бъдат връщани обратно директно на границата. Меркел отхвърли категорично плана. Последва второ предложение от страна на ХСС – сключването на двустранни споразумения с държавите от Общността, което да позволи ограничаването на броя на мигрантите, влизащи в Германия. Източници разкриха, че канцлерът е отхвърлила и тази инициатива. Все пак ХСС се съгласи да даде срок до следващия понеделник за постигането на компомис с ХДС. В противен случай ще пристъпи към самостоятелни действия.", "date": "2018.06.17", "title": "Зеехофер за Меркел: Не мога да работя повече с тази жена"}
{"url": "http://epicenter.bg/article/70--ot-gartsite-ne-odobryavat-novoto-ime-na-Makedoniya/157016/7/51", "text": "Почти 70% от гърците не одобряват подписания днес договор за името на Македония, сочат данните от проучване на общественото мнение, цитирано от електронното издание \"Прототема\". 68,3% от анкетираните не искат думата „Македония“ да присъства под каквато и да е форма в името на северната им съседка. От анкетата става ясно, че в Северна Гърция подкрепата за управляващата партия СИРИЗА се е сринала под 10%. Увеличава се преднината на основната опозиционна партия „Нова Демокрация“ пред СИРИЗА - от 10,3% през март, вече е нараснала до 14,3%.   Около 50% от участниците в допитването искат предсрочни избори. Допитването е направено в началото на седмицата.   Днес бе направена решаваща стъпка за преодоляване на взривоопасния дипломатически спор между Гърция и Македония с подписването на историческо споразумение за промяна на името й от Бивша югославска република Македония, както бе официалното название до днес, на Северна Македония. На среща на брега на Преспанското езеро, на границата между двете държави, под споразумението, слагащо край на спора, започнал преди 27 години, подписите си поставиха гръцкият министър на външните работи Никос Кодзияс и македонският му колега Никола Димитров. Регионът преживя достатъчно страдания, така че нека от днес нататък пеем радостни песни на Балканите, заяви министър-председателят на Гърция Алексис Ципрас.", "date": "2018.06.17", "title": "70% от гърците не одобряват новото име на Македония"}
{"url": "http://epicenter.bg/article/Zaev-podari-vratovrazkata-si-na-Tsipras/157017/7/0", "text": "В края на церемонията по подписването на историческия договор между Македония и Гърция македонският премиер Зоран Заев подари вратовръзката си на гръцкия си колега Алексис Ципрас.   На официалната церемония Ципрас беше без вратовръзка, което е типично за него.   С договора двете страни се съгласиха с името Северна Македония и това би трябвало да отвори пътя на югозападната ни съседка към НАТО и ЕС.", "date": "2018.06.17", "title": "Заев подари вратовръзката си на Ципрас"}
{"url": "http://epicenter.bg/article/Tramp-antimigrantskata-politika-na-Orban/157018/7/96", "text": "  Президентът на САЩ Доналд Тръмп поздрави унгарския премиер Виктор Орбан за преизбирането му и сформирането на ново правителство, съобщи Белият дом. Двамата лидери разговаряха по телефона, като обсъдиха нуждата от силни национални граници. Освен това те обсъдиха неотдавнашната среща на високо равнище между Тръмп и севернокорейския лидер Ким Чен-ун. Орбан е известен с твърдите си възгледи против имиграцията и с критиките си срещу инвеститора и политически активист Джордж Сорос. За разлика от политиката на предишни президенти, Тръмп открито възхвалява авторитарни лидери.   Орбан и Тръмп обещаха да поддържат силни двустранни отношения. Това е нов пример как президентът на САЩ търси по-близки контакти с европейски правителства, които се отнасят критично към ЕС и са твърди по отношение на имиграцията. Неотдавна Тръмп похвали новия италиански премиер Джузепе Конте, чието правителство заема подобна позиция по въпросите на миграцията. Твърдата съпротива на Орбан срещу имиграцията и бежанците го доведе до сблъсък с ЕС. Миналата седмица унгарският премиер нарече вълната от бежанци и мигранти, заляла Европа през последните години, заговор на спекуланти да увеличат печалбите си, като посочи специално американския инвеститор и филантроп Джордж Сорос. На 28 и 29 юни лидерите на ЕС ще седнат на една маса, за да опитат да сложат край на продължаващият години наред застой по въпроса за реформата на европейската система за предоставяне на убежище. Лагерите вече се оформят, а компромисът изглежда трудно постижим. Ситуацията се усложнява още повече от растящото напрежение по мигрантския въпрос вътре в правителството на Ангела Меркел. Баварският коалиционен партньор на ХДС заплаши да напусне управляващата коалиция, ако Меркел не се съгласи да затвори границите на Германия за мигранти.", "date": "2018.06.17", "title": "Тръмп похвали Орбан за антимигрантската му политика"}
{"url": "http://epicenter.bg/article/Gartsiya-i-Severna-Makedoniya-si-podeliha-Aleksandar-Makedonski/157019/7/51", "text": "От придаването на нов смисъл на статуята на Александър Велики в Скопие до търговските спорове – споразумението за подялбата на името Македония от Атина и Скопие предвещава -  много сложно и щателно прилагане, отбелязва агенция „Франс прес“ по повод подписания днес от двете страни документ. Ако в крайна сметка бъде ратифицирано.     Македонската страна, която гърците обвиняват, че узурпира наследството на антична Македония, олицетворявано от Александър Велики и неговата древногръцка империя, се задължава да се откаже на дело и да \"преосмисли статута на обществените паметници и сгради“.   Огромните статуи на Александър и на неговия баща Филип, издигнати от националистическата десница в центъра на Скопие, ще трябва по-специално да се сдобият с надписи, посочващи, че те илюстрират гръцката история и свидетелстват за споделено братство.   Бъдещата Северна Македония ще трябва също да изтрие всяко публично изобразяване на \"Слънцето на Вергина“ – звездата с шестнадесет лъча, емблема на македонската антична династия. Страната вече коригира този символ, който е на знамето й, при обявяване на независимостта през 1991 г., намалявайки на шест лъчите, за да постигне през 1995 г. вдигането на гръцка търговска блокада.     Националността на гражданите на малката балканска държава и занапред ще се означава като \"македонска“ върху личните им карти и паспорти, но ще се придружава от уточнението „гражданин на Северна Македония“. Въпросът е да се зачете отказа на Гърция да признае съществуването на македонска нация, чието официално създаване датира от 1944 г. от маршал Тито на бившата югославска федеративна общност.   Разделен от две войни през 1912 и 1913 г. между Югославия, Гърция и България, целият район Македония преди това векове наред е бил земя на много етноси. Т. нар. граждани ще могат да продължат да говорят македонски, който за гърците е диалект, произхождащ от българския език. Но за да се посочи, че не на този език е говорил Александър Велики, споразумението уточнява, че той принадлежи към \"южнославянската група“, заселила района след VI век. Регистрационните табели също ще трябва да бъдат променени като инициалите NM или NMK (pour North Macedonia - Macédoine du Nord) ще заменят MK (Маседония)     Двете правителства се задължават да насърчават работодателите и производствените организации на двете страни да се споразумеят за търговските имена и марки. В тяхна помощ ще бъде сформирана експертна група от представители на ООН. Така потребителите ще могат да избират, разполагайки с цялата информация, между стоките, произвеждани от бъдещата Северна Македония, и онези от граничната гръцка провинция Македония, която е важен стопански център на Балканите.   Виното, а също и халвата, наричана \"македонска“ – ориенталско лакомство, което се прави от двете страни на границата, са според гръцкото министерство на външните работи сред въпросните продукти.", "date": "2018.06.17", "title": "Гърция и Северна Македония си поделиха Александър Македонски"}
{"url": "http://epicenter.bg/article/Germanski-deputat--Do-kraya-na-sedmitsata-mozhe-da-imame-nov-kantsler/157024/7/50", "text": "До края на седмицата Германия може да има нов канцлер. Това заяви в интервю за Би Би Си депутатът от Християндемократическия съюз Кай Виттакер. Политическата криза в Германия се задълбочи и в понеделник ще стане ясно дали коалицията между ХДС на Ангела Меркел и баварския ХСС може да се задържи.   Двете партии спорят за това как Германия трябва да реши проблема с прииждащи бежанци на границата. Министърът на вътрешните работи Хорст Зеехофер заплаши, че ще действа на своя глава без разрешението на правителството и ще затвори границите за бежанци, които са регистрирани в други европейски държави.   Зеехофер е дал срок на Меркел до този понеделник да приеме плана му. Според вестник „Ди Велт ам зонтаг“ той е заявил пред свои съпартийци: „Не мога повече да работя с тази жена“. В същото време пред други медии пък обяви, че никой няма интерес да сваля точно сега канцлера Меркел. Въпреки това, ако той се наложи, най-вероятно Меркел ще трябва да поиска да се гласува вот на доверие към управлението й в Бундестага.   Канцлерката отхвърля плана на Зеехофер за отблъскване на бежанците от германските граници обратно в другите европейски държави и настоява за общо европейско решение.   Меркел свиква спешна среща на върха на ЕС, която да се проведе преди насрочената за 28 юни. На нея трябва да се обсъдят само проблемите с бежанците и засега участие са заявили Италия, Гърция и Австрия. Все още не е ясно дали страните от Балканския път, сред които и България, ще участват в тази среща, чиято цел е да се намери общо решение на бежанския проблем.", "date": "2018.06.17", "title": "Германски депутат: До края на седмицата може да имаме нов канцлер"}
{"url": "http://epicenter.bg/article/Protestirashti-gartsi-blokirat-patishta-zaradi-dogovora-za-novoto-ime-na-Makedoniya/157025/7/51", "text": "Протестиращи блокираха пътищата в района на гръцкото село Псарадес, където по-рано днес беше подписан договорът между Гърция и Македония за решаване на спора за името, предаде БНР.   Полицията е спряла група протестиращи, които опитаха да достигнат до мястото на официалната церемония.   Общо 80 автобуса с протестиращи от Солун и други градове от Северна Гърция пристигнаха днес в района. Те шестваха, носейки символична бесилка и черни знамена като знак, че с действията си гръцкият кабинет погребва страната.   По данни на полицията, няколко стотин протестиращи в село Бигла са блокирали пътя към най-големия град в района на Флорина. По-рано до сблъсъци в района на селцето Писодери група протестиращи опита да пробие полицейския кордон, за да достигне до Псарадес. Органите на реда успяха да ги спрат със сила и сълзотворен газ.   Същевременно в Битоля се проведе протестно шествие, организирано от опозиционната партия ВМРО-ДПМНЕ, против подписания договор с Гърция. Демонстрацията премина с изпълнения на траурни песни и стихове. От партията смятат, че договорът противоречи на националните интереси, а лидерът й Християн Мицкоски призова да не престава употребата на името Македония. От партията определят документа като капитулация.    Въпреки по-рано появилите се информации, че след подписването границата между Гърция и Македония ще бъде блокирана, в гръцките медии се съобщава, че граничният пункт близо до Битоля е отворен.", "date": "2018.06.17", "title": "Протестиращи гърци блокират пътища заради договора за новото име на Македония"}
{"url": "http://epicenter.bg/article/TANAP---vsichki-pechelyat-ot-energiyniya-most-mezhdu-Kaspiysko-more-i-ES/157015/11/33", "text": "Газопроводът ТАНАП от Азербайджан за Турция започна работа. Част от природния газ по него е предназначен за ЕС. Но „Газпром“ не се страхува от неговата конкуренция. Тържественото пускане в експлоатация се състоя на 12 юни, а на церемонията присъстваха президентите на Турция, Азербайджан, Украйна, Сърбия, премиерът на България и представители на енергийните компании-участнички в проекта. Промишлените доставки на природен газ в Турция от азерското находище „Шах-Дениз–2“ по ТАНАП ще започнат през юли: през първата година те ще бъдат около 2 милиарда куб.м., след това с ежегодното увеличение ще достигнат до 6 милиарда през 2020 г. Към този момент „синьото гориво“ от ТАНАП ще бъде не само за Турция, но и за Евросъюза. Какво представляват ТАНАП и „Южният газов коридор“ ТАНАП е газопровод с дължина малко над 1800 км, преминаващ от грузинско-турската до турско-гръцката граница. Споразумението за строителството му беше подписано през 2012 г., самото изграждане започна през 2015 г. По официални данни тръбата струва за момента 6 милиарда долара. ТАНАП е част от голям проект, в който участват 7 държави и 11 компании и който е получил в Евросъюза наименованието „Южен газов коридор“. Последният се състои от три газопровода – Южнокавказкия /Баку–Тбилиси–Ерзурум/, Трансанадолския /ТАНАП/ и Трансадриатическия /ТАП/. Газът трябва да мине по следния маршрут, за да стигне ЕС: от азерското находище „Шах-Дениз–2“ „синьото гориво“ достига и преминава през Турция, достигайки турско-гръцката граница; от там то продължава по дългия 800 км ТАП през Северна Гърция, пресича Албания и по дъното на Адриатическо море излиза на италианския бряг. Планираната мощност е 16 милиарда куб.м. годишно, 6 от тях остават в Турция. Цената на целия проект се оценява на 40 милиарда долара. ЕС и неговият интерес към ТАП и ТАНАП За разлика от руския „Северен поток-2“, проектът за доставката на каспийски газ през Турция за ЕС е подкрепен от Брюксел. Еврокомисарят по енергетиката Марош Шефчович нарече този газопровод „важен етап“ в създаването на нов енергиен маршрут и укрепване на енергийната сигурност на Евросъюза, включително „най-уязвимите региони, като Югоизточна Европа и Южна Италия“. „Всички ние ще спечелим от моста между Каспийския регион и пазара на ЕС“, каза той. Той вижда дългосрочната цел на Брюксел в създаването на „общоевропейски енергиен пазар, основаващ се на свободната търговия, конкуренция и диверсификацията на доставките, източниците и маршрутите“. За сметка на развитието на „Южния газов коридор“ Евросъюзът планира да постигне целите си за намаляване на зависимостта от руския концерн „Газпром“. Но политическото значение на „Южния газов коридор“ в момента надхвърля икономическото. 10 милиарда куб.м. газ са една капка в морето за ЕС с неговите годишни нужди от почти 500 милиарда куб.м. От тях около 130 милиарда се добиват в самия ЕС, останалите, според данните на Евростат, се внасят от Русия и Норвегия /по 37%/, Алжир /по-малко от 13%/, Катар и други държави /над 10%/. Етапният успех по пътя на създаването на „Южния газов коридор“ може да има рекламен ефект и да убеди други потенциални доставчици, като, Туркменистан да се присъединят към проекта. Не случайно Шефчович на следващия ден след пускането на ТАНАП заяви, че ЕС е готов да възобнови преговорите за Транскаспийски тръбопровод, който може да бъде изграден по дъното на Каспийско море, така че туркменският газ да дойде в ЕС. „Газпром“ е спокоен и има причина за това От пускането на ТАНАП печелят много държави: Азербайджан укрепва позициите си на доставчик на енергоресурси, Турция получава изгода не само като страна клиент, но и като енергиен хъб: освен каспийския газ, Анкара се надява на транзитните плащания от проекта „Турски поток“, който се осъществява от „Газпром“ и има за цел не само турските, но и европейските потребители. Русия за момента не е заплашена от допълнителния натиск от страна на нейните конкуренти на европейския пазар. Първите доставки на „синьото гориво“ по ТАНАП и ТАП за Италия се очакват не по-рано от 2020 г. Пропусквателната способност на тези газопроводи може да се повиши от 10 на 24 милиарда куб.м. годишно, а на един следващ етап и до 31 милиарда. Но дори и в този случай проектът остава сравнително малък: капацитетът само на „Северен поток-2“ е 55 милиарда куб.м. годишно. Но има и други причини за спокойствието на руския газов монополист. Една от тях е, че Москва сама помага за напълването на ТАНАП с газ. Проблемът е, че поне за момента Азербайджан няма достатъчно собствен газ, за да покрие нуждите навън и вътре в страната. По тази причина в края на 2017 г. „Газпром“ и държавната петролна и газова компания на Азербайджан СОКАР се договориха за възобновяване на доставките на руски природен газ за страната, след като бяха прекъснати през 2006 г. Техният обем е 1,6 милиарда куб.м. годишно. Не е изключено Азербайджан да има само временни проблеми. Страната разполага с гигантско находище – запасите на „Шах-Дениз“ се оценяват на 1,2 трилиона куб.м. В края на 2018 г. добивът там трябва да се увеличи до 25 милиарда куб.м. от 9 милиарда през 2017 г. „Газпром“ получи и неочаквана подкрепа – от новото, симпатизиращо на Русия италианско правителство. Говорейки в началото на юни за проекта за газопровод ТАП, министърът на околната среда Серджо Коста заяви: „С оглед на нашата нова енергийна политика и спадащото търсене на газ днес този проект изглежда безсмислен“. Наистина търсенето на газ в Европа се намира в период на стагнация и по единодушните оценки на експертите едва ли ще расте сериозно в близко бъдеще. Обаче спада собственото производство. Дали след тези думи на министъра ще последват някакви стъпки срещу ТАП не е ясно. В коалиционния договор не е казано нищо за него. Единствено се отбелязва, че Италия поставя акцент върху развитието на възобновяемите източници на енергия. Самият Коста обяви, че за по-нататъшни стъпки е необходимо съгласувано правителствено решение. На свой ред, регионалните власти на Апулия се обявиха срещу отказа от проекта, но за това тръбата да бъде пренасочена по-далеч от туристическите зони. Ако техният глас бъде чут, тогава завършването на строителството на ТАП може да се забави, а с него и времето на първите доставки на каспийския газ в ЕС.  Михаил Бушуев, „Дойче Веле“.", "date": "2018.06.17", "title": "ТАНАП - всички печелят от енергийния мост между Каспийско море и ЕС"}
{"url": "http://epicenter.bg/article/Kriminalno-proyaven-prebi-do-smart-19-godishnata-si-zhena/157001/3/0", "text": "В местното полицейско управление било получено съобщение за открито в безсъзнание момиче в жилище на улица “Хаджи Димитър” в Айтос. По лицето и тялото на 27- годишната Ивета Тинева имало белези от многобройни тежки удари.   Тя била откарана в „Реанимация“ на УМБАЛ Бургас, но всдледствие на тежките си рани починала в 2.40 часа днес. След кратко разследване бил задържан смятания за извършител Теньо Енчев, също на 27 години, криминално проявен от София.   Ивета живеела на семейни начала с него, от връзката си двамата имат дете на две години и осем месеца. Извършени са оглед на местопрестъплението, разпит на свидетели, изземване на образци, натривки, образувано е досъдебно производство.", "date": "2018.06.17", "title": "Криминално проявен преби до смърт 19-годишната си жена"}
{"url": "http://epicenter.bg/article/Bivsha-uchitelka-se-hvarli-ot-7-iya-etazh/157012/3/0", "text": "Бивша учителка от Пазарджик е скочила от междустълбищна площадка между 7-ия и 8-ия етаж на жилищен блок на ул.“Стефан Караджа“ в Пазарджик и е загинала на място. Това разказаха живеещи в района , близо да основно училище „ Свети Климент Охридски“.   Жената е на 44 години и оставя две малки деца сирачета, уточнява „Монитор“. Трагедията се е разиграла в събота преди обяд и бе потвърдена от местната полиция. Оттам изясняват какво е накарало младата майка да сложи край на живота си, хвърляйки се от такава височина. Бившата учителка не е била безработна и е изкарвала прехраната си в предприятие, след като е напуснала образователната система.   Засега няма данни и някакви неприятности в семейството да са я подтикнали да посегне на живота си. За по-малко от седмица това е втори случай на самоубийство, след като на 9 юни 39-годишният бивш футболист на местния клуб“ Хебър“ Атанас Иванов скочи от 7-ия етаж на 13-етажен блок на ул.“ Дунав“ № 4 и тялото му бе намерено от негов съсед.   В началото на месеца пък друг млад мъж се хвърли от козирката на жилищен блок в жилищен комплекс „ Младост“ в областния град. Експерти признават, че са зачестили суицидите при млади хора в активна възраст между 35 и 45 години, на които тежки депресии им пречат да продължат живота си и избират фаталния акт на самоубийството.", "date": "2018.06.17", "title": "Бивша учителка се хвърли от 7-ия етаж"}
{"url": "http://epicenter.bg/article/Zaryadno-za-telefon-zapali-kashta-v-Blagoevgrad/157021/3/0", "text": "Включено и оставено без надзор зарядно за телефон запали дом в Благоевград, нанесените щети са малки, няма и пострадали хора, въпреки подадения сигнал за обгазени.   Сигналът за инцидента бе подаден в 13.40 часа днес от двуетажна къща на ул. \"Николай Петрини\", намираща се на 50 метра от пожарната.   Двама огнеборци с маски и кислородни апарати влязоха и загасиха пожара, вследствие на него има опушени стени. Майка и дъщеря са били в жилището, отърваха се само с уплаха.   На местопроизшествието пристигнаха пожарна и линейка.", "date": "2018.06.17", "title": "Зарядно за телефон запали къща в Благоевград"}
{"url": "http://epicenter.bg/article/Plamen-Dimitrov--Biser-Petkov-e-edin-ot-nay-dobre-podgotvenite-ministri/157010/2/0", "text": "Бисер Петков е един от най-добре подготвените министри в кабинета и не е политически ангажиран. Това заяви Пламен Димитров от КНСБ пред БНТ.   По думите му реформите в сферата не се правят на площада. „Втора година се подготвя закон, който урежда фазата на изплащане на втория стълб на частните пенсионни фондове. Изключително тежък въпрос, по който се работи активно от години и мога да кажа, че Бисер Петков е един от малкото специалисти в тази област“, посочи лидерът на КНСБ.   Според събеседника му в студиото лидерът на КТ „Подкрепа“ Димитър Манолов има около 80 хиляди души с увреждания, които се нуждаят от чужда помощ.   „Когато започваш да уреждаш проблема на парче, ще сбъркаш. Има около 80 хиляди души с увреждания, които се нуждаят от чужда помощ. Тук се предлага решение на 10 хиляди от тях“, смята специалистът по повод готвените промени и Закона за личната помощ.   И според двамата законопроектът за личната грижа, предложен от майките на децата с увреждания, не може да реши проблема напълно.", "date": "2018.06.17", "title": "Пламен Димитров: Бисер Петков е един от най-добре подготвените министри"}
{"url": "http://epicenter.bg/article/Borisov-razkaza-kak-se-e-stovaril-ot-3-iya-etazh-na-kanapeto-na-patriarha--video-/157011/2/0", "text": "Нямате равни! В такава хуманна работа като пожарникарите, повече са само лекарите. Всички бягат от пожара, вие вътре. Животните бягат от огъня, ние вътре в него...“   С тези думи премиерът Бойко Борисов се обърна към огнеборците в Поморие. Министър-председателят бе в града за откриването на изцяло обновената сграда на пожарната, предаде радио \"Дарик\". Проектът е на стойност 475 000 лева, изцяло финансиран по ОП „Региони в растеж 2014-2020 г.“ и Европейския фонд за регионално развитие. „Колите са добри“, отбеляза Борисов. И пред състава министър-председателят върна спомените си назад: „Централната кола, която ние имахме, беше \"Шкода\". Първата кола... Голяма радост. Другото са ЗИЛ-ове. Шофьорите, като застанат отзад на ръчките, иииии... глътне ли малко въздух и край...“.   Борисов върна още по-назад времето и сподели неизвестен до момента факт от работата си като огнеборец.   В следващите редове, без редакторска намеса, публикуваме разказа на премиера пред пожарникарите в Поморие: „Сградата на Светия синод гори... Имах няколко, ама много добри пожарникари. ... Васо - той беше почнал работа на 12 юни 1959 г., аз съм роден на 13 юни. Здрав, красив пожарникар. Или трае или не говори. Такъв тип човек... Синодът гори. Много голям пожар беше. Почти целият изгоря. И вървиме с него по една греда. Вика: \"Ще паднеме, ще се пребиеме\". Високо! Викам: „Васо, Господ над нас. Тука сме в Божията къща, няма страшно“. И как си говориме няма страшно - отгоре като подаде... А то се оказа, че там бетон няма. Гредите са от дъсчици, след това мрежа, замазани, а посредата - въздух. Стара сграда. И пожарът тръгна. Дръпна отдолу-нагоре. И отгоре падам. През един етаж, втори етаж... и падаме на патриарха в кабинета. Аз падам на кожения диван - по гръб, а Васо, Бог да го прости, той пада до мене. И от апарата - четири ребра. И само ме погледна: „Взводен, и тука ли ред има?“ Аз на дивана, той до мене. После патриархът ни даде по една библия, лично“.", "date": "2018.06.17", "title": "Из спомените на Борисов като пожарникар: Синодът гори - аз падам по гръб в кабинета на патриарха "}
{"url": "http://epicenter.bg/article/Poroen-dazhd-navodni-Burgas/157020/2/0", "text": "Пороен дъжд наводни Бургас. Улиците се превърнаха в реки, предаде БТВ.   Районът на Централна гара се превърна във Венеция. Дъждът беше придружен от градушка.   Малко по-късно стана ясно, че дърво е паднало върху автомобил, в който е имало хора.   Инцидентът е станал край квартал \"Крайморие\". Няма сериозно пострадали.   В последните три дни над София се изляха поройни дъждове. В петък протече покрива на Терминал 1 на Летище София. Отстраняването на повредата започна едва след като медиите написаха за проблема.", "date": "2018.06.17", "title": "Пороен дъжд наводни Бургас"}
{"url": "http://epicenter.bg/article/Zaharieva--Podpisvaneto-na-dogovora---start-kam-evrointegratsiyata-na-Makedoniya/157022/2/0", "text": "Подписването на договора за името ще стартира процеса на евроинтеграция на Македония. Това каза българският министър на външните работи Екатерина Захариева в интервю за БНР във връзка с подписването на договора между Гърция и Македония за решаване на спора за името.   По думите й това ще даде начало на процеса на евроинтеграция на Македония. „Вярвам, че усилията, които полагат двете правителства в Гърция и в Македония, че усилията, които полага и ще продължи да полага България и българското правителство, и целият Европейски съюз, и не само целия Европейския съюз, а и целият свят, да се приключи този 27-годишен спор, ще доведат дотам, че на 26-ти - 30-ти Република Македония да започне преговорите“, каза Захариева.   Тя допълни, че приоритетът на Българското европредседателство за Западните Балкани ще бъде продължен и от следващите ротационни председатели на ЕС.   „Австрийският канцлер и австрийският външен министър обявиха, че те ще продължат, след което румънците също. Хърватският президент, когато беше в София, обяви пред всичките 28 лидери с шестте балкански лидери, че той по време на тяхното председателство през 2020 г., ще направят също така, т.е. идеята е процесът, а и нашата цел беше, да не приключи в рамките на шестте месеца. Очевидно направихме процеса необратим“, каза тя.", "date": "2018.06.17", "title": "Захариева: Подписването на договора - старт към евроинтеграцията на Македония"}
{"url": "http://epicenter.bg/article/Dimitar-Nikolov--Upravlenieto-na-GERB-e-izklyuchitelno-uspeshno/157026/2/48", "text": "Първо няма яснота дали ще се кандидатирам отново и каква ще е оценката за този мандат на хората, които са ме номинирали и избрали. Това заяви пред Канал 3 кметът на Бургас Димитър Николов, който е и зам.-председател на партия ГЕРБ, в отговор на въпроса за предстоящите догодина местни избори.   Той припомни, че Бургас за четвърти път е получил приз за най-добър град за живеене. \"Ние сме скромни, гледаме си ангажиментите и най-вече да изпълним с реални резултати очакванията на хората\", подчерта Димитър Николов.   Кметът изтъкна, че откритата пред седмицата пътна отсечка между Ахелой и Поморие е изпълнен категоричен ангажимент на премиера Бойко Борисов, който дойде на откриването. Димитър Николов обаче не смята, че е любимец на премиера.   \"Не бих казал, защото проектите, които ние изпълняваме, са проекти валидни за кметовете от областните градове. Всеки има възможност да избере по коя оперативна програма ще концентрира усилия за решаване на конкретни задачи\", посочи Димитър Николов. Последното идване на премиера  бе пускането на 4-лентова отсечка между Ахелой и Поморие, изключително натоварен участък с много тежки катастрофи и, за съжаление, смъртни случаи.   Който забавяше не само туристите, но и работещите в обектите - това беше тема от 10 години, много министри, депутати поемаха ангажименти. Но премиерът Борисов удържа на думата си по много категоричен начин и вече се радваме, че втори ден нямаме никакви проблеми\", сподели кметът на Бургас.   Той посочи, че безработицата в Бургас е едва 1%. \"Разбираемо е, не само заради туристическия сезон, навсякъде безработицата в страната намалява драстично. Затова и очакваме облекчен режим да привлечем работници от близките държави. Търсим разбиране във Външно министерство\", каза Димитър Николов.   По повод искания втори вот на недоверие от страна на опозицията, кметът на Бургас определи управлението на ГЕРБ и ОП като \"изключително успешно.\" \"Изключително успешно е управлението на ГЕРБ, в светлината на последните събития с подписването на договора между Гърция и Македония. И макар да имаше спорни очаквания за европредседателството, в контекста на днешните събития - изключително успешно е\", каза Николов.   \"Стремежът на опозицията е да влезе в управлението. По темата за вота на недоверие в момента отношенията на партиите в управляващата коалиция са изключително стабилни. Задачите, свързани с новите закони и реформи, се изпълняват, трудните моменти се дискутират, включително и пред медиите и обществото. Това не пречи на полицията да работи\", добави кметът на Бургас.", "date": "2018.06.17", "title": "Димитър Николов: Управлението на ГЕРБ е изключително успешно"}
