{"url": "http://epicenter.bg/article/Prokuraturata-proveryava--quot-Mis-Balgariya-quot-/142644/2/0", "text": "  Изборът на Мис България беше абсолютно честен. Изборът беше много на кантар – борбата между пет момичета беше много оспорвана и всяко от тях можеше да спечели. Това каза в предаването \"120 минути\" по БТВ организаторът на конкурса Ирина Папазова по повод победата на Тамара Георгиева, която предизвика скандал в обществото.   Папазова обясни, че тази година за първи път журито се е състояло от 24 души – повече от обикновено. Това са много различни хора – специалисти, рекламодатели, популярни личности. Тази ситуация обаче постави много спорни моменти. Взех си поуки и повече толкова голямо жури няма да има, подчерта тя. Тя уточни, че тази година е приета система, при която се гласува за първо, второ и трето място и се дават определен брой точки. След гласуването се оказа, че Тамара и още едно момиче – Йовита, са с равен брой точки – 70. В случая използвах правото си на двоен глас за Тамара, което носи 20 точки, заяви организаторката на конкурса \"Мис България\". Тя призна, че нейният глас е бил решителен за избора на Тамара. Моите аргументи за гласуването на първо място бяха годините – не може Мис България да е на 18 години. По принцип винаги се гледа да се избере малко по-голямо момиче. Другият плюс на Тамара са езиците, образованието, което има, а също така и перфектната й фигура, коментира Ирина Пазова. Тя е категорична, че не е получавала парични стимули за първото място на Тамара.   Фирмата, чрез която организирам конкурса, е частна. Ако реша, утре и Вас мога да ви направя Мис България, обърна се Папазова към водещия Светослав Иванов. Мисля, че времето ще покаже, че Тамара е един удачен избор, заяви тя.   Организаторката на конкурса \"Мис България\" каза още, че не се притеснява от проверка на прокуратурата. От там са изискали копие от всички документи, изготвени във връзка с провеждането на конкурса.    ", "date": "2017.12.10", "title": "Прокуратурата проверява \"Мис България\""}
{"url": "http://epicenter.bg/article/Godina-sled-tragediyata--V-Hitrino-vse-oshte-ima-hora-bez-pokriv/142606/2/0", "text": "  В шуменското село Хитрино се готвят за тъжна дата. Утре се навършва точно година от взрива на влакови цистерни, който уби 7 души, рани десетки и срина цели съдби, напомня в репортаж БТВ.   Половината Хитрино беше унищожено. Все още има хора без покрив. Почти година след катастрофата най-големият въпрос е кога селото ще бъде напълно възстановено. Средства за това има благодарение на дарителските кампании и осигурените от държавата пари, но работата все още не е приключила. Факт са и съмненията за непрозрачност при управлението на средствата за обезщетения, ремонти и строежи. В селото се строи на мястото на опожареното с 33 милиона лева от дарения, от държавата и от еврофондовете. Похарчени до момента са  7 300 000 лева, най-много за обезщетения, строителство, ремонт и оборудване.   Местният Обществен съвет отговаря за разпределянето на парите. „Аз в момента попаднах в трета група, след като къщата ми изгоря, а имаше хора, които са също с изгорели къщи, а са в първа група. Подадох молба пред Обществения съвет и те казаха понеже не живея в къщата, аз наистина не живея в къщата, живея в кооперацията, казаха нямаш право на първа група”, разказва пред камерата потърпевшият собственик на изгорялата фурна. От Обществения съвет твърдят, че няма как новата къща да бъде със същата квадратура и отхвърлят твърденията за непрозрачност и злоупотреби. „Де факто ние до парите нямаме досег, тоест нашата работа е по-скоро да направим предложения и оттам насетне счетоводно, всичко се отнася до счетоводството на общината”, обясни Светослава Борисова – председател на Обществения съвет.   „Хората не са еднакви, имотите не са еднакви, има хора които, така – прекаляват с исканията си, прекаляват с алчността си”, коментира кметът на Хитрино Нуридин Исмаил. Има случаи, при които строителите са отстранени заради недобра работа и покривите все още не са завършени. В Хитрино изцяло наново се строят общо 24 къщи и всички се надяват да имат покрив за Коледа. Паметта на седемте жертви утре ще бъде почетена с курбан, който дава ДПС – партията издигнала кмета Нуридин Исмаил. Той обаче бе изключен от редиците й през лятото.    ", "date": "2017.12.10", "title": "Година след трагедията: В Хитрино все още има хора без покрив"}
{"url": "http://epicenter.bg/article/Nahluva-stud--zhalt-kod-za-silen-vyatar-v-16-oblasti-utre/142609/2/0", "text": "  В 16 области от страната за неделя е обявен жълт код за силен вятър с пориви над 80 километра в час. Очаква се и застудяване. През нощта през страната ще премине студен фронт. От запад ще започнат валежи от дъжд. Вятърът ще се ориентира от запад-северозапад, и с него ще нахлува студен въздух, съобщава Нова телевизия.   Със застудяването дъждът по високите полета на Западна България, в Предбалкана и Лудогорието ще премине в сняг. На места там ще се образува и тънка снежна покривка. Сутринта валежите в повечето места ще спрат. Най-късно това ще се случи в източните райони. В понеделник и вторник ще се радваме на слънце, което в комбинация с до умерен вятър от югозапад бързо ще вднигне температурите и във вторник максималните ще са между 10° и 15°.  ", "date": "2017.12.10", "title": "Нахлува студ, жълт код за силен вятър в 16 области утре"}
{"url": "http://epicenter.bg/article/Katastrofa-mezhdu-dva-kamiona-zatvori-Prohoda-na-Republikata/142611/2/0", "text": "  Катастрофа затвори Прохода на Републиката, съобщи БТВ. В ранните часове на деня турски тир слиза от прохода и се завърта напречно на пътя в село Пчелиново.   В него се е ударила друга тежкотоварната машина, която се е качвала към Хаинбоаз. Има сериозни щети по камионите. Единият от шофьорите е настанен в болница. Причините за катастрофата тепърва ще се уточняват.   Въведени са обходни маршрути – леките автомобили се пренасочват през прохода Шипка, а тежкотоварните изчакват.   Пътен инцидент усложни минаването и по АМ „Тракия”. При км 34 в посока Бургас движението се осъществява в изпреварващата и аварийната лента, поради катастрофирал тежкотоварен автомобил.    ", "date": "2017.12.10", "title": "Катастрофа между два камиона затвори Прохода на Републиката"}
{"url": "http://epicenter.bg/article/Sdruzhenieto-na-chastnite-bolnitsi--Kato-sme-bedna-darzhava--da-zabranim-li-magazinite-/142617/2/0", "text": "Потокът пациенти се дирижира, като най-тежките случаи се поемат от общинските и държавни болници и така те задлъжняват и изпадат в тежко финансово състояние.   Тази теза разви в предаването \"Събуди се\" на Нова телевизия депутатът от \"БСП за България\" проф. Георги Михайлов. Той защити идеята на социалистите за мораториум върху откриването на нови частни лечебни заведения. Другата теза в студиото на Нова защитаваше колегата му от ГЕРБ Александър Иванов, който бе категоричен, че те няма да подкрепят предложението на БСП, защото го намират за противоконституционно.   Проф. Георги Михайлов изтъкна още, че България е на второ място в Европа по брой на леглата в болниците. „По-важното е това, че по начина, по който се правеше до сега болниците в България бяха концентрирани в градове, където не отговарят на нуждите на пациентите“, смята той.   „Едва ли има някой здравомислещ човек, че пациентът няма право да има достъп до качествено здравеопазване\", добави Михайлов.   По думите на соцдепутата, много от сега съществуващите клинични пътеки включват в себе си болести, които са съвсем различни по своята биологична агресия и съответно - по цена на лечение. \"По този начин се дирижира потокът тези пациенти, които са относително по-евтини, да отидат и да получат същия финансов ресурс от лечебните заведения, които ги обслужват. А най-тежките пациенти да бъдат насочени към други лечебни заведения\", поясни депутатът на БСП. И допълни, че така най-големите лечебни заведения получават най-тежките пациенти.    \"99% от последните болници, сключили договори с НЗОК, са частни болници\", посочи Александър Иванов от ГЕРБ.   \"Частните болници, които се помещават в сградите на държавните болници, и държавното здравеопазване, доведено до това състояние, са факторите, предизвикали сегашното положение. И когато министерството започна да се бори с тези причини, се появява това предложение, което малко измества темата\", контрира Иванов.     Идеята за мораториум коментира и Николай Болтаджиев, председател на Националното сдружение на частните болници. \"България е най-бедната държава в ЕС, но заради това не можем да забраним магазините и ресторантите. Тогава как ще забраним създаването на нови болници?\", смята той.    Болтаджиев попита риторично още колко са заедно държавните и частните болници в България? И сам отговори отговори - над 300. В Дания са по-малко от 200, стана ясно от думите му. Болтаджиев заяви, че броят на болниците се определя от политиците. Част от тях са санаториуми, в които се ходи с карта от НОИ. „Очните клиники бяха принудени да се регистрират като клиники и сега са над 40. Никъде в света броят на болниците не е показател. Такъв е броят на леглата, а ние по него сме на средноевропейско ниво. Всичко това касае пациента и правото му на избор и на ново лечение“, посочи той.    ", "date": "2017.12.10", "title": "Проф. Георги Михайлов: Потокът пациенти се дирижира - най-тежките случаи отиват в държавните болници"}
{"url": "http://epicenter.bg/article/Iliana-Raeva--Mozheshtite-minavat-prez-ezhednevna-gilotina/142618/2/0", "text": "  \"Моята голяма страст е треньорството. Няма нищо по-прекрасно\", разкри за предаването \"Събуди се\" по Нова телевизия Илиана Раева.   \"Tова беше много емоционална и силна година. Тя ни накара да имаме много вяра и надежда, най-вече за Олимпийските игри в Токио през 2020-а. Не съм очаквала, че след \"Златните момичета\" ще имаме такъв отбор, който ще ни накара да забравим емоциите от тях\",заяви Раева.    Във връзка с интригите около новия председател на БФС, които засегнаха и нейния съпруг Наско Сираков, тя коментира: \"Дори в исторически план най-силните и можещите са били най-възпрепятствани, мачкани, убивани. Можещите, силните и кадърните хора минават през ежедневната си гилотина\".     ", "date": "2017.12.10", "title": "Илиана Раева: Можещите минават през ежедневна гилотина"}
{"url": "http://epicenter.bg/article/Kmetat-na-Hitrino--Ne-razdavame-parite-po-simpatii/142619/2/0", "text": "  „Не раздаваме парите по симпатии”, категоричен бе кметът на пострадалото преди година село Хитрино  пред БТВ.   Година след трагедията жителите на селото са разделени заради начина, по който се раздават помощите. Според едни парите са недостатъчни и се раздават по неправилен начин. „Аз съм убеден, че никъде дадените пари не са по-малко”, категоричен е Исмаил. По думите му сред жителите на Хитрино има такива, които се възползват от ситуацията и търсят обезщетение без реално да имат щети, нанесени от експлозията.   „Нямайте и капка съмнение, че парите се харчат почтено. Така се сплоти цяла България и няма как на базата на тази доброта да правим каквото си искаме”, каза още кметът на селото.  ", "date": "2017.12.10", "title": "Кметът на Хитрино: Не раздаваме парите по симпатии"}
{"url": "http://epicenter.bg/article/Lilyana-Pavlova-s-ostra-publikatsiya-vav-feysbuk-sreshtu-falshivite-novini/142620/2/0", "text": "  Министър Лиляна Павлова се възмути, че името й е било замесено в скандал, който е бил напълно измислен.   Министърът за Българското европредседателство изрази възмущението си във фейсбук. Павлова призова да не се дава преднина на фалшивите новини.     В поредна фалшива новина бе поставено името ми. Дори няма да посоча изданието или какво то е съчинило, защото тук става дума за изключително тревожен и набиращ скорост процес, който руши устоите и ценностите на нашето демократично общество. Никой не е застрахован, всеки може да бъде застигнат от вълната на неистини. Те пряко атакуват гражданите и тези, които хората са избрали да защитават интересите им в институциите. Петнят и тяхното име. Затова със същата сила трябва да отговорим на безпрецедентното предизвикателство и заедно да реагираме на фалшивите новини – с хигиена на четенето и адекватни мерки. Кампанията срещу тях вече тръгна. Трябва само активно да се включим в нея.  ", "date": "2017.12.10", "title": "Лиляна Павлова с остра публикация във фейсбук срещу фалшивите новини"}
{"url": "http://epicenter.bg/article/Razkriha-prichinata-za-pozhara-v-sklada-na-zhandarmeriyata-v-Burgas/142632/3/0", "text": "  Късо съединение вероятно е причината за пожара в складово помещение на жандармерията в Бургас, съобщиха от полицията.   Огънятмумна вчера следобед и обхвана около 700 квадратни метра площ. В сградата са съхранявани и пиротехнически средства, конфискувани от футболни мачове. Запалването е предизвикало гърмежи, които чули дори жителите в околните блокове.   Оръжейният склад на жандармерията не е засегнат. Заради инцидента вчера районът бе отцепен, а част от осветлението по един от централните булеварди на града бе спряно, за да се избегнат опасни ситуации. Щетите се изчисляват.  ", "date": "2017.12.10", "title": "Разкриха причината за пожара в склада на жандармерията в Бургас"}
{"url": "http://epicenter.bg/article/Rusiya-puska-atomna-tsentrala-ot-novo-pokolenie/142628/4/0", "text": "Започна физическото стартиране на иновационния Първи енергоблок на Ленинградската АЕЦ 2 от поколение „3 плюс“, съобщи \"Концерн Росенергоатом\", част от руската корпорация \"Росатом\".   Специалистите от експлоатационните служби на Ленинградската АЕЦ (ЛАЕЦ) успешно заредиха в активната зона на реактора първата от 163 топлоотделящи сборки със свежо ядрено гориво, като по този начин започнаха физическото стартиране на реактора. Това важно постижение както за руската, така и за световната атомна енергетика, е второ за настоящата седмица след като на 6 декември в най-южната руска атомна централа - Ростовска АЕЦ, също се проведе физическото пускане на нов енергоблок - Четвърти.   По думите на генералния директор на „Концерн Росенергоатом“ Андрей Петров, началото на дейностите по физическото стартиране фактически означава, че всички дейности, свързани с етапа на изграждане на Първи енергоблок на ЛАЕЦ 2, са приключени. „Сега всички системи за презареждане работят в автоматичен режим. Осигурена е пълна готовност за изпълнение на съответните операции при спазване на всички изисквания за безопасност. В продължение на 30 дни ще бъде осигурена готовността на реактора за излизане на минимално контролируемо ниво на мощност. Следващата стъпка е енергийното стартиране, което ще започне през следващата година“, обясни Петров. Своевременното начало на пусковите операции е възможно благодарение на внедряването на уникален метод на управление по време на изграждането на енергоблока. „Ленинградската АЕЦ 2 е най-голямата от седемте пилотни площадки на „Росатом“, където е внедрен методът на т. нар. „проектно управление“. Използваните инструменти за управление доказаха своята ефективност, като позволиха съществено да се увеличат темповете на изграждане, да се спазят сроковете и стойността. Този положителен опит в близко време ще бъде използван и за други руски АЕЦ в процес на изграждане като например строителството на Втори енергоблок на Нововоронежката АЕЦ 2“, заяви Петров.   На свой ред директорът на Ленинградската АЕЦ Владимир Перегуда, оценявайки високо приноса на всеки от участниците в изграждането на Първи енергоблок, заяви: „Новите енергоблокове на централата решават най-важната задача за целия регион – заместване на действащите мощности на ЛАЕЦ. Планира се Първи енергоблок с реактор РБМК да бъде спрян през 2018 г. Затова за Ленинградска област синхронизирането на процеса на въвежданите и извеждани енергоблокове е жизнено важен процес и гаранция за енергийна и икономическа стабилност“.   „Днес започна етапът на физическото стартиране на Първи енергоблок на Ленинградската АЕЦ, който е от новото поколение „3 плюс“. Това е голяма победа за цялата индустрия и за нашето инженерингово подразделение.  Гордеем се, че това е вече вторият иновативен енергоблок, който се пуска и който е създаден с труда и таланта на нашите проектанти. Този път, преди всичко, заслугата е на специалистите от Санктпетербургския „Атомпроект“, който е основен проектант. И това ни дава право да говорим за серийно реализиране на проектите на „Росатом“. Със своята работа ние за пореден път потвърждаваме лидерството на руските технологии на световния пазар за изграждане на АЕЦ. Важността на това събитие е и в това, че Първи енергоблок на ЛАЕЦ 2 е референтен за международните проекти на „Росатом“ в различни държави“, коментира президентът на Групата компании ASE Валерий Лимаренко.   Планира се всички 163 топлоотделящи сборки в реактора на Първи енергоблок на Ленинградската АЕЦ 2 да бъдат заредени до края на декември 2017 г. В началото на 2018 г. започва решаващият етап на пусковите операции – енергийното пускане и началото на подаване на първата електроенергия към потребителите. Въвеждането в промишлена експлоатация на Първи енергоблок на ЛАЕЦ 2 се очаква през 2018 г. Това ще означава, че енергоблоковете на „Концерн Росенергоатом“ от поколение „3 плюс“ ще бъдат два (включително Първи енергоблок на Нововоронежката АЕЦ 2).   Днес Ленинградската АЕЦ е най-големият производител на електроенергия в Северозападна Русия. Централата произвежда около 50% от изработваната електроенергия в региона. Въвеждането в експлоатация на нови енергоблокове на ЛАЕЦ 2 ще позволи да се запази обемът на производство, в това число и поетапното заместване на действащите мощности на първи ред на централата и ще осигури изработването на електроенергия в обем над 30 млрд. кВтч. годишно от четирите най-нови енергоблокове с реактори тип ВВЕР-1200.   Иновационните и най-мощни енергоблокове днес, с реактори ВВЕР-1200, които се изграждат в Ленинградската АЕЦ 2 се отнасят към най-новото поколение „3 плюс“. В тях са използвани най-съвременните постижения и разработки, отговарящи на всички постфукушимски изисквания. Тези енергоблокове са уникални и нямат аналог в света. Първият такъв енергоблок бе пуснат в края на 2016 г. в Нововоронежката АЕЦ 2.   В сравнение с традиционните енергоблокове, проектът с ВВЕР-1200 има редица преимущества, които съществено повишават икономическите му характеристики и безопасността. Мощността на реактора в сравнение с предишното поколение (ВВЕР-1000) е повишена с 20%, количеството на персонала е намалено с 30-40%, проектният срок на служба на основното оборудване е увеличен два пъти и е 60 години, с възможност за удължаване от 20 години.   Главната особеност на проекта ВВЕР-1200 е уникалното съчетание на активните и пасивните системи за безопасност, които правят централата максимално устойчива на външни и вътрешни въздействия. В частност в енергоблока с реактор ВВЕР-1200 се използва уловител на стопилка – устройство, което служи за локализиране на стопилката от активната зона на реактора в случай на евентуална авария.   Има система за пасивно отвеждане на топлината от парогенераторите, която при отсъствие на всякакви източници на електроснабдяване трябва да осигури продължително отвеждане в атмосферата на топлината от активната зона на реактора.      ", "date": "2017.12.10", "title": "Русия пуска атомна централа от ново поколение"}
{"url": "http://epicenter.bg/article/Balgarinat-dava-vse-po-malko-za-hrana-i-vse-poveche-za-danatsi/142613/11/0", "text": "  Повишава се относителният дял на разходите на домакинствата за данъци и осигуровки, сочи анализ на Института за пазарна икономика, направен въз основа на данни от Националния статистически институт. Според икономистите като цяло стандартът на живот на българските домакинства се подобрява.   Анализаторите са разделили обществото на групи/дялове от 10%. Те подчертават, че най-бедните 10% отделят 43% от дохода си за храна и безалкохолни напитки, а още 20% отиват за жилища, вода, електроенергия и горива. Въпреки това те дават по-голяма част от дохода си (5,4%) за алкохолни напитки и тютюневи изделия, както от най-богатите 10%, така и от средните нива за страната (4,3%).               Последните годишни данни на НСИ показват, че през 2016 г. доходите на домакинствата продължат да нарастват, което оказва положително влияние и върху структурата на техните разходи. Най-голямо значение за благосъстоянието на средностатистическото българско домакинство играят трудовите доходи, които формират 54,3% от общия му доход, следвани от пенсиите (27,7%). Разликата между отделните групи на доходното разпределение обаче е осезаема. Докато трудовите доходи формират 66,9% от доходите на най-богатите 10% от българите, при най-бедните 10% този дял е над два пъти по-нисък. Там доминират доходите от пенсии (32,6%), но не заради размера на пенсионните плащания, а заради това че: 1) другите източници на доход са ограничени; 2) в тази група влизат част от самотните пенсионери. Всъщност пенсиите формират най-голям дял от доходите и на следващите три децила (от 2-ри до 4-ти децил) на доходното разпределение. Причината за това е, че огромна част от пенсионерите влизат именно във втория, третия и четвъртия децил, докато домакинствата, в които има работещи членове, получават по-високи доходи. Най-бедните 10% от българите са единствената група, която разчита в значителна степен и на социални плащания, помощи и обезщетения. Те формират 12% от общия им доход, като този относителен дял е два пъти по-висок от регистрирания във втория и третия децил, а над половината от него идва от семейни помощи за деца – следствие от многочленния характер на домакинствата, включващи най-бедните 10%. Структурата на разходите на българските домакинства продължава да се подобрява и през 2016 г. Между 2008 и 2016 г. относителният дял на разходите за храна и безалкохолни напитки намалява от 36,6% на 30,8%, като е напълно възможно през 2017 г. за пръв път да падне под 30%, както е във всички останали страни членки на ЕС. По-ниският дял на разходите по това перо показва подобряване на стандарта на живот, тъй като именно тук влизат стоките, които можем да определим като „стоки от първа необходимост”. Дефлацията през част от наблюдавания период също подкрепя този положителен процес. Спадът важи за абсолютно всички децилни групи, като всъщност е най-ясно изразен в първата половина на доходното разпределение (т.е. по-бедните 50% от домакинствата). Най-вероятно по-малкият спад при по-високодоходните групи се дължи на преориентиране на потреблението към по-скъпи храни и напитки (т.нар. ефект на заместването, при който по-високият доход ти позволява да потребяваш по-скъпи стоки), което обяснява и бумът на специализирани магазини през последните години (най-вече в градовете), предлагащи хранителни продукти с по-високо качество. Това положително развитие обаче върви ръка за ръка с негативен феномен - повишаването на относителния дял на разходите на домакинствата за данъци и осигуровки. Последното е следствие както от повишаването на данъчноосигурителната тежест през разглеждания период, така и на повишаването на заетостта в икономиката – колкото повече хора работят, толкова повече домакинства плащат данъци върху труда и осигуровки. Част от ефекта е възможно да се дължи и на намаляването на сивата икономика. За целия период 2008-2016 г. покачването на относителния дял на разходите за данъци и осигуровки важи за всички групи в доходното разпределение, включително най-бедните 10% от населението. Докато през 2008 г. домакинствата са отделяли средно 6,8% от разходите си за данъци и осигуровки, стойността през 2016 г. е цели 11,7%. Най-голям е ръстът при най-богатите 40%, като при най-богатите 10% този дял достига 16,5%.   В същото време, ако разгледаме общата картина на разходите на най-богатите и най-бедните 10% и направим съпоставка със средните стойности, се вижда че най-бедните 10% отделят 43% от дохода си за храна и безалкохолни напитки, а още 20% отиват за жилища, вода, електроенергия и горива. Въпреки това те дават по-голяма част от дохода си (5,4%) за алкохолни напитки и тютюневи изделия както от най-богатите 10%, така и от средните нива за страната (4,3%). Като цяло, данните показват, че стандартът на живот на българските домакинства продължава да се подобрява през 2016 г., като това важи за абсолютно всички подоходни групи – от най-бедните до най-богатите. Основна причина за това са както добрият икономически растеж и ръстът на заетостта, но роля играе и дефлацията в част от наблюдавания период. Тази тенденция на повишаване на благосъстоянието на българските домакинства е дългосрочна и е в унисон с процеса на догонване на по-развитите европейски страни от страна на България.  ", "date": "2017.12.10", "title": "Българинът дава все по-малко за храна и все повече за данъци"}
{"url": "http://epicenter.bg/article/Tsigulkata-na-Vasko-Vasilev-/142633/6/0", "text": "Всеки концерт на Васко Василев е незабравим и вълнуващ, независимо дали става въпрос за класически концерт в зала \"България\" или за неповторимите му музикалните спектакли в НДК с различни гостуващи музиканти.   Една чудодейна наслада от емоции, изтръгнати изпод пръстите му, опъвайки струните на 307-годишната му любов - цигулката \"Амати\", една от десетте в света. Заедно с него свири и дългогодишната му любима Памела, майката на Ванеса Мей. Изпълненията на Васко Василев са взривяваща сплав от музикално дарование и страст, които са основните акорди на неговата неповторима музика.   4000 души в зала 1 на НДК и тази вечер бяха водени от тази завладяваща емоция и ту притихваха, потънали в насладата от музикалното очарование, ту избухваха в нестихваши аплодисменти.   Никой не може да обясни успеха на  , трябва да му се наслаждаваме , докато го има, обича да казва прочутият ни цигулар.   В единствения си спектакъл за тази години пред българска публика 47-годишният световноизвестен български виртуоз излезе на сцената на зала 1 на НДК в компанията на солистите на „Ковънт гардън“ и бенд от 11 души от различни националности. Музиканти от Италия, Англия, Аржентина и Испания се качиха заедно с Васко Василев на сцената и станаха част от виртуозния спектакъл.   На сцената имаше не просто сбор от виртуозни изпълнители, а единен ансамбъл от музиканти, които искрено се наслаждават, докато свирят, импровизират и са щастливи не по-малко от публиката си. А Васко и неговата 307-годишна любовница бяха водещи в този спектакъл и те задаваха основното настроение.   Всеки зрител по своему изживява тази емоция - от усмивката през сълзите, до изригването в аплаузи. Но има нещо общо, което прави залата да се чувства като общност, погълната от една магия - музиката на Васко, която идва от душата му и се ражда от сърцето му.   Цигуларят   е един от най-добрите и известни български музикант на нашето време. По думите му е плод на младежката любов на родителите си - Красимира Талигарова и Петър Василев. Вaско се ражда в ранните часове на 14 октомври 1970 година. Кръщават го на дядо му по бащина линия. Хваща цигулка още като много малък. В началото не е имал изразен талант, просто запълвал времето си. Но постепенно нещата потръгват и в съвсем ранна възраст Васко Василев открива призванието си.   На 8 годинки вече записва първата си плоча със софийската филхармония и дебютира на сцената на Народния театър. На 16 печели първата си международна награда на конкурса за цигулари Жак Тибо. А между конкурсите и непрестанните упражнения намира време и да се грижи активно за по-малките си брат и сестра - Борислав и Вероника. Много помага на родителите си в отглеждането им.   От Академията за музикално, танцово и изобразително изкуство в Пловдив, Васко се мести да учи в Москва, в Централното музикално училище. Когато е едва 18-годишен грабва приза  През същата година заминава за Англия. В Лондон, след квалификация от Кралския музикален колеж, става най-младият концертмайстор в историята на Кралската опера, където редовно свири и като солист.   През годините Васко Василев свири в над 40 страни и работи с музикални легенди, сред които Майкъл Джексън, Мадона, Пласидо Доминго, Стинг и Ванеса Мей. Любимата му цигулка, с която свири, е  . В света са останали едва 10 бройки от музикалния инструмент, а българският цигулар притежава една от тях. Музикалният инструмент е на над 307 години. Васко създава и квартета „ \", в който участват само носители на престижни международни награди. През 2000-а година издава първия си албум - „Пълно потапяне\". От тогава до сега е издал 10 албума Васко каза, че се чувства най-добре на път, обикаляйки света. Въпреки че е обиколил целия свят, споделя, че в му е най-хубаво. Твърди, че по-красива държава не е виждал.  ", "date": "2017.12.10", "title": "Цигулката на Васко Василев изтръгна емоциите на 4000 души в НДК (Видео)"}
{"url": "http://epicenter.bg/article/Arabskata-liga-prizova-Vashington-da-anulira-reshenieto-si-za-Erusalim/142607/7/0", "text": "  Министрите на външните работи на страните от Арабската лига призоваха САЩ да се откажат от решението да признаят Ерусалим като столица на Израел, предадоха световните агенции.   \"Решението, оповестено от президента Доналд Тръмп, е опасно нарушение на международното право, няма юридическа тежест и е невалидно\", заяви Арабската лига в заключителна декларация след извънредната министерска среща в Кайро, на която бяха представени всички страни членки. \"Решението лишава САЩ от ролята на спонсор и посредник на близкоизточния мирен процес, подкопава усилията за постигане на мир, задълбочава напрежението и ще разпали гняв, който заплашва да тласне региона на ръба на пропаст от насилие, хаос и кръвопролитие\", заявиха министрите в 3,00 ч тази нощ след многочасово заседание.   Министрите също така призоваха международната общност да признае палестинска държава със столица Източен Ерусалим, поискаха резолюция на Съвета за сигурност, която да провъзгласи, че решението на Тръмп нарушава международното право и няма юридически ефект. Предложиха лидерите на арабските страни да съберат на извънредна среща на върха и предложиха като домакин Йордания, която сега е ротационен предсектател на Арабската лига. Министрите заявиха, че ще се срещнат отново до месец, за да преценят ситуацията и да съгласуват нови стъпки.   Резолюцията съдържа остра реторика, но е бедна откъм съществени действия, отбелязва Асошиейтед прес. Липсват наказателни мерки, като бойкот на американски продукти или прекъсване или понижаване на нивото на връзките с Вашингтон. Арабски дипломати заявиха неофициално, че някои страни членки искали текстът да включва наказателни мерки срещу всяка страна, която последва примера на САЩ и признае Ерусалим като израелска столица, но това според анонимните дипломати било сметнато за прекалено радикално от умерените арабски страни и в крайна сметка отпаднало.  ", "date": "2017.12.10", "title": "Арабската лига призова Вашингтон да анулира решението си за Ерусалим"}
{"url": "http://epicenter.bg/article/Vrachvat-Nobelovite-nagradi-v-Stokholm-i-Oslo/142612/7/0", "text": "  Нобеловите награди за постижения в науката, литературата и икономиката ще бъдат връчени днес в Стокхолм, а Нобеловата награда за мир - в Осло.   Тазгодишната Нобелова награда за мир спечели Международната кампания за забрана на ядрените оръжия и за усилията за постигане на тяхната забрана.  Нобеловата награда за физиология или медицина спечелиха американците Джефри Хол, Майкъл Росбаш и Майкъл Йънг за откриването на молекулярните механизми, контролиращи циркадния ритъм - човешкият биологичен часовник.  Германецът Райнер Вайс и американците Бари Бериш и Кип Торн спечелиха Нобелова награда за физика за решаващ принос към наблюдението на гравитационните вълни. Швейцарецът Жак Дюбоше, германецът Йоахим Франк и британецът Ричард Хендерсън спечелиха Нобеловата награда за химия за разработване на криоелектронна микроскопия, която революционизира биохимията.  Нобеловата награда за литература спечели британският писател Казуо Ишигуро за романите, които с голяма емоционална сила разкриват бездната, разтваряща се пред илюзорното ни чувство за връзка със света.  Ричард Тейлър от Чикагския университет спечели Нобеловата награда за икономика за 2017 г. за трудовете за психологичните и социални механизми при вземането на решения от потребителите и инвеститорите.      ", "date": "2017.12.10", "title": "Връчват Нобеловите награди в Стокхолм и Осло"}
{"url": "http://epicenter.bg/article/Merlin-Arno-ashladisa-nosii-s-inovatsii/142631/10/0", "text": "Мерлин Арно,  носител на Златна игла 2017 на Академията за мода в категория „Модна иновация“, представи  новата си колекция, посветена на  първия рожден ден на фирма Co Design.   Сред елегантната обстановка на резиденция \"Анастасия\" дизайнерката подчерта с тоалетите си мотото „Традиции и иновации” с няколко поредни дефилета.   Ексклузивната колекция на Мерлин включва традиционни български носии, от различни региони на страната,  обогатени от нея с иновации. Ексецнтричната дама бе предпочела да облече мъжка носия с потури и калпак.   Специални гости на вечерта бяха  певицата Теди Кацарова, художникът Иван Яхнаджиев, писателят Любомир Мличев-Денди, галеристката Цена Бояджиева, Мисис България Катя Роуз и др. ", "date": "2017.12.10", "title": "Мерлин Арно съчета носии с иновации"}
{"url": "http://epicenter.bg/article/Netanyahu-s-ostra-kritika-na--quot-litsemerieto-i-dvoyniya-standart-na-ES-quot-/142614/7/0", "text": "Израелският премиер Бенямин Нетаняху остро разкритикува лицемерието и двойния стандарт на Европейския съюз по повод Йерусалим, след като американският президент Доналд Тръмп призна Ерусалим за столица на Израел. Това предизвика негативни реакции по цял свят, а в свещения град се стигна и до сблъсъци. „Макар че уважавам Европа, не съм готов да приема двоен стандарт от нея. Чувам гласове оттам, които осъждат историческото изявление на президента Доналд Тръмп, но не съм чул осъждане на ракетите, изстреляни срещу Израел, или на ужасното подстрекателство срещу него\", коментира Нетаняху. Снощи Нетаняху замина на двудневно посещение в Париж и Брюксел и се закани, че ще представи „истината на Израел без страх и с високо вдигната глава\". Междувременно министрите на външните работи на страните от Арабската лига призоваха САЩ да се откажат от решението да признаят Йрусалим като столица на Израел. Според тях това е опасно нарушение на международното право, което няма юридическа тежест и е невалидно.", "date": "2017.12.10", "title": "Нетаняху с остра критика на \"лицемерието и двойния стандарт на ЕС\""}
{"url": "http://epicenter.bg/article/Prezidentat-na-Chehiya-zashtiti-reshenieto-na-Tramp-za-Erusalim/142615/7/0", "text": "", "date": "2017.12.10", "title": "Президентът на Чехия защити решението на Тръмп за Ерусалим"}
{"url": "http://epicenter.bg/article/Prezidentat-shte-uchastva-v-zarya-proverka-po-povod-140-godini-ot-Plevenskata-epopeya/142608/2/0", "text": "  Президентът Румен Радев ще участва днес в Плевен в тържествената заря-проверка по повод 140 години от Плевенската епопея. Тя ще започне от 18.00 часа на централния градски площад \"Възраждане\", съобщава Новини.бг.   Това е кулминацията на честванията за отбелязване 140 години от освобождението на Плевен. За тържествата се очакват делегации от Русия, Украйна, от побратимени на Плевен градове, много гости от страната и чужбина. Днешният 10-ти декември е обявен с решение на общинския съвет за Ден на признателност на гражданите на Плевен към загиналите за освобождението на града. По този повод тази сутрин в 8.30 часа в храм \"Св. Параскева\" ще започне Съборна Света литургия, която ще бъде отслужена от Плевенски митрополит Игнатий, Ловчански митрополит Гавраил, Западноевропейски митрополит Антоний и Ростовски и Новочеркаски митрополит Меркурий.   С почетен ритуал на площад \"Възраждане\" в 11.00 часа ще бъдат поднесени венци и цветя пред параклиса-мавзолей \"Св. Георги Победоносец\" в памет на загиналите.   Концертът-спектакъл \"Плевен помни\" ще бъде представен от 12.00 часа в театър \"Иван Радоев\". По повод честванията в днешния неделен ден Плевенската панорама и останалите военноисторически музеи са отворени за посещение със свободен вход. Регионалният исторически музей също работи днес. В него може да се види изложбата \"Памет\". Във връзка с тържествата са въведени временни ограничения за паркиране в центъра на Плевен и използване на дронове по време на ритуалите.  ", "date": "2017.12.10", "title": "Президентът Румен Радев ще участва в заря-проверка по повод 140 години от Плевенската епопея"}
{"url": "http://epicenter.bg/article/142-snegorina-sa-chistili-Sofiya-prez-noshtta--obrabotva-se-protiv-zaledyavane/142610/2/0", "text": "  През изминалата нощ в София са работили 142 автомобилa – снегопочистваща техника, съобщиха от Столичната община. Екипите са обработили със смеси против заледяване всички улици, по които се движи масовият градски транспорт, Южната дъга, главни улици в кварталите опасни и стръмни места, мостове и частично вътрешноквартални улици. Опесъчени са планинските пътища Бояна - Златни мостове и Драгалевци - Алеко. Продължава разпръскването със смеси против заледяване, започнало е разчистване на спирките и подходите към подлези.   Продължава почистването на бул. „Цариградско шосе“ и бул. „Брюксел“ . Усложнена е обстановката в планинските райони - Витоша и Панчарево, където има навявания. Към момента градският транспорт се движи нормално при зимни условия.   Движението по АМ „Тракия“ в област София е ограничено в двете посоки за тежкотоварни автомобили над 12 т поради обилен снеговалеж и снегопочистване, съобщават от Агенция \"Пътна инфраструктура\". Превозните средства изчакват на място, съобразно указанията на Пътна полиция.    ", "date": "2017.12.10", "title": "142 снегорина са чистили София през нощта, обработва се против заледяване"}
{"url": "http://epicenter.bg/article/-Bild--Balgarinat--ritnal-zhena-v-berlinskoto-metro--e-prebit-v-zatvora/142622/7/0", "text": "  Българинът,  , е бил пребит в затвора. За това съобщава германският вестник „Билд”, позовавайки се на свои източници.   Миналата година 28-годишният Светослав Стойков изрита без причина в гърба 26-годишна студентка. При ритника момичето полита напред и си чупи ръката, а Стойков и придружаващите го трима мъже продължават по пътя си, без да ѝ помогнат. Нападението беше заснето от охранителните камери в метрото.   По-късно Стойков беше осъден на три години затвор заради нападението. Неотдавна той е бил преместен от затвора в Тегел в този в Хайдеринг от съображения за сигурност. Но още същия ден бил пребит от другите затворници и след това откаран в болница.   „Явно затворниците са знаели, че при тях идва прочутият ритач от берлинското метро и са изчакали подходящ момент”, пишат „Билд”.   Вестникът посочва, че вероятно причината за побоя е отмъщение за атаката над момичето в метрото, заради което Стойков беше осъден.   Състоянието на българина не се съобщава.  ", "date": "2017.12.10", "title": "„Билд”: Българинът, ритнал жена в берлинското метро, е пребит в затвора"}
{"url": "http://epicenter.bg/article/Snezhna-burya-predizvika-haos-po-letishtata-vav-Velikobritaniya/142625/7/0", "text": "  Снежна буря връхлетя Британските острови. Заради обилния снеговалеж бяха временно преустановени полетите от летището в Бирмингам. Властите обявиха червен код.   Всички полети на лондонското летище „Лютън“ са отложени заради обилните снеговалежи, съобщи изданието Metro. По-рано днес от летището информираха пътниците, че може да се наложи отменянето или забавянето на полети заради тежката метеорологична обстановка.  Проблеми с полетите изпитват и на летището в Манчестър и в Белфаст в Северна Ирландия. Много сняг падна в по-голямата част от Обединеното кралство.  Най-тежко са засегнати централна Англия, Уелс и части на Шотландия.  Южните части на Англия, включително Лондон, се очаква да бъдат брулени по-късно от силни ветрове със скорост от около 120 километра в час, дъжд и сняг.  В югозападна Англия и Уелс 2500 домакинства останаха без ток.  От метеорологичната служба предупредиха, че се очакват сериозни проблеми за обществения транспорт. Гражданите, пътуващи с лични автомобили, особено в северните и централните части на Англия, бяха предупредени да са подготвени за всякакви ситуации, като се снабдят с топли дрехи, храна, вода и медикаменти. На места в Шотландия и Уелс температурите могат да паднат до минус 14 градуса. На места снежната покривка достига 28 см. Пътният трафик, железопътният транспорт и полетите няма да се нормализират до края на деня.    ", "date": "2017.12.10", "title": "Снежна буря предизвика хаос по летищата във Великобритания"}
{"url": "http://epicenter.bg/article/V-Turtsiya-zaloviha-29-migranti--opitali-da-se-prehvarlyat-nelegalno-v-Balgariya/142635/7/0", "text": "  Турските гранични власти са заловили група от 29 мигранти, които се опитвали да се прехвърлят нелегално в България.   Мигрантите, които са от Ирак, Пакистан и Сирия, били разделени на две групи и се укривали на различни места в района на граничния пункт Дерекьой/Малко Търново. Отведени са в турска регионална Дирекция по миграция, съобщава БНР.  ", "date": "2017.12.10", "title": "В Турция заловиха 29 мигранти, опитали да се прехвърлят нелегално в България"}
{"url": "http://epicenter.bg/article/Erdogan--Nyamame-teritorialni-aspiratsii-kam-nito-edna-strana/142636/7/0", "text": "  Турският президент Реджеп Тайип Ердоган увери, че страната му няма териториални аспирации към нито една държава, визирайки породилата се дискусия около негови забележки за възможността да бъде актуализиран Лозанският договор, предаде турската частна телевизия НТВ, цитирана от БТА. Ердоган каза това на връщане от посещение в Гърция, където забележките му предизвикаха вълна от реакции. Турският президент отново посочи, че договорът от 1923 г. не е сключен само между Гърция и Турция. \"Ако бъде разгледан, Лозанският договор може да бъде доста осъвременен. В парламентите ние променяме дори конституциите. Но този въпрос стана нещо като обсебеност, ние нямаме аспирации към територията на нито една страна\", заяви Ердоган.   Президентът на Турция настоя обаче, че е необходимо да бъдат реализирани \"правата, признати в Лозанския договор на турците в Западна Тракия\".  ", "date": "2017.12.10", "title": "Ердоган: Нямаме териториални аспирации към нито една страна"}
{"url": "http://epicenter.bg/article/V-Bagdad-chestvat-s-parad-pobedata-nad--quot-Islyamska-darzhava-quot-/142637/7/0", "text": "  В Багдад днес се състоя военен парад в чест на обявената вчера победа над \"Ислямска държава\" след тригодишна кампания, подпомогната от международната коалиция начело със САЩ, съобщиха световните агенции, цитирани от БТА. Иракският премиер Хайдер ал Абади и висши командири на силите за сигурност присъстваха на парада, състоял се на площада на Незнайния воин в \"Зелената зона\", силно охраняван район на столицата, където са разположени основните министерства и посолствата. В началото на парада над Багдад прелетяха военни самолети и хеликоптери с иракското знаме. Абади приветства от трибуната семействата на \"мъчениците\", членовете на въоръжените сили, паднали в борбата срещу джихадистите, предаде Франс прес. \"Това е една победа и празник за всички иракчани, но въпреки окончателната победа трябва да останем бдителни\", заяви премиерът, който е също главнокомандващ въоръжените сили. Вчера Абади обяви 10 декември за национален празник по случай победата над \"Ислямска държава\".  Празненства ще се състоят по цялата територия на страната, с изключение на Кюрдистан, защото властите на автономния регион упрекнаха Абади, че не е споменал за \"жертвите\", дадени от кюрдските бойци пешмерга в битката срещу джихадистите.   ", "date": "2017.12.10", "title": "В Багдад честват с парад победата над \"Ислямска държава\""}
{"url": "http://epicenter.bg/article/Zaradi-Erusalim--Yordaniya-prerazglezhda-mirnoto-si-sporazumenie-s-Izrael/142643/7/0", "text": "  Йорданският парламент реши да преразгледа мирното споразумение с Израел, сключено през 1994 г. заради действията на Тръмп в Ерусалим. Предстои среща в Кайро.    ", "date": "2017.12.10", "title": "Заради Ерусалим. Йордания преразглежда мирното си споразумение с Израел"}
{"url": "http://epicenter.bg/article/Evropeyski-sayuz---Saedineni-evropeyski-shtati-/142616/11/0", "text": "Инициативата по въпросите за европейската политика на партийния конгрес, ясно обозначи вътрешно-политическите акценти: председателят Мартин Шулц иска до 2025 г. Европейският съюз да се преобразува в Съединени европейски щати с общ конституционен договор.   Членовете на ЕС, които не поддържат тази федерална конституция, задължително автоматично ще напуснат тази организация, каза 61-годишният политик на конгреса на Социалдемократическата партия на Германия (СДП) в Берлин. Там неговата партия гласува за продуктивни преговори с ХДС/ХСС.   „Европа е нашата застраховка живот. Това е единственият шанс да успеем да издържим конкуренцията на други големи региони“, заяви Шулц. Той допълни, че федерална Европа не е длъжна да заплашва отделните влизащи в нея страни, а да стане разумно допълнение към националната държава. Конституционният договор трябва да бъде съставен на конвент, който да включва в себе си гражданското общество и народите. Този конституционен договор трябва да бъде потвърден от всички държави-участнички, каза той. „Този, който бъде против, той излиза от Европейския съюз“, категоричен е Шулц. Той иска да спре с тази реформа на ЕС настъплението на националистите в Европа. Той посочи успехите на десните популистки партии на изборите във Франция, Холандия, Финландия, Дания, Австрия, а също и в Германия. „Ако не променим курса, ако не укрепим Европа с практически и съвършено конкретни дела, то тези сили ще вземат връх“, каза Шулц.   Освен това той се опитва да осъществи по този начин искането на неговата партия от миналия век, защото идеята за създаване на Съединени щати на Европа по модела на САЩ съществува от значително по-дълго време, отколкото самият Европейски съюз. Социалдемократите за първи път се изказаха в подкрепа на това през 1925 г. Сега Шулц определя конкретен срок, до изтичането на който трябва да бъде реализирана тази цел: точно сто години, след като СДП за първи път поиска предприемането на такава стъпка.   Тези предложения бяха приети твърде скептично извън неговата партия. Канцлерът Ангела Меркел (ХДС) заяви, че такова „определяне на цели“ за нея не е първостепенна задача. Заедно с това тя призова за преодоляването на слабите моменти при създаването на ЕС и да бъде направен Европейският икономически и валутен съюз „устойчив при бури и кризи“. “Ние сме длъжни да бъдем силни икономически, длъжни сме по-добре да си сътрудничим в сферата на отбраната. Длъжни сме също така да провеждаме съвместна външна политика и съвместна политика в областта на развитието, за да ни приемат наистина сериозно в качеството на континент или Европейски съюз. Мисля, че способността за такива действия, а не посочването на целите, трябва сега да стане първостепенна задача“, каза тя.   „Поради това смятам за своя задача да се постигне това до 2025 г. да можем да кажем, че е постигнато е по-тясно сътрудничество в областта на отбраната, по-тясно сътрудничество по другите изречени от мен въпроси”, подчерта Меркел.   Ръководителят на провинциалната група на ХСС в Бундестага Алекдандер Добринд нарече Шулц „европейски радикал“. „Този, който иска създаването на Съединени щати на Европа до 2025 г., който иска по този начин да бъдат разпуснати националните държави през следващите седем години и който иска да изхвърли от ЕС всички, които не се съгласят да се подчинят на този диктат – този, моля ви се, следва да бъде наречен европейски радикал“, критикува той. „Тези, които не искат да се подчинят на неговите идеи за Европа, той иска да ги изгони. Само че Европа функционира само като съвместен проект, а не като поход срещу инакомислещите“.   Зелените нарекоха „произволна“ определената от Шулц дата. Техният експерт по външната политика Франциска Брантнер реагира сдържано. „Би било добре, ако Мартин Шулц в една от следващите големи коалиции би могъл да постигне приемането на по-конкретни и крайно необходими стъпки, такива като задълбочаване на икономическия и валутен съюз“, каза бившият евродепутат в интервю за в. „Велт“.    ", "date": "2017.12.10", "title": "Европейски съюз = Съединени европейски щати?"}
{"url": "http://epicenter.bg/article/Planetata-proizvezhda-po-milion-plastmasovi-butilki-v-minuta/142629/11/0", "text": "  Морският живот е изправен пред \"непоправими щети\" от милиони тонове пластмасови отпадъци, които се изхвърлят в океаните всяка година, предупреди ООН. \"Това е планетарна криза ... разрушаваме екосистемата на океана\", каза ръководителят на звеното на ООН за океаните Лиза Свенсон пред BBC. Но как се случва това, къде е най-големият риск и какви щети наистина причинява тази пластмаса?     Пластмасата съществува само от 60-70 години, но през това време тя е трансформирала всичко - от дрехи, кулинария и хранене до проектиране на продукти, инженеринг и търговия на дребно. Едно от големите предимства на много видове пластмаса е, че те са предназначени да бъдат издръжливи много дълго време. И почти цялата пластмаса, създадена някога, все още съществува в някаква форма днес.     Това огромно количество отпадъци получава тласък от модерния живот, където пластмасата се използва за много \"еднократни\" артикули.     Бутилките за напитки са един от най-често срещаните видове пластмасови отпадъци. Около 480 милиарда пластмасови бутилки са продадени в световен мащаб през 2016 г. - това са по милион бутилки в минута. От тях 110 млрд. са произведени от Coca Cola.   Някои държави обмислят мерки за намаляване на потреблението. Предложенията в Обединеното кралство включват схеми за връщане на депозити и подобряване на доставките на безплатна питейна вода в големите градове, включително в Лондон.     Вероятно около 10 милиона тона пластмаса стигат до океаните всяка година. През 2010 г. учени от Националния център за екологичен анализ и синтез и University of Georgia в Атина изчислиха цифрата на 8 млн. тона и прогнозираха, че тя ще достигне 9,1 млн. тона до 2015 г. Същото проучване, публикувано в списание Science през 2015 г., изследва 192 крайбрежни страни и установи, че азиатските народи са 13 от 20-те най-големи замърсители с пластмаса.   Китай се нарежда на върха в списъка на страните, които не управляват пластмасовите отпадъци, но САЩ също се намират в топ 20 и допринасят за по-високия процент на отпадъци на глава от населението. Пластмасовите отпадъци се натрупват в океанските зони, където ветровете създават въртящи се кръгови течения, които изсмукват плаващите отпадъци. А разграждането на повечето пластмасови продукти отнема стотици години.   Има обаче мерки за почистване на Тихия океан. Предстои да започне такава операция на организацията с нестопанска цел Ocean Cleanup през 2018 г.     За морските птици и по-големите морски същества, като костенурки, делфини и тюлени, опасността идва от заплитането им в пластмасови торбички и други отпадъци, като много от животните бъркат пластмасата с храна. Костенурките не могат да разграничат пластмасови торбички от медузи, които могат да бъдат част от менюто им. Изяждането на пластмасови торбички обикновено води до смърт. По-големи парчета от пластмаса могат също да увредят храносмилателната система на морските птици и китовете и могат да бъдат фатални.   С течение на времето пластмасовите отпадъци бавно се разграждат и се разпадат на малки микрофрагменти, които също предизвикват загриженост у учениците. Неотдавнашно изследване от университета в Плимут установи, че пластмаса е намерена в една трета от уловената в Обединеното кралство риба, включително треска, скумрия и черупчести мекотели. Това може да доведе до недохранване или глад за рибите, както и до поглъщане на пластмаса от хора. Ефектът върху хората от яденето на риба, съдържаща пластмаса, все още е до голяма степен неизвестен.    ", "date": "2017.12.10", "title": "Планетата произвежда по милион пластмасови бутилки в минута"}
{"url": "http://epicenter.bg/article/Filipintsi-na-myastoto-na-balgarite-i-polyatsite-na-Ostrova-/142638/11/0", "text": "  Разочаровани ще се окажат онези британци, които се надяваха, че ако страната им напусне ЕС, броят на имигрантите ще намалее.    ", "date": "2017.12.10", "title": "Филипинци на мястото на българите и поляците на Острова?"}
{"url": "http://epicenter.bg/article/-US-analizatori--Kitay-ili-Rusiya-mogat-da-spechelyat-voyna-sreshtu-SASht/142639/11/0", "text": "САЩ могат да загубят евентуална бъдеща война срещу Русия или Китай, се посочва в доклад на изследователската организация РАНД.   РАНД е специализирана в проучвания в областта на националната сигурност в САЩ, информира Си Ен Би Си, цитирана от \"Труд\". От РАНД смятат, че американските военни не са достатъчно добре обучени, а като основна причина за това се изтъква „епохата на съкратените бюджети“.  „Казано по-просто, осигуряването на военна сила, при амбициите на САЩ, никога не е била лесно, но през последните години, то се превърна в още по-трудна задача. Съвпадението с епохата на съкратените бюджети за отбрана доведе до това, че не е сигурно дали нашите военни могат да изпълняват задачите, които са им възложени“, гласи част от доклада.  В него се изтъква, че именно Русия и Китай укрепват военния си потенциал през последните години и при определени ситуации могат да победят въоръжените сили на САЩ.  „Оценката в този доклад показва, че реалистично американските сили могат да загубят следваща война, въпреки че имат по-добри показатели – 2,7 към 1 срещу Китай и 6 към 1 срещу Русия“.  Освен това докладът разглежда Русия като възможна заплаха, с която обаче САЩ и НАТО не могат да се справят, ако се наложи.  Разгледан е вариант, при който руската армия нахлува в балтийските държави.  „Стигнахме до извода, че в момента НАТО не е в състояние да защити балтийските държави при внезапна руска атака“, посочват от РАНД. Подобна е ситуацията и с Китай, ако народната република реши да си върне контрола над Тайван.     ", "date": "2017.12.10", "title": " US анализатори: Китай или Русия могат да спечелят война срещу САЩ"}
{"url": "http://epicenter.bg/article/Maya-Manolova-se-razplaka--razkazvayki-za-borbata-si-s-raka/142621/2/0", "text": "  Омбудсманът Мая Манолова се разплака в предаването „Търси се” по Нова телевизия, разказвайки за борбата си с рака. Тя сподели в ефир най-тежкия момент в живота си.   Манолова разказа изключително емоционално за малките победи, любовта и подкрепата на близките си. Тя сподели, че не би могла да постигне нищо без подкрепата на най-близките си и разкри, че дъщеря й е била неотлъчно до нея в тези моменти. „Дъщеря ми загърби всичко заради мен. Успокояваше ме, докато боледувах от рак и каза, че ще се оправя. Имам късмета да имам страхотна дъщеря”, каза Мая Манолова.  Тя проговори и за любовта си с бившия военен министър Ангел Найденов. „Клишето с възрастта и любовта е вярно. Няма възраст за любовта, човек може да се влюби във всяка възраст. Ожених се на 50 и мога да съм пример за другите жени“, каза тя.  ", "date": "2017.12.10", "title": "Мая Манолова се разплака, разказвайки за борбата си с рака"}
{"url": "http://epicenter.bg/article/Karakachanov--Balgarskiyat-narod-s-priznatelnost-e-postroil-pametnitsi-po-patya-na-ruskata-armiya/142623/2/0", "text": "Българският народ с дълбока признателност е построил паметници по пътя на руската армия в цялата страна. Това каза вицепремиерът и министър на отбраната Красимир Каракачанов по време на връчването на почетен знак на Министерство на отбраната на Република България на княз Никита Дмитриевич Ростовский, предаде репортер на Агенция „Фокус“.   Той посочи, че почетният знак се връчва на човек, който носи фамилията на държавник и политик на Русия, чиито заслуги България отбелязва редом с годишнината от освобождението на Плевен. „Тъй като няма как като народ да връчваме почетните знаци на всички руски войни, които отдадоха живота си за освобождението на България, в цялата страна по пътя на руската армия, българският народ с дълбока признателност е построил паметници“, обясни Красимир Каракачанов.   Според него въпреки повратностите на времето и смяната на политическата конюнктура, никой не е успял да посегне на тези паметници. ", "date": "2017.12.10", "title": "Каракачанов: Българският народ с признателност е построил паметници по пътя на руската армия"}
{"url": "http://epicenter.bg/article/Nikolay-Nankov--V-Hitrino-darzhavata-napravi-poveche-ot-razpisanoto-kato-zakoni-i-moralni-pravila/142624/2/0", "text": "В Хитрино държавата направи повече от това, което има разписано като закони и морални правила. Това каза пред журналисти Николай Нанков, министър на регионалното развитие и благоустройството, предаде репортер на Радио „Фокус“-Шумен.   „Първата грижа и отговорност на държавата е публичната инфраструктура, а в Хитрино държавата осигури финансов ресурс не само за еднократни помощи, но и за въстановяване на щетите по частните собствености, визирам къщи и други постройки, без стопански такива, отделно от това държавата доста адекватно, още в дните след трагедията, освен осигурявайки финасовия ресурс, знаете - 5-те милиона лв, осигури кандидатстване по европейски фондове и Община Хитрино разработва проекти. Отделно държавата осигури възстановяване веднага на публичната инфраструктура - държавна соственост“, заяви министър Нанков. Той посочи за пример и държавната помощ за Община Хитрино, за няколко ключови обекта, свързани с пътната и водната инфраструктура, като рехабилитацията на 9-километровата отсечка от третокласния път Тимарево-Струйно. „През цялата 2017 година държавата, и с финансов ресурс, и с възможността, която осигури на Общината да кандидатства за евросредства, направи не малко. Винаги може и повече, но държавата ще си влезе в ролята и, когато говорим за разходване на публичен ресурс, това, което се убеждавам и уверявам от ръководството на Общината, е, че ресурсът наистина се разходва целеосъобразно“, коментира министър Нанков.  Той посочи, че не трябва събития като трагедията от преди 1 година в Хитрино да разединяват хората. „Не трябва да остава горчивият вкус, че има субективно разпределение на средствата. Затова съм тук и ще разговарям с хората, за да чуя техните претенции, затова е Общественият съвет. Нито Общината, сама по себе си, нито кметът, нито Общинският съвет, нито държавата би могла да удовлетвори в по-добра и обективна степен потребностите на хората от един Обществен съвет. Мисля че по най-добрия начин един подобен съвет може да отреагира и да задоволи нуждите на пострадалите“, каза още министър Нанков.   Министърът на регионалното развитие и благоустройството Николай Нанков е на посещение в Хитрино по повод навършването на една година от експлозията на цистерни с газ пропан-бутан в населеното място, при която 7 души загинаха, а 29 бяха ранени.", "date": "2017.12.10", "title": "Николай Нанков: В Хитрино държавата направи повече от разписаното като закони и морални правила"}
{"url": "http://epicenter.bg/article/DPS-dade-kurban-v-Hitrino/142626/2/0", "text": "ДПС даде курбан в Хитрино, съобщи БТА. След молитва, в присъствието на председателя на партията Мустафа Карадайъ, депутатът и заместник-председател на парламента Нигяр Джафер, народни представители и членове на ДПС, бяха заклани две телета, а месото - раздадено на жители на Хитрино.   По-късно Карадаъй и придружаващите го лица поднесоха венци и цветя пред къщите на загиналите при инцидента в Хитрино преди година.   \"Ние и миналата година, още първия ден бяхме заедно с хората, много тежка беше ситуацията, но ние сме с хората и в хубаво, и в лошо\", каза пред журналисти Карадайъ. По думите му \"в живота няма само хубаво, няма само лошо, има го и едното и другото. \"Така, че ние днес сме тук, за да си спомним за тези тежки времена\". \"Тежките моменти са такава ситуация, която припомня, че трябва да сме силни, трябва да сме обединени\", допълни Карадайъ.    ", "date": "2017.12.10", "title": "ДПС даде курбан в Хитрино. Карадайъ: Ние сме с хората и в хубаво, и в лошо!"}
{"url": "http://epicenter.bg/article/Chastnite-sadebni-izpalniteli-iskat-da-sabirat-globite-na-KAT--MVR-malchi/142627/2/0", "text": "Частните съдебни изпълнители (ЧСИ) очакват решението на МВР по предложението да събират глобите от големите нарушители. Частните съдебни изпълнители са готови да събират глобите на КАТ. До момента МФ е дало съгласие, но от Камарата на частните съдебни изпълнителни чакат много време отговор от МВР, каза нейният председател Георги Дичев.   Преди дни се разбра, че глобите на КАТ масово не се плащат. От Асоциацията на пострадалите в катастрофи огласиха данни, според които близо половината от глобите в България не се събират. Някои от рекордьорите на пътя имат по 150 наказателни постановления.  \"Излязоха шокиращи данни за хора, които имат по 30 000 лева неплатени глоби към КАТ. И няма сила, която да принуди държавата да си събере тези пари\", заяви пред БНТ председателят на асоциацията Владимир Тодоров.   Миналата година от \"Пътна полиция\" са изпратили над 1 милион документа в НАП за неплатени глоби. Цифрите показват, че през последните две години за принудително събиране са предадени 34 млн. лева глоби. От тях до момента са събрани около половината.   Така дойде идеята и частните съдебни изпълнители да участват в събирането на вземанията от глоби на КАТ. Става дума за най-големите нарушители, които имат редица висящи актове. Нарушителят остава ненаказан, защото няма кой да му взема глобата, изтъкна Георги Дичев.  Той допълни, че не трябва да се прави никаква нормативна промяна, защото в закона е указано, че държавата може да възлага подобно изпълнение. Дичев предположи, че една от причините МВР да не реагира до сега, вероятно е водената кампания срещу ЧСИ.  Атаката срещу нас стигна до там, че кантори бяха на крачка от затваряне. Причината е политическата демагогия, в която имаше и призиви за неизпълнение. А съдебните изпълнители бяха превърнати в изкупителна жертва, каза Дичев.  Сега законодателят залитна в другата крайност. Ако преди имаше превес по отношение права на кредитора, сега тя е в другата крайност по отношение на длъжника, обясни той. Липсата на електронни запори все още е пречка в работата на ЧСИ. Ако те се въведат, след години усилия, ще се сложи край на запорирането на суми като минимална заплата, пенсия, социални плащания. Дичев припомни, че с промените в ГПК все повече ще се ползват електронни търгове.  Така частният съдебен изпълнител няма да има никаква намеса, а наддаващите няма да могат да се наговарят за ниска цена. От това ще спечелят длъжниците. През същата платформа длъжници могат сами да продадат имот.  За първите шест месеца на тази година са събрани над 600 млн лева. Постъпилите дела са 110 000. Все повече са събраните суми в полза на физически лица. И за шестте месеца на тази година са почти толкова, колкото за цялата минала.  Ръст има и по отношение на вземанията за издръжка. До този момент в камарата са подадени над 600 жалби срещу работа на ЧСИ.  Има лек ръст и той се обяснява с негативната кампания срещу нас, посочи Дичев. Вече са образувани 61 дисциплинарки. Трима души са лишени от правоспособност.  ", "date": "2017.12.10", "title": "Частните съдебни изпълнители искат да събират глобите на КАТ. МВР мълчи"}
{"url": "http://epicenter.bg/article/Borisov-otiva-v-London--Sreshta-se-s-Tereza-Mey/142630/2/0", "text": "  Премиерът Бойко Борисов ще бъде на работно посещение в Лондон по покана на британския министър-председател Тереза Мей, утре, 11 декември. Това съобщи пресслужбата на Министерския съвет.   Бойко Борисов и Тереза Мей ще обсъдят възможностите за по-широко сътрудничество между двете страни в сферата на сигурността и управлението на миграционните потоци. Ще бъде разгледан и потенциалът на търговско-икономическите отношения между България и Обединеното кралство. Посещението на българския премиер в британската столица е продължение на разговорите, който двамата лидери проведоха в Талин през октомври, се припомня в съобщението. Борисов и Мей разговаряха и на 19 октомври в Брюксел преди началото на Европейския съвет.   Тогава двамата изразиха категоричното си мнение, че България и Великобритания ще продължат доброто си сътрудничество за гарантиране на сигурността в Европа, управлението на миграционните потоци и борбата с тероризма. „Излизането на Великобритания от ЕС няма да наруши сътрудничеството и приятелството между страните ни. Имаме голяма българска диаспора във Великобритания и за нас е важно при преговорите между Брюксел и Лондон да бъдат гарантирани правата на гражданите“, отчете срещата си с британския министър-председател Борисов във фейсбук.  ", "date": "2017.12.10", "title": "Борисов отива в Лондон. Среща се с Тереза Мей"}
{"url": "http://epicenter.bg/article/Snegorin-razrushi-novata-veloaleya-na--quot-Dondukov-quot-/142634/2/0", "text": "Десет дни след официалното завършване на ремонта по столичния булевард „Дондуков“ снегорини разрушиха велоалеята в участъка между бул. „Васил Левски“ и улица „Кракра“, съобщи Дарик радио. В социалните мрежи се появиха детски снимки, придружени с недоволството на софиянци. От Столична община съобщават, че при снегопочистването и по невнимание снегорин е премахнал поставените ограничители, разделящи велоалеята от платното за движение. Фирмата за почистване, извършила нарушението, ще възстанови разрушените делинеатори изцяло за своя сметка.  ", "date": "2017.12.10", "title": "Снегорин разруши новата велоалея на \"Дондуков\""}
{"url": "http://epicenter.bg/article/Petar-Kurumbashev--V-balgarskata-politika-ima-samo-dvama-artisti---Stefan-Danailov-i-Boyko-Borisov/142640/2/0", "text": "  Петър Курумбашев предупреди Корнелия Нинова, че трябва да внимава с Бойко Борисов,  тъй като в българската политика има само двама народни артисти – „единият е Стефан Данаилов, другият е Бойко Борисов”. Това каза евродепутатът в предаването „120 минути” по БТВ в коментар на делото „Борисов – Нинова”. Той говори и за европредседателството, с което България ще влезе във фокуса на Европа.   \"На второ място – Европа ще бъде тук, а не там. На трето – надявам се ние по-добре да си подредим къщата, тъй като плочките пред НДК трябва да се оправят и без да има председателство и на четвърто – можем да поставим във фокуса важни въпроси за България без да прекаляваме, защото усещам, че има една превъзбуда в момента\", допълни Петър Курумбашев. В отговор на въпрос на зрител той съобщи, че заплатата на един евродепутат е 6600 евро.   Според него положителните ефекти от приемането на еврото са два – първият е, че лихвите по кредитите би трябвало да паднат с поне 1% и част от нашите банки отиват под надзора на Европейската централна банка, което също е полезно.   Очевидно истерията с биткойна набира скорост, каза той. Една валута, която си променя 6 пъти стойността, очевидно е предмет на спекулативно търсене. Реакция е на това, че системата е децентрализирана и не е контролирана от нито една банка и правителство, и показва недоверие към съществуващите сега валути, допълни евродепутатът. По думите му трудно е това квазиплатежно средство да се наложи.    ", "date": "2017.12.10", "title": "Петър Курумбашев: В българската политика има само двама артисти – Стефан Данаилов и Бойко Борисов"}
{"url": "http://epicenter.bg/article/Bivsh-agent-na-TsRU--SASht-prehvarlyat-problemite-na-evropeytsite/142641/2/0", "text": "Доналд Тръмп има проблеми у дома и затова ги прехвърля на европейците, твърди в интервю за предаването „120 минути” по БТВ бившият агент на ЦРУ Робърт Беър.   Беар е автор на книгата, по която е направен култовият филм \"Сириана\", в който Джордж Клуни се превъплъщава в топшпионина на ЦРУ Робърт. За тази роля Клуни получава Оскар. Защото истинският Робърт Беър, написал книгата, по която после е направен филмът „Сириана”, никога не е искал да бъде под светлините на прожекторите. Безкомпромисните му анализи обаче бързо го правят известен в Съединените щати.  Робърт Беър е роден през 1952 г. в Колорадо. През 1976-та той завършва Университета „Джорджтаун”, където следва в един курс заедно с бъдещия директор на ЦРУ Джордж Тенет.  Той е един от най-опитните агенти на ЦРУ, действали на територията на целия Близък Изток в продължение на 20 години. Носител на Career Intelligence Medal на управлението. Говори свободно арабски, фарси, френски, руски, таджикски.   Последната книга на Беър „Перфектното убийство – 21 правила за атентатори” се превръща в бестселър, въпреки че предизвиква и скандал, защото описва как се елиминират политици. Беър е сред най-уважаваните анализатори и човек с много контакти в Близкия Изток - от Иран и Саудитска Арабия през Ливан, Сирия и Израел.      – Той направи това по изцяло вътрешнополитически съображения в Съединените щати. Той търси продължаващата подкрепа на своето ядро, което е съставено основно от проционистки елементи в Америка. Няма никакъв международен императив да направи това, но истината е, че Тръмп е в беда на вътрешнополитическата сцена и той прави всичко по силите си, за да може да се съвземе, включително и предприемайки една много неразумна стъпка като признаването на Ерусалим за столица на Израел.    – Абсолютно никой не е изненадан в ЦРУ, защото той обеща това в своята кампания. Но хората, които познават региона на Близкия Изток, са наясно, че това слага край на мирния процес. Това няма да приключи добре и дори членовете на правителството напълно се противопоставиха на това решение, но на Тръмп не му пука.  – Това може да се разглежда по подобен начин. Това, което прави Тръмп, е да съюзи Израел, Обединените арабски емирства и Саудитска Арабия в потенциални бъдещи действия срещу иранските интереси в Ирак и Сирия, и дори директно срещу Иран. Това е взривоопасно покачване на напрежението в региона и иранците със сигурност гледат на събитията в момента като на съюз срещу тях.  – Ще е много различен, защото този път руското присъствие в региона не може да бъде неглижирано. Говоря ви по-специално за руската авиация в Сирия. В този случай потенциалът за много по-голям и глобален конфликт е налице. Никога не съм виждал Близкия Изток под по-голямо напрежение след 1967 г.  – Не мисля, че в момента Съединените щати следват някаква определена стратегия и знаят изобщо какво правят със страни като Либия. Просто прехвърлят проблемите на европейците - като бежанския проблем, в който не направихме нищо. Имаме министър на отбраната, чиято дума не се чува в Белия дом, имаме Държавен департамент, който е напълно неглижиран и дистанциран от администрацията на Тръмп. И накрая имате Централно разузнавателно управление, което е под политически натиск. Така че забравете за водещата роля на Съединените щати в Близкия Изток. Нея просто я няма вече.     – От тази гледна точка той вече е в изолация. Той напълно пренебрегна позицията на европейците в решението си за Ерусалим. Американският изолационализъм е факт в момента и не виждам никаква перспектива. Колкото повече натиск поема Тръмп вътре в САЩ, той толкова повече ще се изглежда изолиран и неефективен като президент.    – Да, той изглежда все по-малко като президент и много американски коментатори и психиатри са притеснени за неговото психично здраве. В толкова много негови решения няма никакъв смисъл, няма логика. И неговото поведение наистина те кара да се чудиш дали неговият разсъдък е нормален.    – България трябва да концетрира изцяло вниманието си върху европейската си принадлежност, докато преминава тази американска криза на лидерството. Ще намерите много по-ясни и последователни решения в Брюксел, отколкото във Вашингтон. Дипломатите, които в момента идват тук наистина не знаят какво да правят и с кого да разговарят, защото американската политика беше вдигната във въздуха. Отношенията ни с Русия се влошават и в този смисъл България трябва да се отнася много чувствително към тази промяна. Бих казал на българите - наблюдавайте внимателно и бъдете внимателни.    – Гледам много сериозно. Това е революция на популизма, тя продължава и завладява моята страна. Виждаме го всеки ден във Вашингтон. Посоката, на която сме поели, е неясна и не знаем как ще приключи всичко това. Разследването на Тръмп и връзките му с Русия ще продължи, но мисля, че шансът той да уволни специалния прокурор е доста голям. Всичко, което се случва напоследък, е доста ново за мен и много притеснително. Може никога да няма война с Иран или със Северна Корея, но може и войните да започнат утре. Това е нещо, което никой не може да предвиди.     – Мисля, че той ще изолира Съединените щати до степен, сравнима със ситуацията през 20-те. Това е преходен период, който е много опасен за Съединените щати и за всички нас. Знам, че имаме нужда от промяна, но не съм сигурен, че това е човекът, който ще донесе тази промяна.  – Знаете ли, никога не съм си представял, че някога ще видя с очите си човек, обвинен в блудство да се кандидатира за американския Сенат.  Нека изчакаме утрешния ден, който винаги носи по нещо ново.      – За мен фашизмът се завърна. Колкото повече икономически проблеми срещаме по пътя си, толкова по-актуални са крайнодесните, ултрарелигиозните и фашистките групи. Тази теза частично среща подкрепа от резултатите в Германия, подкрепата към \"Националния фронт\" във Франция. Хората се тресат от несигурност по икономически съображения. А ние обичаме простите решения, което подхранва фашизма. Той не е загинал през 1945 г. Днес показва отново лицето си в Южна Америка, Чили. Точно тези теми разглеждам в моята поредица - как фашизмът никога не е умирал и Хитлер не е изчезнал от лицето на Земята. Той просто се превъплащава в някой друг и ние трябва много да се пазим.    ", "date": "2017.12.10", "title": "Бивш агент на ЦРУ: САЩ прехвърлят проблемите на европейците"}
{"url": "http://epicenter.bg/article/Rumen-Radev-prie-zarya-proverkata--posvetena-na-140-godini-ot-Plevenskata-epopeya/142642/2/0", "text": "Битката за Плевен се превърна в прелом, без който днес едва ли щеше да съществува България, заяви президентът Румен Радев по време на тържествената заря-проверка на пл. Възраждане в Плевен по повод 140-ата годишнина от Плевенската епопея.   „140 години ни делят от онзи мразовит ден, в който европейските вестници прогърмяха: „Плевен падна“. Малцина осъзнаваха истинското значение на тази новина. Плевен падна, за да се прероди България. След пет месеца на кървава обсада руските и румънските войни записаха едни от най-важните страници в историята на освободителната Руско-турска война. Тази война, която разтърси най-дълбоките и привидно непоклатими геополитически пластове на тогавашна Европа. Тя се превърна в прелом, без който България днес едва ли щеше да съществува на политическата карта. Ако има нарицателно за героизъм и саможертва, извисило се редом до свещения връх Шипка, това е името на Плевен“, каза Румен Радев. Той посочи, че днес наричаме обсадата на града епопея. По думите му победата е била заплатена с костници и братски могили навсякъде из плевенския край.   „Тук подвигът беше ежедневие. Оттук тръгна онзи път, преминал през София и Шейново, за да достигне до османската столица и да възвести свободата. Скъпи плевенчани, обръщам се към вас с думи на благодарност, защото вие съхранявате спомена за онези кървави дни, достойно и с чувство за дълг. Вашият град продължава да бъде истински мемориал на героите от войната. Когато историята надживее очевидците, поела по невидимия, но нездрав мост на народната памет и когато това се предаде на следващите поколения след тях, причината може да бъде само една – истинска, неподправена, народна признателност и преклонение към хилядите войни, дошли от далечни земи, за да отдадат живота си за нашата българска свобода“, заяви държавният глава. „Ние знаем много добре, че нашата свобода не е получена даром. Героизмът и саможертвата на нашите възрожденци, на априлци, на българските опълченци и войни по бойните поля и по скалистите върхове на бащината земя са безценен урок по национално достойнство. Техният подвиг ние няма да забравим. Поклон пред загиналите за свободата българска. Да пребъде България“, завърши словото си Румен Радев.   Президентът Радев прие заря –проверката, посветена на 140 години от Плевенската епопея. В тържественото събитие участват военнослужещи от Националната гвардейска част и националните войски, както и знамената светини на българското войнство. Стотици граждани присъстват на пл. \"Възраждане\" в града. Всички почетоха загиналите с падане на колене.   Плевенчани станаха свидетели и на светлинно-музикално шоу „Плевен падна“. Светлините превърнаха в атракция параклиса–мавзолей „Св. Георги Победоносец“, който накрая бе осветен с цветовете на българското знаме. На фона на светлинното шоу звучеше стихотворението „Плевен падна“ на Патриарха на българската литература Иван Вазов.   ", "date": "2017.12.10", "title": "Румен Радев: Плевен падна, за да се прероди България!"}
