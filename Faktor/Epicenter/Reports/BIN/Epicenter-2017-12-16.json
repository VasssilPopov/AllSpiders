{"url": "http://epicenter.bg/article/Dimitar-Glavchev-kategorichen--Lekarstva-za-onkobolnite-shte-ima--/143119/2/0", "text": "„Очевидно президентът не върви към обединител на нацията. Затова иска да навакса с налагания на вето, но това е негово право. Влезеш ли в подобен дебат за здравната каса, няма как да излезеш в чиста светлина. Звучи много тежко, че няма да има лекарства за онкоболните, а това не е точно така”, каза бившият председател на парламента Димитър Главчев в предаването „Офанзива с Любо Огнянов” по Канал 3.  „Знаете, че всяко едно лечение има няколко компонента. Не става въпрос само за лекарства. Експлоатира се изключително манипулативно темата от БСП. Важното, което трябва да се, чуе е, че няма да остане нито един болен без лекарства”, категоричен беше той.  „Направен е опит да се дисциплинира системата. Трябва да се чуят експертите. Аз още един път твърдя, целият този процес, беше изключително добре използван от опозицията. Няма как при такъв дебат да бъдеш безразличен, всеки има близки и роднини”, каза още Димитър Главчев.  За вота на недоверие и дали има търкания в коалицията той сподели:  „Няма защо да се разчита на гласовете на г-н Марешки в това правителство. Математически излизат гласовете без него. Едва ли чисто като технология, когато се занимаваме с председателство, ще се случи нещо с вота на недоверие. Няма проблеми с коалицията. Няма търкания. Когато хората са искрени, припламват искри. Дори БСП знаят, че такъв вот няма как да мине”.  ", "date": "2017.12.16", "title": "Димитър Главчев категоричен: Лекарства за онкоболните ще има! "}
{"url": "http://epicenter.bg/article/Kaloyan-Pargov--Vsichki-levi-tryabva-da-se-obedinim-i-da-izvedem-Balgariya-na-pravilniya-pat-/143094/2/0", "text": "Всички леви в България трябва да се обединим и заедно да намерим начина, по който България да тръгне по правилния път. Това каза лидерът на БСП – София Калоян Паргов по време на конференция на тема „Лявото: вчера, днес и утре“, посветена на 126 години от създаването Софийската градска организация и 150 години от рождението на Георги Кирков, предаде Агенция „Фокус“.  „Ще използвам днес обръщенията „другари“ и „другарки“, защото едва ли някой „господин“ или някоя „госпожа“ във времето, в което живеем, биха си позволили да дойдат на такова събитие. Поводът, заради който сме тук, показва, че левите идеи са живи и се вълнуват от тези две събития – 150 г. от рождението на Георги Кирков и 126 години от създаването на Софийската градска организация. Амбицията ни е с този форум да поставим началото на серия от дискусии, които са важни както за фундаменталния ни развой, така и за нашата партия. Амбициите ни са свързани с това, че дискусиите ни ще се превърнат в реална политика и така да се даде перспектива за бъдещето на България през призмата на лявата политика“, каза той и обясни, че не е тайна, че в лявото пространство и в БСП съществуват редица противоречия дори и на историческа основа, свързани с бъдещето на лявото движение в България.  „Затова трябва да си отговорим на въпроси като тези, какво да се прави занапред, как да реагираме на съвременните процеси, как осмисляме тези процеси и как да променим зловещата бъдеща участ, как да измъкнем държавата от онази бездънна пропаст, към която вървим стремглаво през последните 28 г.“, коментира Паргов.  „Според мен сме длъжни да анализираме и спада в нашата електорална подкрепа и да търсим отговори на въпроси защо от партия, която получаваше доверие на 2,5 млн. българи допреди години, днес се задоволяваме с по-малко от милион последователи, както и какви стъпки трябва да предприемаме, за да привлечем към БСП младите хора. И целта е не БСП да монополизира лявото пространство, а да бъде заедно с всички леви хора. Актуална е и дилемата превръща ли се БСП от масова в парламентарна партия – това вълнува всички социалисти. Това осмисля нов тип работа на теоритично равнище. Надявам се чрез подобни дискусии да се стигне до онези хора, които държат химикалките и са в позиции да решават“, каза още лидерът на БСП – София.  По думите му партията възнамерява през 2018 г. да разшири този форум.  „Като най-близки по време са дискусии от типа „Лявата политика и местната власт“ предвид задаващите се избори през 2019 г. Нормално е да сложим акцента и върху столицата – защо не успяваме да имаме червен кмет, защо не успяваме да доминираме в София. Геополитиката също е много важна – променя ли се БСП от масова в парламентарна партия. Важни са и теми като „лявата политика и културата“, „лявата политика и образованието и науката“, както и конкретни предложения в различните сектори, които да станат основа за политика“, каза още Паргов и уточни, че всички леви трябва да се обединят и заедно трябва да намерят начина, по който България да тръгне по правилния път.  ", "date": "2017.12.16", "title": "Калоян Паргов: Всички леви трябва да се обединим и да изведем България на правилния път "}
{"url": "http://epicenter.bg/article/Boyko-Borisov--Sled-25-g--sas-sigurnost-nyama-da-sam-zhiv-pri-tiya-nervi-/143096/2/0", "text": "След 25 години няма да съм жив със сигурност при тия нерви, заяви българският премиер Бойко Борисов в телефонно интервю за предаването \"Годината\" на Дарик радио. Той препоръча за Политик на годината за 2017 г. Томислав Дончев.  \"Искам просто да дам своята оценка за неговата работа. Цветанов е бил много пъти, да чуе сега и Дончев, че неговата работа се забелязва\", подчерта Борисов.  За Дума на годината за обзора на радиото Борисов предложи \"мир\" и \"Балкани\". Запитан коя ще е думата на 2018 г., премиерът каза: \"Истински ми се иска да бъде просперитет, напредък, спокойствие и по-високи доходи\".  Запитан коя е последната книга, която е прочел, Борисов призна: \"Чета само директивите на Брюксел, защото ни заливат от всяка посока\".  Борисов отново обвини опозицията, че готви вот на недоверие нарочно в първите дни на българското Председателство. И призова почетния председател на ДПС Ахмед Доган да се намеси с разум, като не скри, че се надява на него, че и този път ще подходи държавнически, както в подобни важни за страната моменти.  \"И този вот на недоверие, когато ЕС и ЕК са тук. Аз разбирам, че искат да бламират Председателството. И това наричат градивна опозиция. Поне 6 месеца да е спокойно!\", възмути се премиерът.  В отговор на въпроса защо гръцкият премиер Ципрас успя да раздаде по 900-100 евро коледни бонуси, а ние сме отпуснали само по 40 лв. за най-бедните пенсионери, Борисов заяви: \"Неслучайно Гърция пак е блокирана от стачки. Популизмът не е довел до добро\".  После обаче намери оправдание за това нашата кесия да се развързва по-скромно с аргумента, че БВП на Гърция е три пъти по-голям от нашия.  За знаменателните събития от отминаващата 2017 г. Бойко Борисов посочи, че договорът между България и Македония, избран за Събитие на годината, е ключов за Балканите.  \"Македония се намира на такова място, че засяга всички държави около себе си. 15 минути, след като със Заев подписахме договора, и Могерини, и Туск изказаха подкрепата си за него, защото всички знаят какво значи това. Положихме много усилия с колегата Заев, седнахме двамата, решихме ключовите въпроси\", разказа премиерът.  Сега остава с общи усилия на македонските съседи - Гърция и България, да се разреши проблема за името на Македония, който разделя Гърция и Скопие, подчерта Борисов.  Помощ от Германия е обещал канцлерът Ангела Меркел, отбеляза премиерът.  \"Вчера Меркел каза, че иска заради добрата ни работа да ни подпомогне. България пази най-добре шенгенските граници на Европа. Но само заедно с Турция и с Гърция може да работим добре на нашите граници. Тези над 3 милиона мигранти в Турция трябва да останат близо до родните си места, а не да тръгнат към Европа\", каза още Борисов.  Българският премиер изтъкна, че той и главният преговарящ от ЕС за Брекзит Мишел Барние поемат тежките преговори за отделянето на Великобритания от евросъюза.  \"Това е огромна работа, която касае милиони\", обясни Борисов. \"С госпожа Мей се договорихме децата (на българите) в Англия да си държат матурите на български език. Аз пък съм поел ангажимент английските граждани, които живеят в България, да не си развалят комфорта след Брекзит\", допълни премиерът.  Аз съм с две ръце \"за\" втори лифт в Банско, спазвайки се закона, каза премиерът Бойко Борисов. \"Но да са спокойни и еколозите, без да се отреже нито един бор - а ако се отреже, то да се засадят още 1 000 на тяхно място\", допълни той.  Премиерът разкри, че още не е виждал с вицепремиера Валери Симеонов, който публично заяви, че премиерът \"компрометира и саботира\" неговото предложение за промяна на концесията в Банско.  \"Не съм се виждал още с Валери Симеонов, защото ме нямаше\", поясни Борисов. \"Факт е, че 2001 година е подписан договор, който има фактически грешки. Ако има текст, в който пише, че МС одобрява втори лифт на Банско, го правим\", каза Бойко Борисов.  ", "date": "2017.12.16", "title": "Бойко Борисов: След 25 г. със сигурност няма да съм жив при тия нерви "}
{"url": "http://epicenter.bg/article/Korneliya-Ninova--Borisov-izpolzva-smartta-na-mayka-si--za-da-dade-zaden-za-moratoriuma-/143097/2/0", "text": "Опозицията ще внесе вот на недоверие през януари, категорично заяви лидерът на БСП Корнелия Нинова по повод призива на премиера Бойко Борисов да се изчака председателството ни на Съвета на ЕС и след това да се правят опити за сваляне на правителството.  „Ние сме излъчени в НС и сме политици, за да представим мнението на хората, а не да правим каквото си решим. Как да обясним на онкоболните, които от 1 януари остават без новите лекарства, като една от причините за това са течове в системата, ще чакате шест месеца и ще мълчите, защото има председателство“, коментира Нинова в предаването \"Годината\" на Дарик радио.  Тя призова Бойко Борисов и Цветан Цветанов да не казват на опозицията какво да прави. Според нея европейците с нищо не биха се изненадали, ако бъде внесен вот на недоверие с аргумент корупция, тъй като България е на челни позиции по този показател в различни доклади и класации.  По отношение на мораториума за лекарствата Нинова пожела на кабинета да реши проблема и изрази готовност БСП да внесе жалба в Конституционния съд. „Няма да пропуснем този случай като един от многото, в които някой е сгрешил. Този случай трябва да влезе в учебниците „Как не се прави политика“. Борисов злоупотреби и използва смъртта на майка си, което е нещо свято, защото този мораториум е с неговия подпис. Той е приет от Министерски съвет заедно с бюджета на Здравната каса“, посочи лидерът на червените.  По нейни думи предложението за мораториума е гласувано общо шест пъти и във всички случаи депутатите на ГЕРБ са били с вдигната одобрително ръка – два пъти в комисия, два пъти в зала, при ветото на президента и в Министерски съвет. „И изведнъж сега откриват, че има проблем. Ние има казахме, че убиват човешки същества – никакъв слух, те са си самодостатъчни, всичко знаят. Сега като видяха, че има проблем, Борисов ще решава нещата“, каза Корнелия Нинова.  Според нея до казуса с мораториума се е стигнало заради самонадеяност, корупция, отказ на държавата да се грижи за хората, еднолично взимане на решения и демагогия.  За поскъпването на водата и последвалите протести, Нинова коментира, че БСП е предложила въвеждането на водни помощи да се впише в закон.  „Това беше отхвърлено. Навярно Борисов ще се направи на спасител и ще даде такива помощи с постановление на Министерски съвет с обяснение от типа на „Аз ги давам“. От Банкя ли ги носи?“, попита тя.  За дума на 2017 г. тя посочи „несигурност“, заради събитията и напрежението на Балканите и по света. Попитана за събитие на годината, Нинова посочи, че ако трябва да посочи нещо партийно и едновременно лично, би отговорила встъпването на Румен Радев в президентската институция. Все пак определи като събитие честванията на 3 март тази година, защото били грандиозни, енергични, различни и обединяващи.  \"След 25 години се виждам баба, седя пред много модерен компютър и внуците ми обясняват какво е изкуствен интелект\", каза в заключение лидерът на социалистите.  ", "date": "2017.12.16", "title": "Корнелия Нинова: Борисов използва смъртта на майка си, за да даде заден за мораториума "}
{"url": "http://epicenter.bg/article/Volen-Siderov-se-sreshtnal-s-Aleksandar-Dugin-v-Kishinev-/143099/2/0", "text": "Лидерът на Атака Волен Сидеров се е срещнал в столицата на Молдова Кишинев със световно известния руски геополитик Александър Дугин.  .  \"По време на международния форум \"Финансовият капитализъм и неговите алтернативи за 21-ви век\" в Кишинев се срещнах със световноизвестния геополитик Александър Дугин. Беше изключително удоволствие за мен да проведем един дълъг разговор за алтернативите на глобализацията. Очаквайте скоро по телевизия Алфа целия разговор\", написа Сидеров.  Във форума са участвали световноизвестни имена като Дугин, бившият вицепремиер на Молдова и професор Юрий Рошка, френският писател Херве Жувин, финансистът Кристофър Пол, както и президентът на \"Културна асоциация Ломбардия - Русия\" и oтговорник за международните връзки на Северната лига Джанлука Савоини.  Професор, философ, социолог, политолог, писател, публицист, но и определян много често от опонентите си като фашист, краен руски националист, защитник на руските имперски интереси и антизападен идеолог. За Дугин, когото определят и като \"идеолога на Кремъл\", Путин е спасителят на Русия, а себе си определя като борец срещу евроатлантизма.  „Ние винаги сме били близки – два православни славянски народа, които са свързани с миналото си и това е добре, че помните доброто, което сме ви направили. От друга страна – българите не веднъж са заемали другата страна в геополитически план. Затова отношенията между България и Русия трябва да се разглеждат в два плана.  ", "date": "2017.12.16", "title": "Волен Сидеров се срещнал с Александър Дугин в Кишинев "}
{"url": "http://epicenter.bg/article/Tsvetan-Tsvetanov-napravi-ogled-na-infrastrukturni-obekti-v-Kazanlak-/143101/2/0", "text": "Зам.-председателят на ГЕРБ и председател на ПГ на партията Цветан Цветанов направи оглед на инфраструктурни обекти в кв. „Изток“ в Казанлък, където в момента се изпълнява проект „Обновяване на градската среда в град Казанлък\", финансиран с европейски средства. Това съобщиха от пресцентъра на ГЕРБ.  Заедно с Цветанов в инспекцията се включиха и кметът на Казанлък и общински координатор на ГЕРБ Галина Стоянова, народните представители от ГЕРБ-Стара Загора Маноил Манев, Емил Христов и Борис Кърчев, председателят на Младежи ГЕРБ Казанлък и общински съветник Боян Каличков и кметове на различни населени места от областта.  Проектът e предназначен изцяло за кв. \"Изток\" и е на обща стойност 5 655 048,59 лв. От тях 4 806 791.31 лв. са от Европейския фонд за регионално развитие по ОП „Региони в растеж\" 2014-2020 г., а останалите 848 257,28 лв. са осигурени от държавата  Освен модернизацията на кв. „Изток“, в града се изпълнява и проект „Обновяване на образователната инфраструктура в Община Казанлък\", финансиран също по ОП „Региони в растеж 2014-2020\". Проектът на обща стойност 9 504 532,06 лв. и ще обхване двете детски градини в кв. „Изток“, училищата в градовете Шипка и Крън и тези в селата Овощник и Хаджидимитрово. Освен строително-монтажните работи като въвеждане на мерки за енергийна ефективност, ремонт и изграждане на водопровод и канализационни инсталации, газификация и свързване с градската газоразпределителна мрежа, ще бъде извършен и цялостен монтаж на напълно ново оборудване.  Гражданите на квартала благодариха на Цветан Цветанов и на партия ГЕРБ, защото в този район не са правени такива мащабни реконструкции повече от 30 години. Зам.-председателят на ГЕРБ е на посещение в Казанлък по случай 11-ия рожден ден на местната структура на партията.  ", "date": "2017.12.16", "title": "Цветан Цветанов направи оглед на инфраструктурни обекти в Казанлък "}
{"url": "http://epicenter.bg/article/Karadaya--Otstoyavaneto-na-demokratsiyata-e-po-vazhno-ot-evropredsedatelstvoto-/143102/2/0", "text": "Председателят на ДПС Мустафа Карадайъ заяви в ефира на Дарик, че има готовност да участва в политически диспут в премиера Бойко Борисов за политическите процеси, които се развиват в страната в последните месеци и години. В обзорното предаване „Годината“ председателят на Движението беше категоричен, че вот на недоверие към кабинетът „Борисов 3“ ще има и той ще бъде внесен на 17 януари.  „Вотът на недоверие е политически инструмент. Нещо повече, живот има и след европредсдетелството ни, то е само шест месеца. От тази гледна точка отстояването на демокрацията и държавността е много по-важна тема, отколкото шестмесечното председателство. Друг е въпросът, че самите ние даваме своя принос за европредседателството, активно участваме в този процес и там виждаме отстъпление от страна на властимащите“, каза председателят на ДПС по повод призивите на премиера за проява на разум относно вота на недоверие.  „По повод изявленията на господин Борисов бих го призовал на политически, а не на популистически диспут за политическите процеси, които се развиват в страната от последните шест месеца, от последните две години и половина, от последните осем години и половина, от последните 27 години, така че той да си избере периода. Аз имам готовност да участвам в политически диспут“, каза Карадайъ.  На въпрос дали от Движението биха се отказали от подкрепа на вот на недоверие през януари в началото на българското европредседателство, Карадайъ отговори „Ние сме тези, които отстояват демокрацията или държавността в нашата родина. Хора, които с всичките си действия ерозират демокрацията, европейските ценности, държавността в нашата страна, те от тази гледна точка да търсят някаква форма на алиби за тяхното грешно политическо поведение, не съм съгласен“, категоричен е председателят на ДПС.   ", "date": "2017.12.16", "title": "Карадайъ: Отстояването на демокрацията е по-важно от европредседателството "}
{"url": "http://epicenter.bg/article/Tsvetan-Tsvetanov--Pravitelstvoto-e-stabilno--rabotim-za-4-godishen-mandat/143105/2/0", "text": "Правителството на ГЕРБ и „Обединени патриоти“ е стабилно и ще работи за пълен управленски мандат. Това коментира председателят на парламентарната група на ГЕРБ Цветан Цветанов в обзорното предаване „Годината“ по Дарик радио.  Преди два дни в медийно участие вицепремиерът Валери Симеонов критикува министър-председателя Бойко Борисов и министъра на туризма Николина Ангелкова заради казуса с втория лифт на Банско. Все още няма решение, не се знае какво ще бъде то и дали ще се изпълни искането на бизнеса за строителството на втори лифт.  „Правителството е стабилно. Преди шест-седем месеца имахме възможност да чуем гласа на хората, те определиха тази коалиция да бъде с 4-годишен мандат. И в момента, разбира се, че напрежението, което би могло да възникне в този 4-годишен мандат, ще даде допълнителна гаранция за стабилността на тази конструкция, в която може би от време на време ще има и определено напрежение“, каза Цветанов.  Той сподели, че е говорил с \"Обединените патриоти\", имал е разговори и с народните представители от НФСБ, както и с Валери Симеонов и смята, че нещата ще бъдат успокоени и ще се нормализират.  В ефира на Дарик Цветанов обяви, че според него думата на 2017-та е „стабилност“, а политикът за изминалите 12 месеца е българският еврокомисар Мария Габриел. За зам.-председателя на ГЕРБ събитието на година е подписването на договора за добросъседство с Македония.  ", "date": "2017.12.16", "title": "Цветан Цветанов: Правителството е стабилно, работим за 4-годишен мандат"}
{"url": "http://epicenter.bg/article/Korneliya-Ninova--Reshenieto-za-moratorium-varhu-lekarstvata-e-lichno-na-Boyko-Borisov--/143106/2/0", "text": "Решението за мораториум върху новите молекули за лечението на онкоболните е на Бойко Борисов. Това заяви лидерът на БСП Корнелия Нинова в предаването „Годината на Дарик“ по Дарик радио, съобщиха от пресцентъра на БСП.  „Ние сме излъчени в парламента и сме политици, за да представляваме мнението на хората. Как да обясним на онкоболните, че има течове в системата и чак, когато ги спрем, ще мислим за здравето им. Да им кажем, че ще чакат 6 месеца, защото предстои европредседателството. Ние сме опозиция и когато решим, тогава ще направим вот на недоверие, а Цветанов и Борисов да гледат тяхната политика”, заяви Нинова.  „С какво бихме изненадали европейците като внесем вот на недоверие за корупция? Какво пише в докладите, които всяка година получаваме, какво пише в европейските изследвания?”- попита реторично тя.  Лидерът на левицата заяви, че БСП ще внесе конституционна жалба за мораториума върху новите молекули. Нинова бе категорична, че този случай трябва да влезе в учебниците като пример как не се прави политика. „Вчера г-н Борисов каза, че ще преосмисли решението си. Това предложение е прието от Министерския съвет и е влязло с неговия подпис”, възмути се тя. Корнелия Нинова припомни, че предложението за мораториума е гласувано шест пъти и от ГЕРБ всеки път са гласували за него.  „Изведнъж, след толкова гласувания, те откриват, че има проблем. БСП, пациентските организации, болни хора им казваха да не го правят, защото убиват човешки същества. Те дори не ни чуха, защото са си самодостатъчни”, каза тя.  Председателят на БСП заяви още, че в този случай има отказ на държавата да се грижи за свои граждани, самонадеяност, корупция, пренебрегване на решение на парламента и еднолично вземане на решение от премиера. „Има най-вече демагогия, защото Борисов си изми ръцете с неговите народни представители, защото те не разсъждават и нямат аргументи”, добави още тя.  Лидерът на социалистите каза още, че левицата е искала решението за повишаване на цената на водата да бъде взето след обществено обсъждане.  „Има много места в страната, където нашите кметове бяха против такова увеличение и не влязоха във ВиК асоциациите. Нашият кмет в Кресна отказва да влезе във ВиК асоциацията, за да не се увеличи цената на водата. Заради това му се спират европроекти, само, за да го принудят да я вдигне”, обяви Корнелия Нинова. Тя заяви, че БСП прави политика за доброто на хората, а не заради концесионерите и монополистите. Нинова добави, че в последните седмици, протести против повишението на цената на водата има в цялата страна и хората търсят своите права.  „Ние предложихме водни помощи по подобие на енергийните за най-бедните, но управляващите отхвърлиха нашето предложение да се запише в закон и парите да се раздават по определени правила. Тези пари, най-вероятно, ще се раздадат от премиера, за да се направи той отново на спасител”, предположи Нинова.  Председателят на БСП заяви, че антикорупционният закон няма да проработи и от него няма да видим осъден политик. „В него пише, че корупцията не е престъпление, а административно нарушение, което се проверява и се наказва с глоба. Хората, които ще контролират това, ще бъдат избирани от управляващото мнозинство, за да го проверяват, това е нелогично”, обясни Нинова.  ", "date": "2017.12.16", "title": "Корнелия Нинова: Решението за мораториум върху лекарствата е лично на Бойко Борисов! "}
{"url": "http://epicenter.bg/article/Silniyat-vyatar-sabori-izolatsiyata-ot-blok-9-v-Studentski-grad-v-Sofiya-/143108/2/98", "text": "Огромен къс строителна изолация се срина от блок 9 в „Студентски град\" в София, съобщава Нова телевизия. Инцидентът е станал рано тази сутрин, привидно вследствие на силния вятър в столицата, в близост до входа на сградата, където постоянно влизат и излизат студенти. По чудо няма по-сериозни щети и пострадали.  Падналото парче е около 70 квадратни метра.  Студенти разказват, че са чули силен трясък от падането на изолацията. Някои от тях веднага са излезли, за да преместят автомобилите, оказали се на метри от срутената изолация.  От пресцентъра на Университета за национално и световно стопанство веднага са сигнализирали фирмата, извършила санирането на блока. Очаква се в близките часове опасното място да бъде обезопасено. Освен това, от УНСС уточниха, че ще се търси отговорност от фирмата за качеството на извършеното саниране.  ", "date": "2017.12.16", "title": "Силният вятър събори изолацията от блок 9 в Студентски град в София (Видео)"}
{"url": "http://epicenter.bg/article/Kevork-Kevorkyan--Lyubovnikat--Po-razlichno-za-Stefan-/143084/11/33", "text": "Когато Луна казва, че иска да става президент, ние приемаме това като поредния неприличен звук от Зоната на Сквернословното, в която сме се превърнали.  Но когато Стефан Данаилов прави намеци за отношенията си с Невена Коканова, това надхвърля дори пошлите стандарти на Зоната.  През годините Стефан беше разветият перчем на БКП, знамето на БСП, возеше се в един скапан трамвай с вечния пораженец Станишев.  После се оказа страхлив прелюбодеец, който мънкаше нещо за връзката си с Кривошиева.  А отскоро вече без колебания се самопредставя като неудържимия Любовник.  Той открай време се е харесвал в тази роля, най-удачният пример е героят му в „Дами канят“ - някакъв зевзек, който сваля с тъпи лафове провинциални мадами.  Лафовете му от въпросния филм ги използват дори в реклами за бира, което си е абсурдно неприлично, ако човек държи да го приемат за сериозен актьор.  Но Стефан никак не се притеснява от тия неща.  А как да приемем думите му, изречени на тържеството за юбилея му тия дни: „Много съм изял, много съм изпил, много съм изживял…“.  Може ли да те смятат за голям актьор, а ти да говориш за ядене и пиене – а, всъщност, и за „другото“, ако се има предвид очевидното наслаждение, с което захранва публиката с някоя и друга „тайна“, която, всъщност, си е истинско сквернословие.  Толкова дива ли е публиката ни, та интересът й вече се изчерпва с яденето, пиенето и онова другото?  Не го вярвам.  А за „другото“ наистина е безжалостен - по-точно в приказките си, които са като на човек, който е загубил всякаква мярка.  Процежда нещо за Коканова – и ни принуждава стъписани да разсъждаваме за естеството на тази скверна хвалба.  Прави намеци за съпругата на режисьора Любомир Шарланджиев, който го направи това, което е - ако приемем, че, всъщност, той целият е направен покрай партизанския опус „На всеки километър“.  Всичко останало са апликации към тази слава.  А Любовникът спокойно внушава на публиката, как е направил рогоносец човека, който е създал от него нещо си.  Така преди време пльосна и един намек за Аня Пенчева, сигурно много е зарадвал Сашо Диков.  А имаше време - само преди пет години, когато трепереше да не се разбере за връзката му с Кривошиева и за техния син, когото страхливо криеше от Мария - съпругата, на която дължи хиляда процента от кариерата си, дължи я на нейните грижи, дух и аристократизъм.  Все плаче за нея, но на думи - а сега се перчи с поредното си „завоевание“. Как ли се чувства тя в Отвъдното, когато слуша изцепките му?  Както я е подкарал, скоро ще си „признае“, че е бил любовник и на Стоянка Мутафова.  Имам правото да съм пределно рязък за „откровенията“ на Любовника, защото през десетилетията съм направил немалко за него във „Всяка неделя“ - макар че той, вероятно, дори не си дава сметка за това.  Направих и цяла спасителна акция, когато започнаха да го ръфат във „Вип Брадър“ за аферата му с Кривошиева, а той пак страхливо се покри на някакви снимки в Италия.  И добре, че беше храбрата и във великодушието си Мария, която успях да убедя и тя го докара набързо в София.  Тогава двамата поотделно дадоха потресаващи интервюта във „Всяка неделя“.  Мария беше царствена, когато му даваше прошката си, а той, както се очакваше, хленчеше и все питаше: „Добър човек ли съм?“  С надеждата да чуе правилния, за него, отговор.  А във „Вип Брадър“ се бяха наточили да го съсипят, бяха му сложили портрета на стената в студиото - колкото да предизвикат някакви волности от непризнатия му дотогава син Владко.  Направих цяла кампания, за да ги спра, Силва Зурлева също помогна, и от телевизията принудиха продуцентите на шоуто да свалят портрета на Любовника. Така му се размина.  Наистина не мога да проумея арогантното и, отгоре на всичко, напълно ненужно „признание“ на Любовника.  Той никога не е изпъквал с особен вкус към въздържаността, блестящият му фасон му е бил предостатъчен.  Обаче да рови в гроба на Коканова?  Какво печели от това, по дяволите!  Актьорския си талант ли ще въздигне, ако унижи една голяма актриса?  Споменах Мутафова и трябва да призная, че и тя направи нещо странно тия дни.  Много я обичам, тя знае това. Стоянка е от съвсем друго тесто - такива като нея ги няма на всеки километър, истинска аристократка е.  Преди няколко години беше опечалена, когато един колекционер на скандали принуди вече възрастния Калоянчев да употреби Парцалев по един скверен начин.  Тогава Мутафова деликатно защити Парцалев, но погали и Калоянчев.  Обаче наскоро и нея я вкараха в калната локва – с някаква интимна история на Калоянчев.  Каква е целта, по дяволите?  Всички да ги изкарате педерасти, рогоносци, прелюбодейци – това ли?  За да се забрави какви актьорища са били, за да накарате публиката да се интересува единствено от скверното – и то да е лицето на театъра и киното.  Има и друго. Казвам го на младата рая, която сега навлиза в нашия занаят: не си въобразявайте, че ще ви запомнят, ако се навирате в боклуците. Никога няма да ви случи това - просто ще станете част от Скверното.  И още нещо: тия, около които се въртите, и все наричате „Големият“, понеже нищо друго не ви идва наум, изобщо няма да са ви благодарни.  Те дори няма да забележат напъните ви.  Горката Невена!  ***  ", "date": "2017.12.16", "title": "Кеворк Кеворкян: Любовникът. По-различно за Стефан "}
{"url": "http://epicenter.bg/article/Dalga-opashka-ot-pochitateli-se-izvi-pred-Stefan-Tsanev-za-avtograf-na--Anini-prikazki--/143107/6/0", "text": "\"Анини приказки\" в десетото си издание е най-хубавото, което се е появявало на книжния пазар. И този шанс, че са запазени рисунките в него на Климент Денчев от дъщеря му в една папка, е нещо уникално\", сподели пред БГНЕС писателят Стефан Цанев, който раздава автографи на почитателите си на щанда на издателство „Жанет 45” по време на „Панаира на книгата” в НДК.  Смятам, че книжката сама по себе се превърна в произведение на изкуството, продължи писателят. И това се дължи на художника Христо Гочев. Ние много рядко си даваме сметка, че има едни хора, които правят красивите книги, без тях би било скучно. Христо Гочев е, може би, най-добрият художник-издател, брилянтна е работата му. „Анини приказки” са мои стихове, посветени на деца, с които съм свикнал, знам и рисунките на Климент, но Гочев направи такъв подбор, така композира всички тези елементи, че се получи една прекрасна книжка - бяла, чиста, хубава, радва се писателят. Затова искам неговото име да се чува по-често, добави той.  „Исках да кажа на Стефан Цанев нещо, което трудно може да се каже - неговото творчество ще остане в историята, както е останал Захари Стоянов с неговите „Записки”. Благодарих му за това, че го има”, сподели с нас развълнувано един от почитателите му, Лазар Георгиев, чакащ търпеливо реда си на дългата опашка за автограф. „Купих си „Анини приказки” – за себе си, за всички. Чела съм и други неща на Стефан Цанев, но тази книжка е поводът, по който днес се срещаме.  Както е казал поетът: „Душата ми плаче за сняг”, призна Бояна, която е на около петнайсетина години. И гордо прочете автографа, който току що бе получила от писателя: „На Бояна - с пожелание животът й да бъде една красива приказка!”.  „Анини приказки” е божествена книга, заяви пред БГНЕС Манол Пейков, управляващ съдружник в „Жанет 45”, издател на книжката. Бях влюбен в нея като малък, абсолютно шантавите илюстрации на Климент Денчев са също знакови, продължи той. За мен това е класика - тя трябва да присъства във всяка библиотека. И да бъде непрекъснато преиздавана, щом се изчерпи тиражът, да има нов.  Стефан Цанев е вече жив български класик, знаете, че издателство „Жанет 45” пусна 12 тома от неговото творчество - „Душата ми плаче за сняг”, събраните му стихове в началото на тази година предизвикаха истински фурор, хрониките му… радва ни, че той е много обичан писател, посочи още Манол Пейков. Щандът на издателството с всяка изминала година на „Панаира на книгата” става все по-голям и по-голям.  „Смятам, че трябва да се правят смислени неща, човек трябва да следва личната си легенда, както казва Паулу Коелю… и резултатите идват”, категоричен е издателят. Знаете, ние издаваме много български автори, продължаваме да сме като количество продукция издателството с най-много дебютанти, с най-много български поети, имаме и силна серия от чужди автори, с която аз се гордея, коментира Пейков.  Фаворитите на читателите за този панаир, без никакво съмнение, са „Чамкория” и „Възвишение” на Милен Русков, които са мега хит в момента, „Отлъчване” на Николай Терзийски е един блестящ дебют, „Фини прахови частици” на Ангел Игов - един от най-добрите млади български автори, задължително „Граница” на Капка Касабова - български писател, който твори в Шотландия, спечелила през 2017 г. наградата за най-добра книга в тази страна. Вчера получихме наградата „Златен лъв” за работата си по детските издания – 3 наши книги бяха отличени в категория „Изкуство на книгата”. Приковава вниманието „Весел гъделичкащ смях” - том втори на Маргарит Минков - той от доста време не е между живите, и ние решихме да съживим творчеството му, каза още Пейков.  Миналата година първият му том спечели „Златен лъв”, а тази - вторият, напомни той. „Топлото човече” на Мая Дългъчева – също прекрасна книга и „Книгата на всички неща” на Хюс Кайер - класик, който в Холандия е сравняван с Екзюпери- щастливи сме с тези отличия. Оптимист съм за българите, мнозина твърдят, че те не четат, но истината е, че от времето на Аристотел насам се говорят такива неща, признава добродушно Пейков.  Съдейки по броя на хората на щанда ни, очевидният факт, че сред тях са много млади хора - знаещи, интересуващи се, с отворени очи, които дори не са от литературната сфера, ни дава надежда, смята издателят.  Вчера на щанда дълго се застояло момче, казало, че е компютърен инженер и си е купило книги за 200 лв. „И не можеше да спре - мислех, че единствената причина да спре да купува беше, че не можеше повече да ги носи в ръце”, даде пример Пейков. Вярваме му, искаме да му вярваме, виждаме го - изключително вълнуващо бе да наблюдаваме огромния поток от хора на този „Панаир на книгата”. Май искрата не е угаснала…  ", "date": "2017.12.16", "title": "Дълга опашка от почитатели се изви пред Стефан Цанев за автограф на „Анини приказки” "}
{"url": "http://epicenter.bg/article/SASht-predvizhdat-Stenata-na-placha-v-Iztochen-Erusalim-da-ostane-v-Izrael/143073/7/0", "text": "Съединените щати предвиждат Стената на плача в Източен Ерусалим да остане в Израел в съответствие с евентуалното мирно споразумение с палестинците, заяви високопоставен представител на правителството на президента Доналд Тръмп, цитиран от ДПА.   Агенцията отбелязва, че това изказване заплашва да разпали още повече напрежението, което и без това е силно сред палестинците и арабския свят като цяло заради решението на Тръмп да признае цял Ерусалим за столица на Израел.   \"Не можем да си представим ситуация, при която Стената на плача да не е част от Израел\", каза въпросният източник, пожелал анонимност, преди посещението на вицепрезидента на САЩ Майк Пенс в региона следващата седмица.   Стената на плача, остатъците от западната стена на Втория храм в Ерусалим, е свещено място за последователите на юдаизма. Тя се намира на място в града, което е точка на религиозно напрежение между евреите и мюсюлманите.   Първите го наричат Храмовия хълм, а вторите - Благородното светилище, отбелязва ДПА.   Цитираният представител на правителството на САЩ коментира, че Тръмп е доказал с признаването на Ерусалим за столица на Израел, че държи на думата си, и настоя, че президентът е ангажиран с постигането на мир.   \"Очаквахме (гневните) реакции. . ., но ще продължим да работим здраво по нашия план. . . Разбираме, че палестинците може да имат нужда от малък период на отрезвяване, но няма проблем. . . Така че ние ще сме готови, когато палестинците станат готови да възобновят (преговорите), но междувременно ни чака много работа\", каза представителят на американското правителство.   Вицепрезидентът Майк Пенс ще посети последователно Египет, Израел и Германия, като обиколката му ще започне във вторник, посочва ДПА. Пратеникът на Тръмп за близкоизточните мирни преговори Джейсън Грийнблат ще посети Израел следващата седмица, съобщи високопоставен представител на американското правителство, цитиран от Ройтерс.   Агенцията отбелязва, че това ще е първата визита на Грийнблат в региона, откакто президентът на САЩ призна Ерусалим за столица на Израел. Пратеникът на Тръмп ще остане в Израел за посещението на Пенс по-късно следващата седмица, каза цитираният източник.", "date": "2017.12.16", "title": "САЩ предвиждат Стената на плача в Източен Ерусалим да остане в Израел"}
{"url": "http://epicenter.bg/article/Grisho-pozdravyava-fenovete-za-praznitsite-/143089/8/0", "text": "Първата ни ракета Григор Димитров бе част от предпразнично видео на ATP. В него световният № 3, Федерер, Джокович и други тенис звезди поздравяват привържениците за коледните празници, предава Канал 3.  Това видео участва в благотворителна инициатива на ATP за закупуване на коледни картички, парите, от които ще бъдат за сдружението ACES.  ", "date": "2017.12.16", "title": "Гришо поздравява феновете за празниците "}
{"url": "http://epicenter.bg/article/Nad-30-rodni-zvezdi-se-obedinyavat-v-kauzata--Zhivot-za-Ivo-/143103/10/0", "text": "Броени дни преди Коледа, на 19-ти декември, столичният клуб Gotham ще отвори вратите си за едно много специално събитие, а именно – благотворителния търг „Живот за Иво“, в който ще вземат участие над 30 родни знаменитости с дарения на лични вещи в помощ на 16-годишния Иво Христов.   На събитието ще се състои и официалното представяне на книгата „Изпусната любов“, която е най-новото произведение на младия автор, борещ се за живота си срещу тежко неврологично заболяване.   Новата книга на Стоянка Мутафова „Добър вечер, Столетие мое“; автобиографичната книга на Криско; боксовите ръкавици от филма „Нокаут или Всичко, което тя написа“, предоставени от Орлин Павлов и Ники Илиев; кожен колан – силях от създателите на хита„Възвишение“; тениската на Дидо от Д2 от „Голямото рокмеждучасие“; Златната топка за най-добър млад футболист, спечелена от Даниел Златков; любима дреха от личния гардероб на Николета Лозанова и много други вещи ще бъдат дарени за каузата.   Ивайло Захариев, Мая Нешкова, Ивелин Попов – Попето, Илиян, Константин, Борис Дали, и много други ще се включат също със свои любими предмети.   Събраните средства ще бъдат преведени по дарителската сметка на Иво и използвани за предстоящото му лечение.   Водещи на събитието са Мартин Геновски и Елизабет Методиева - светска журналистка и Miss Top Of The World.   Определяният като българския Стивън Кинг млад писател издава вече пети сборник с разкази, които са отражение на неговия свят, въплъщаващ темите за самотата, злото, насилието, възмездието, съдбовната предопределеност, смъртта.   Когато през 2014 г. Иво за първи път е изправен пред животозастрашаващата диагноза „Неврофиброматоза-тип 2“, той има две мечти - да оздравее и един ден да стане известен писател. Три години по-късно тези мечти са на път да станат реалност.   На събитието, чието начало ще бъде поставено точно в 19:00 ч. присъстващите ще имат възможността да се срещнат и запознаят лично с младия автор, да зададат своите въпроси към него и разбира се, да се сдобият със снимка и автограф.   Познати български лица от театъра и телевизията ще представят някои от най-завладяващите моменти от новопубликуваните разкази.   Събитието е отворено за всеки желаещ да присъства. Повече информация: ", "date": "2017.12.16", "title": "Над 30 родни звезди се обединяват в каузата „Живот за Иво“"}
{"url": "http://epicenter.bg/article/Petar-Stoyanov-nagradi-uchenitsi/143120/10/0", "text": "За десети юбилеен път фондация „Ценности” награди ученици, писали задълбочени разработки по дадена тема.  От 1998 година насам благотворителната организация на Антонина Стоянова организира Национален исторически конкурс.  Участниците в него до този момент са повече от 1600.   Научната надпревара е част от мрежата Eustory, която обединява исторически конкурси от всички европейски столици. Нейният представител Мигел Барос присъства в Балната зала на бившия Царски дворец - Национална художествена галерия, където бе официалната церемония.   Президентът Петър Стоянов по традиция връчи отличията на класираните на първите три места, които освен  диплом получават и солидната за един гимназист сума от 1000 лева. Призьорите (ако говорят приличен английски) могат да участват и в семинарите на Eustory,  които се провеждат в различни европейски страни.   Тази година по темата  „Семейни и родови истории от времето на комунистическия режим” 36 участници предадоха 30 разработки, в които проследяват и изследват фамилното развитие, променено или прекъснато от тоталитарната машина.   Журито с председател проф. д-р Любомир Огнянов присъди първа награда на Данаил Влахов от ППМГ „Добри Чинтулов” – Сливен за  работата по темата „Съдбата на потомците на сливенските текстилни индустриалци след национализацията”, с научен ръководител д-р Момчил Методиев.   Две разработки заслужиха втора награда -  „Един живот” с автор Мелис Мехмед и научен ръководител Юлия Чортленева от СУ „Христо Смирненски” село  Черноочене, област Кърджали и „Тръгват си без шум”  на Елисавета Петрова от Професионалната гимназия по туризъм „Д-р Васил Берон” – Велико Търново с научен ръководител Славка Проданова.   Журито призна заслугите на цели три научни труда за третото място. Дечо Павлов от 91-ва НЕГ „Проф. Константин Гълъбов” с научен ръководител Константин Узунов е проследил пътя „От офицерския елит и битките за Отечеството до незнайния гроб – потъпканата чест на една българска фамилия”.   „По паважа на комунизма в град Кърджали” разхождат читателите Милица Гечева и Момчил Траянов от СУ „Отец Паисий” с научен ръководител Кирил Гогов.   „Да чуем гласа на историята. Проучване в село Мерданя” е  донесло третата награда на Владислав Борисов от  Професионалната гимназия по туризъм „Д-р Васил Берон” – Велико Търново с научен ръководител Бистра Стефанова.   „Датата на конкурса не е избрана случайно”, заяви водещата на церемонията и основен двигател на конкурса Петя Георгиева. - Тя е в унисон с темата „Семейни и родови истории от времето на комунистическия режим”  и е възможно най-близкия почивен ден до 14 декември, когато през 1989 година за първи път бяха издигнати антикомунистически лозунги и се проведе първата обсада на парламента в посттоталитарните времена”.     Президентът Петър Стоянов, който лично връчи дипломите на класиралите се на първите три места, поздрави участниците в конкурса, техните преподаватели и научни ръководители заяви: „Тази година темата е особено интересна „Семейни и родови истории по времето на комунистическия режим”.    Работейки по тази тема със сигурност сте се сблъсквали с чувства като посткомунистическа носталгия. По времето на комунизма хората от моето поколение бяха млади и сме склонни да омаловажаваме крайностите, които тази система предлагаше, защото младостта е свързана с романтизъм и хубави спомени.   Ще ви кажа две-три неща, които звучат по-делнично ,за да стигнат до съзнанието на повече млади хора. Представете си ,че по времето на комунизма, вие които идвате от Търново, Ловеч и Добрич, нямате право да живеете на друго място, освен там, където сте се родили. Можете да живеете в София, ако се ожените за софиянка.   По времето на комунизма на избори гласувахме само за една партия. Някои от вас ще се изсмеят. Имаше само една бюлетина и ние пускахме само нея. БКП печелеше с 99,99%.   Представете си, че искате да си купите кола. Събрали сте пари, но трябва да чакате минимум 10 до 15 години за автомобил съветско производство, направен по прототип на Фиат отпреди 30 години – Жигули или Лада.   Представете си, че не можете да критикувате никого и нищо в тази система. Днес можете да кажете по радиото ,че не сте съгласни с министър-председателя, да пишете срещу президента в интернет. Това не можеше да се случи. Да подобно волномислие арх. Чанков от Пловдив лежа 7 години в затвора. И то за безобидни вицове. А Сашо Сладура, любимият на софийската бохема цигулар, бе пребит в концлагера, който комунистите цинично наричаха Слънчев бряг.   Разказвам тези прости истории от времето на комунизма, за да разберете от какво сме се отървали. Разбира се, на вас ще ви кажат, че баничката тогава е струвала 15 стотинки. Това е голямото противоречие. Противоречието между баничката от 15 ст. и липсата на каквато и да е индивидуална свобода. Нищо не струва баничката от 15 стотинки ако ти отнемат достойнството, ако не можеш да мислиш и да говориш това, което ти искаш, ако не можеш да се реализираш както ти искаш”.   Представителят на Eustory Мигел Барос подкрепи в изказването си Петър Стоянов като подчерта, че и в родната му Португалия има носталгия по фашисткия режим от 60-те години на ХХ век и че проучванията на младите хора помагат нацията да се пребори с промъкващите се призраци от миналото. Той сподели, че над 90 хиляди ученици от 26 страни в Европа са участвали в историческите конкурси, част от които е и организираният от фондация „Ценности”.   Председателят на журито проф. Любомир Огнянов развесели присъстващите с констатацията, че когато през 1998 година е проведен първият конкурс повечето  участници в днешния още не са били родени.   Награди за научно ръководство получиха д-р Момчил Методиев, Юлия Чортленева, Красимир Узунов и Славка Проданова.   Партньори и спомоществуватели на Националния исторически конкурс са Национален дарителски фонд „13 века България”,  Център за политически диалог Петър Стоянов”, „Евротех”, Министерството на образованието и науката, Софийска платформа, Съюзът на българските учители,  Сдружението на преподавателите по история в България.   След финалните снимки и безброй селфита с Антонина и Петър Стоянови, учениците разгледаха експозицията в Националната художествена галерия  с платна на стари майстори, изобразяващи исторически пейзажи от България.   Антонина Стоянова с изненада откри три картини на своя вуйчо Веселин Стойков, чиято творба за Априлското въстание е присъствала и в учебниците по история. ", "date": "2017.12.16", "title": "Петър Стоянов награди млади историци"}
{"url": "http://epicenter.bg/article/Badete-v-gotovnost-da-posledvate-sluchvashtoto-se-vednaga-i-da-grabnete-kasmeta-si/143121/10/101", "text": "Очаква ни хубав, успешен и позитивен ден, който ще изисква готовност да последвате случващото се веднага и да грабнете късмета си.   Номерологичната карта е с Път на живота 3 и ще ви предостави добри шансове да постигнете нещо голямо, но бъдете внимателни, защото има възможност и за грешка и риск.   Аспектът е благоприятен и ще ви подпомага късмета по начин да намерите верния път, да сте в синхрон със случващото се и да ви се уредят нещата.   Дневната геометрия е тип портал, така че ще ви бъде разрешен входът и изходът. Каквото и да се случи, ще има благословия за преминаване.   Потърсете си посредник и използвайте сегашния момент.   Дневната карта е подходяща за издаване на личен документ, купуване и регистрация на кола, духовни практики, медитация, семинари.   Въпреки, че 17 декември ще предостави възможности за напасване, уреждане и бързина, не очаквайте всичко да се подреди с магическа пръчка, в случай, че предварително не сте си подготвили нещата.   Числото три е благоприятно, но дава уроци в това да вярваме в случващото се и да продължаваме напред.   Сутринта ще имате възможност за стабилизация и натрупване на информация или благоприятни шансове. След 12.00 ч. моментът е подходящ за тръгване, положителни отговори и разрешения, \"Да\" и създаване на благоприятни възможности.   Вечерта ви ще приключи спорно, леко, в синхрон и уют със заобикалящите ви хора.", "date": "2017.12.16", "title": "Бъдете в готовност да последвате случващото се веднага и да грабнете късмета си"}
{"url": "http://epicenter.bg/article/Oblachna-sabota--Zhalt-kod-za-siren-vyatar-v-12-oblasti/143072/2/0", "text": "В събота ще бъде облачно. След обяд от запад ще започнат валежи от дъжд, които през нощта срещу неделя ще обхванат и източните райони. Ще духа умерен, в Източна България и временно силен вятър от юг, югозапад. Максималните температури през деня ще бъдат между 12 и 17 градуса. Жълт код за силен вятър е обявен за 12 области на страната. Предупреждението е в сила за областите Кърджалийска, Хасковска, Ямболска, Сливенска, Шуменска, Разградска, Търговищка, Русенска, Силистренска, Добричка, Варненска и Бургаска.  Над планините ще има значителна облачност. Около обяд от запад ще завали дъжд, над 2000 м - сняг. Максимална температура на височина 1200 метра около 10 градуса, на 2000 метра – около 4 градуса. Над Черноморието ще има разкъсана облачност. Ще духа умерен до силен юг-югозападен вятър. Максималните температури ще бъдат между 13 - 16 градуса.   ", "date": "2017.12.16", "title": "Облачна събота. Жълт код за силен вятър в 12 области"}
{"url": "http://epicenter.bg/article/Ministar-Nankov--Da-ne-satanizirame-ViK-druzhestvata-/143074/2/0", "text": "Нашата основна цел е да запазим водния ресурс и да го направим по-чист, а не да мислим палеативно и след десет години на база на популистки изказвания да се чудим откъде ще вземем вода. Това заяви пред \"Събуди се...\" министърът на регионалното развитие Николай Нанков. Той коментира предстоящото поскъпване на водата, както и протестите, свързани с този акт.   Министър Нанков посочи, че периодичен мониторинг ще се прави от КЕВР: \"На третата година бизнес планът може да бъде преразгледан и променен, ако КЕВР прецени. Ние имаме вече наредба за качеството на услугите, не само за цената\".   На въпрос за социалната поносимост на новите цени на водата Нанков отговори: \"2015 г. именно с грижа за най-бедните прагът на социална поносимост беше променен от 4% на 2,5%, за да няма безкрайно и шоково нарастване на водата. Отделно от това след Нова година стартира общественото обсъждане на закона за ВиК, за да може най-бедната прослойка на нашето население да има т.нар. водни помощи... Държавата за да инвестира във ВиК структура трябва да изразходва или от държавния бюджет - данъци, или чрез такса. Ако изхождаме от това, че данъците не биват да бъдат пипани, ние трябва да гарантираме по-високо качество на услугата чрез по-висока такса. Но пък социалният елемент ще е т.нар. необлагаем обем. Ще дискутираме дали да е кубик или кубик и половина - с минимална цена\".   Министърът заяви още, че КЕВР също подлежи на контрол, \"ако имаме закононарушения и неадекватно боравене с данни\".   \"Водните комисари ги познавам много добре - сред тях е и гражданката Нинова, представители от Реформаторския блок и гражданската квота. Те са в организацията на протестите\", коментира още Николай Нанков и добави: \"Може да има по-качествена водна услуга без спекулация на политическо ниво\".   Той допълни, че ВиК дружествата не бива да се сатанизират, тъй като в тях работят и много съвестни служители: „Качеството на услугата се мери в липса на аварии, или с намаляване на авариите. Очакваме между 15 и 45% редуциране на водозагубите в дългосрочен 15-годишен период. Но не трябва да сатанизираме ВиК дружествата”.   ", "date": "2017.12.16", "title": "Министър Нанков: Да не сатанизираме ВиК дружествата "}
{"url": "http://epicenter.bg/article/Korneliya-Ninova--Ne-zavistta--a-otchayanieto-shte-svali-Borisov/143075/2/0", "text": "“Не завистта, а отчаянието ще свали Борисов”. Това заяви в Добрич председателят на БСП Корнелия Нинова по повод казаното от премиера, че БСП иска оставката му, защото завижда, съобщиха от пресцентъра на червената партия.   “Питам го: протестиращите пенсионери и те ли завиждат? А полицаите, които всеки ден протестират в някой град, а майките на деца с увреждания и те ли са завистливи хора”, каза Нинова и продължи - учените от БАН пък за какво ли му завиждат- сигурно за научните титли?   Не завистта, а отчаянието води тези хора”, заяви лидерът на БСП.   Тя припомни, че в първото правителство на Борисов хора са се самозапалвали. “Дано никога не се стига дотам. Ние говорим от името на хората в парламента и по площадите. Той от чие име говори?   Гласувалите за ГЕРБ упълномощиха ли го да забрани новите лекарства за болните от рак? Сега се сетил да променя решението за мораториума”, каза още Нинова. Тя бе категорична, че правителството носи отговорност за него. “Проблемът е, че депутатите на ГЕРБ изобщо не се замислят. Щом Борисов е казал, те козируват и изпълняват. Само че той и този път си изми ръцете с тях. За да спаси себе си, за пореден път ги унизи и ги хвърли на народния гняв”, заяви лидерът на БСП. Нинова бе в Добрич по покана на местната организация по случай годишнина от създаването на партията .", "date": "2017.12.16", "title": "Корнелия Нинова: Не завистта, а отчаянието ще свали Борисов"}
{"url": "http://epicenter.bg/article/-Spartan--ot-sastava-na-VVS-transportira-tezhko-bolen-patsient-v-Germaniya-/143076/2/0", "text": "По заповед на министъра на отбраната Красимир Каракачанов, екипаж на самолет „Спартан“ от състава на транспортна авиационна група - Враждебна транспортира вчера вечерта, 15 декември, тежко болен пациент за провеждане на спешно лечение в Германия. Това съощиха от пресцентъра на министерството на отбраната.  Полетът беше по маршрут София – Франкфурт – София и се извърши по молба на директора на център „Фонд за лечение на деца“. Шестнадесетгодишният пациент е с придружител и е настанен за лечение в Детската онкохематология в гр. Гисен, Германия.  Командир на екипажа е капитан Николай Георгиев, помощник - командир -майор Пламен Дончев и бордови инженер - капитан Пламен Пехливанов.   16-годишното момче е с диагноза „Остра миелоидна левкимия“, с тежък рецидив на заболяването. За продължаване на лечението в Специализираната детска хематологична клиника в Гисен, Германия е насочено от лекуващия го екип от Клиниката за деца с онкохематологични заболявания в УМБАЛ „Царица Йоанна- ИСУЛ“, София.  Поради спешното състояние на детето, за часове министър-председателят Бойко Борисов и министрите Кирил Ананиев и Красимир Каракачанов създадоха организация за транспортирането му в Германия между държавните институции. В момента детето е в германската детска хематологична клиника под активно лекарско наблюдение и лечение.  За лечението в германското лечебно заведение детето е осигурено финансово от Център „Фонд за лечение на деца“ към Министерството на здравеопазването и от НЗОК.  ", "date": "2017.12.16", "title": "„Спартан“ от състава на ВВС транспортира тежко болен пациент в Германия (Снимки, Видео)"}
{"url": "http://epicenter.bg/article/Kiril-Dobrev--Ubeden-sam--che-tova-pravitelstvo-shte-si-otide/143077/2/0", "text": "Аз съм убеден, че това правителство ще си отиде. Европредседателството е много важно. Важно е обаче какво ние ще спечелим от това нещо. Това заяви в ефира на \"Тази събота\" по бТВ депутатът от БСП Кирил Добрев. “Винаги, когато искаш вот на недоверие към правителство на ГЕРБ, си закъснял. Корупция и бедност вървят ръка за ръка. Няма как да се справиш с корупцията, без да се справиш бедността“, посочи още той.   \"Ние внасяме вота на недоверие, ние искаме това правителство да си отиде. ДПС обаче искат да изпъдят патриотите от властта, но пък Борисов да остане на власт. Ние с тях се разминаваме в крайната цел\", каза той.   Според Кирил Добрев корупцията е като раково образувание със своите метастази.  В момента вървят сделки по ръба на закона. Например изпълняващият длъжността шеф на Главна дирекция \"Изпълнение на наказанията\" (ГДИН) купува гориво на цена по-висока от тази, която е по бензиностанциите. Затворите са ощетени с милиони левове още от миналата година. Госпожа Цачева трябва да е наясно с тези неща, трябва да ги следи. Искам да видя дали фирмата, която спечели поръчката през 2016 година, ще я спечели и през 2017 година\", заяви Добрев и добави, че е сезирал всички институции за далаверата.   Той даде пример и с началника на ДАИ в Пазарджик Владимир Добрев, вкарал подчинените си в затвора превантивно, като мярка срещу корупцията в системата.   Според него антикорупционният закон, който сега се внася, няма да се справи с корупцията.  „Имало е корупция при всяко едно управление. Въпросът е да има политическа воля да се борим с нея”, каза още Добрев. ", "date": "2017.12.16", "title": "Кирил Добрев: Убеден съм, че това правителство ще си отиде (Видео)"}
{"url": "http://epicenter.bg/article/Tsveta-Karayancheva--Nyama-da-ima-nito-edin-onkobolen--koyto-da-ostane-bez-lechenie-/143078/2/0", "text": "Няма да има нито един онкоболен, който да остане без лечение. Това заяви в предаването „Годината“ по Дарик радио редседателят на Народното събрание Цвета Караянчева. Дебатът за мораториума върху плащането на нови лекарства от НЗОК не трябваше да стига до политическо ниво, трябваше да се разреши на експертно ниво, допълни тя.  „Когато всичко това влезе в зоната на политиката, нещата излизат извън контрол и политиците не бива да решават експертни неща. Има едни 300 милиона, които се дават за онкоболни, 74% от тези средства са за иновативни терапии и Комисия ще определя и в момента дали за тези хора, които нямат вече никаква алтернатива, да се закупи съответната молекула от министерството. Това ще го има. Не могат да се включват безразборно лекарства, но когато комисията отреди, че този човек наистина няма друга алтернатива, ще се закупуват молекули от министерството. На практика много се изостри тона за нещо, което е изключително експертно. Ние, политиците сме виновни за това“, коментира Караянчева.  Тя обясни, че на този етап управляващите не смятат да преразглеждат този въпрос повече.  „Чух Стефан Данаилов. Всяко едно семейство има загубил човек от тази болест, наистина е много коварна и тя е тема, която дълбоко вълнува българските граждани. Но няма да има нито един онкоболен, който да остане без лечение. Съжалявам, че друго са разбрали хората. Може би това, което обяснявахме, не беше добре обяснено добре и не стигна до тях по верния начин“, посочи тя.  На въпрос за субсидиите на партиите, тя посочи, че за премахването им съвсем е била против, но обеща да ги намалят.  „Ще ги намалим, в Закона за политическите партии ще го направим. Не мога да кажа точно кога, но има такава идея да се случи в най-скоро време. Ако няма субсидия съвсем една партия, която работи в дадено област, от кого ще се вземат средства, за да се издържат офиси, например. Но ще го направим. Ще го коригираме“, допълни Караянчева.  ", "date": "2017.12.16", "title": "Цвета Караянчева: Няма да има нито един онкоболен, който да остане без лечение "}
{"url": "http://epicenter.bg/article/Tomislav-Donchev--Prezidentat-se-e-prevarnal-v-politik--no-da-vnimava-sas-silnite-dumi-/143081/2/0", "text": "Президентът Румен Радев се е превърнал в политик и като такъв ще го посъветвам да внимава с по-силните думи. Думите, изречени от силна политическа фигура, не изчезват, те циркулират и може да се върнат при теб. Такъв коментар даде пред бТВ вицепремиерът Томислав Дончев по повод изказването на държавния глава по повод мораториума върху лекарствата.  Той разбира, вече понатрупал опит в този занаят, че е важно управлението на надеждата – но да твърди, че се отнема надеждата, при положение, че намеренията са точно обратни, не знам на какво се дължи, посочи Дончев.  В една европейска държава няма как нещо да се разпредели непрозрачно – или чрез обществена поръчка или с целева субсидия. Това не е пилеене на пари, както беше преди десетилетия, коментира той разпределението от кабинета над 700 млн. лв. по проекти в страната преди дни.  „В неговата реплика беше противопоставянето на видове разходи. Да твърдим, че инвестициите в пътища са лоши, социалните не са... Добрата политика е микс от много политики, нито може само с пътища, нито само със социални, или само със самолети”, обясни вицепремиерът.  По думите му дефект от страна на ГЕРБ е недокрай доброто обяснение на мораториума върху новите терапии. Дончев посочи, че, доколкото му е известно, целта е парите да се управляват по-добре и да има повече шансове за всеки, а не икономия на средства.  Вицепремиерът е категоричен, че вярва на преценката на здравния министър Кирил Ананиев. Той неведнъж каза, че няма да има нито един болен, който да не получи достъп до медикамента, от който има нужда, каза Томислав Дончев.   Поскъпването на водата Дончев обясни с нуждата инфраструктурата да се поддържа.  „Водата в чешмите е услуга. Това не е дъждовна вода, трябва да бъде събрана, пречистена, прекарана по тръби и т.н. всичко струва пари. Все още има цели села и градове, които имат лошо водоснабдяваме и това трябва да се финансира”, каза той.  По думите му единият начин е с европари, след това идва финансирането от данък – което по думите му не е справедливо и последният вариант - финансиране от такса, което е по-справедливо. Така ще има вода за всички, която ще е качествена.  Протестът на левицата за поскъпването на водата Дончев оприличи на воден бунт, воден от Корнелия Нинова - в ролята на българската Жана Д’Арк.  Вотът на недоверие е легитимна парламентарна процедура, няма нищо нередно в него, нито може да ни хвърли в уплах, коментира Дончев. Фактът, че ще се проведе в началото на европредседателството ни според него е като „семеен скандал докато имаме гости.”  Чужденците са виждали всичко, не си мислете, че в работеща демокрация няма протести или вот на недоверие. Корупция има във всяка държава-членка. Не се генерира, нито организира. Държавата цели борба с корупцията. По-лошото от това, че бърка в джоба на всеки, тя разваля честното състезание. Демонстрирали сме пълна жертвоготовност – разделяли сме хор, дори само набедени за корупция, обясни той.  Двама инвеститори проучват АЕЦ „Белене”, каза вицепремиерът. Той посочи, че решението е трудно от финансово-техническа гледна точка, а ключовият критерий е да има инвеститор, който да финансира и да търси пазарна реализация.  Може да се строи, но няма да е на принципа на „бригадирски ентусиазъм.” Подобно решение не може да се вземе бързо, категоричен беше той.   ", "date": "2017.12.16", "title": "Томислав Дончев: Президентът се е превърнал в политик, но да внимава със силните думи "}
{"url": "http://epicenter.bg/article/Politik-na-2017-g--sa-Angel-Dzhambazki--Andrey-Kovachev--Iskra-Mihaylova-i-Sergey-Stanishev/143082/2/0", "text": "Политик на 2017 г. са българските евродепутати Ангел Джамбазки, Андрей Ковачев, Искра Михайлова и Сергей Станишев.  В 22-рото издание на традиционната класация българските евродепутати бяха избрани от Дарик радио за Политик на 2017 г. заради общи позиции през годината за приемането на България в Шенген, отпадането на Механизма за сътрудничество и проверка за България и Румъния, отстояването на българския интерес за продължаването на кохезионната политика на Европейския съюз за намаляване на разликите между страните-членки, противопоставянето на двойните стандарти при храните, признаването на българското малцинство в Албания, защитата на българските общности в Македония, Сърбия и Косово и обучението на български език в Украйна, както и усилията за отпадането на визите за българите за Съединените американски щати.  С тези аргументи Дарик радио посочи за Политик на годината ярки представители и на четирите групи, в които участват депутати в Европейския парламент от България.  Ангел Джамбазки е член на бюрото на групата на Европейските консерватори и реформисти. Той е и заместник-председател на партията ВМРО – Българско национално движение, която е част от коалицията Обединени патриоти.  Андрей Ковачев е заместник-председател на Европейската народна партия (християндемократи), член на бюрото и квестор на Европейския парламент. Той беше избран за евродепутат от ГЕРБ.  Андрей Ковачев  Искра Михайлова е член на групата на Алианса на либералите и демократите за Европа и председател на една от най-важните комисии на Европарламента – комисията по регионално развитие. Тя беше избрана за евродепутат от ДПС.  Сергей Станишев е член на групата на Прогресивния алианс на социалистите и демократите и президент на Партията на европейските социалисти. Той беше избран за евродепутат от БСП. Станишев става Политик на годината за втори път след 2006 г., когато беше министър-председателят, при чието управление България влезе в Европейския съюз.  Общо номинациите за Политик на годината бяха 26.  Дарик радио посочва за Политик на годината хора, които значително са повлияли на политиката и историята в България през годината. Това става след номинации от слушатели, други медии, както и досегашни Политици на годината.  Политик на годината в класацията на Дарик радио досега са били Петър Стоянов през 1996 г., Иван Костов през 1997 г., 1998 г. и 1999 г., Надежда Михайлова през 2000 г., Симеон Сакскобургготски през 2001 г., Георги Първанов през 2002 г., 2003 г. и 2004 г., Бойко Борисов през 2005 г., 2007 г. и 2008 г., Сергей Станишев през 2006 г., Цветан Цветанов през 2009 г. и 2010 г., Росен Плевнелиев през 2011 г. и 2012 г., Протестиращият човек през 2013 г., Кристалина Георгиева през 2014 г., Ирина Бокова и Йорданка Фандъкова през 2015 г. и Румен Радев през 2016 г.  За Събитие на 2017 г. Дарик радио избра подписването на Договора за приятелство, сътрудничество и добросъседство между България и Македония.  В челната петица на номинираните за събитие на годината влизаха още Бъркотията в Европа, Третото правителство на Бойко Борисов с патриотите във властта, Битките на Румен Радев и Григор Димитров трети в световния тенис.  Събитие на годината досега са били през 1996 г. посещението на цар Симеон Втори в България, през 1997 г. януарските протести срещу управлението на Жан Виденов, през 1998 г. далаверите в митниците, през 1999 г. поканата към България за членство в Европейския съюз, през 2000 г. падането на шенгенските визи, през 2001 г. терористичните атаки на 11 септември, през 2002 г. година поканата към България за членство в НАТО, през 2003 г. войната на мутрите, през 2004 г. приключването на преговорите с Европейския съюз, през 2005 г. Договорът с Европейския съюз, през 2006 г., потвърждаването на датата 1 януари 2007 г. за членството на България в Европейския съюз, през 2007 г. освобождаването на българските медици в Либия, през 2008 г. изборите в Съединените щати, през 2009 г. икономическата криза, през 2010 г. кризата в здравеопазването, през 2011 г. кризата в Европа, през 2012 г. атентатът в Бургас, през 2013 г. протестите, през 2014 г. случаят КТБ, през 2015 г. миграционната вълна в Европа и през 2016 г. изпитанията за Европа с мигрантите и терора.  ", "date": "2017.12.16", "title": "Политик на 2017 г. са Ангел Джамбазки, Андрей Ковачев, Искра Михайлова и Сергей Станишев"}
{"url": "http://epicenter.bg/article/Karakachanov--Lift-na-Bansko-shte-ima--kazusat-shte-bade-reshen--stiga-s-tozi-zelen-reket--/143083/2/0", "text": "„Нито Валери Симеонов, нито аз, нито който и да е от Патриотите е дошъл да папка, а пък известно е, че ние не слушкаме. Казусът Банско ще бъде решен, защото това повелява нормалната логика, икономическата логика на държава, за да се развива туризмът, а не да се стопира, защото едни измислени герои, които са си намерили много добро препитание, усвоявайки всевъзможни чуждестранни фондове, да се прехранват с това да спират или да забавят икономическите проекти за развитие на България.“ Така коментира в „Годината“ по Дарик радио вицепремиерът и министър на отбраната Красимир Каракачанов темата за това, че на 28 декември се очаква Валери Симеонов да обяви решението си, както сам той посочи, дали ще остане да „слушка и папка“, при положение че няма да мине промяната на концесията за Банско.  По думите му една част от екологичните организации непрекъснато се опитват да пречат и да забавят икономическите проекти за развитие на България.  „Кажете ми един голям проект, в който тези хора не са се опитали да попречат? По един от проектите заявиха, чеса видели черен щъркел и проектът трябва да спре, защото това е много ценно. По друг проект бяха видели бялата лястовица. При трети проект бяха намерили крастав гущер. Айде стига с този рекет! Истината е проста. Няма да цитирам по памет колко са пистите и лифтовете в държава като Австрия, която териториално е по-малка от България. Или пък Словения, която е на една четвърт от България. Андора също - там има два пъти повече писти и лифтове, отколкото в цялата държава България. Кажете ми къде е логиката да се стопира икономическото развитие“, допълни той.  Според него и останалите министри мислят по същия начин.  „На 28 декември ще настояваме да се вземе решение по въпроса. Минимумът, който може да се случи, е приемането на плана за управление. Лифт на Банско ще има“, каза още министър Каракачанов.  ", "date": "2017.12.16", "title": "Каракачанов: Лифт на Банско ще има, казусът ще бъде решен, стига с този зелен рекет! (Видео)"}
{"url": "http://epicenter.bg/article/Suhopatnite-voyski-tarsyat-246-voynitsi-/143086/2/0", "text": "Командването на Сухопътните войски обяви конкурс за попълване на 246 вакантни войнишки длъжности във военните формирования в гарнизони: Стара Загора, Хасково и Ямбол (75 длъжности), Карлово и Казанлък (61 длъжности), Пловдив (16 длъжности), Белене (20 длъжности), Свобода (23 длъжности), Плевен (19 длъжности), Сливен (18 длъжности) и Мусачево (14 длъжности). Това съобщават от пресцентъра на министерството на отбраната.  Кандидатите за приемане на военна служба трябва да са завършили граждански, средни или висши училища. Те трябва да подадат документи до 2 февруари догодина чрез структурите на Централното военно окръжие и заявление до командирите на военните формирования. В заявлението могат да посочат до три длъжности, за които кандидатстват.  Конкурсът ще се проведе във военните формирования по график в периода 8 – 18 май 2018 г. В него са включени изпит по физическа подготовка, изпит-тест за обща култура и събеседване с кандидата. Изпитът по физическа подготовка на кандидатите ще се проведе чрез определяне на качествата им за сила - лицеви опори и коремни преси, бързина - бягане совалка 10х10 метра и издръжливост - крос 1000 метра.  Тестът за обща култура включва 100 въпроса, като за всеки правилен отговор на въпрос се дава по една точка. Времето за провеждане на теста е с продължителност до 60 минути.  ", "date": "2017.12.16", "title": "Сухопътните войски търсят 246 войници "}
{"url": "http://epicenter.bg/article/Radev--Balgarskite-polititsi-tryabva-da-uzreyat-za-nyakoi-neshta-za-sigurnostta-na-darzhavata--VIDEO--/143087/2/0", "text": "Президентът Румен Радев ще свика Консултативен съвет за национална сигурност на 9 януари 2018 г. Темата този път ще бъде свързана с \"ролята на България в общата политика за сигурност и отбрана на Европа\". Това каза държавният глава в предаването \"Годината\" на Дарик радио.  Свикването на КСНС има връзка със започващото по същото време председателство на България на Съвета на ЕС и ролята на страната \"като участник в тези процеси, и като страна с амбиции да бъде фактор в интеграцията на Западните Балкани\".  Радев обяви, че няма да поставя на КСНС въпроса с покупката на нови бойни самолети за армията, въпреки застоя по казуса, довел и до напрежение сред военните пилоти.  „Българските политици трябва да узреят за някои неща. Видях едно отношение, което не съответства на нивото на държавници – отношение, водещо към парализа на стратегическото мислене, на сигурността на държавата, изобщо за нейното бъдеще“, коментира президентът Радев.  По думите му решенията в отбраната се взимат хаотично и „на парче“. „Няма как да се стигне до консенсус. Трябва наистина сериозна работа“, допълни той.   По повод казуса с мораториума на лекарствата, президентът заяви, че за него това е преди всичко морален въпрос.  „Това е въпрос на гарантиране на конституционните права на всеки един български гражданин. Говорих с много хора, специалисти, политици, експерти, лекари с голям стаж. Не е сериозно, когато имаме бюджет за здравеопазване от порядъка на 4.7 млрд. лева, да не могат да се балансират едни 25 млн. лева. Въпросът е морален. Въпросът е за елементарни права по конституция“, каза Радев.  „Министърът на здравеопазването, ако досега е свикнал да борави само с числа, сега трябва да се научи да мисли за хората. Това се иска от него. Изобщо не ме интересуват фармацевтичните компании, интересуват ме гражданите. И един български гражданин да е ощетен от това, че му се отнема възможност той да бъде излекуван, от това, че му се отнема надежда, аз ще го защитавам. Защото той има права. Министър Ананиев вместо да се вторачва толкова усърдно кой протестира пред парламента, да се вторачи в проблемите на Министерството на здравеопазването. Да не си бърка ролите. Той не е наблюдател на протестите пред парламента, за това има други хора. Той да си гледа министерството“, допълни още президентът.  „Ананиев е изключително добър бюджетар, но трябва да разбере, че трябва да се пренастрои и сега да се занимава с човешки съдби. Това е въпрос на мироглед. Ако не го направи, значи, че е стъпил с единия крак на пързалката за министри на здравеопазването“, допълни той.  Президентът Румен Радев няма да избързва със сезиране на Конституционния съд за мораториума за плащане на нови иновативни лекарства, заложен в закона за бюджета на Националната здравноосигурителна каса (НЗОК). Той иска да изчака и да види възможностите за ревизия на текстовете, каквато заявка правителството вече даде.  „Аз ще приема всяко едно решение, стига реално и на практика да се реши този проблем. От тези 126 народни представители, които отхвърлиха ветото, познавам много почтени, честни и разумни хора. Говорил съм с тях. Но има моменти, в които не може само да се гласува под строй, не може да се гласува партийно. Има моменти, когато става въпрос за човещина. Когато нашите политици трябва да излязат извън своята партийна кожа. Явно не сме дорасли до такъв момент. Уважавам българския парламент, но той трябва да направи повече, за да уважава повече себе си и да не поддава на външно влияние“, допълни Румен Радев.    Относно концесията за ски зона Банско и плана на Пирин, президентът каза, че според него България наистина трябва да се развива като туристическа дестинация. Той даде пример с територията на Австрия например като ски дестинация и пистите и съоръженията, с които разполага.  Лифтове в България трябва да се строят, от това България и общини, и хора само ще печелят. Но това трябва да става по такъв начин, че природата да бъде защитена и да изключва всякакво посегателство върху нея. Виждам, че правителството има амбиция да реши този въпрос. Ще изчакам решението на правителството и тогава ще изкажа мнението си, каза още Радев.  На въпрос дали трябва да продължи да се строи АЕЦ Белене, Радев каза: на този казус трябва да се намери своевременно решение. Той добави, че се е запознал и с анализа на БАН. Енергийните мощности не се създават за ден или година, това е дълъг процес. Не може да оставим толкова милиарди на площадката, допълни още Радев.  Относно Шенген и приемането на България, Радев каза, че това за него е една огромна несправедливост и чиста дискриминация. От 2011 година сме покрили всички технически критерии, след края на играта се появяват политически критерии. Ясно е, че няма да стане лесно, трябва да се борим, посочи Радев.   Запитан кого би номиниран за Политик на годината, президентът каза, че всеки почтен българин е важен. Затова той номинира почтения българин. Думата на 2017 година за него е борба. Най-важната битка на Радев за 2017 г. е битката за националната сигурност.   ", "date": "2017.12.16", "title": "Радев: Българските политици трябва да узреят за някои неща за сигурността на държавата (ВИДЕО) "}
{"url": "http://epicenter.bg/article/Prezidentat--Pokanih-Putin-za-3-mart-i-toy-prie-s-blagodarnost--no-edva-li-shte-doyde-/143088/2/0", "text": "Поканих Путин на 3 март, той прие със задоволство поканата, но вероятно няма да дойде заради изборите в Русия. Това заяви президентът на Република България Румен Радев във връзка с предстоящото честване на 140 г. от освобождението от турско робство през март 2018 г.  \"Знаете, че изборите за президент в Русия са на 18 март. Чухме се с него и той се извини, че най-вероятно заради това няма да може да дойде. Затова трябва да говорим за друга дата за посещение на руския президент, най-вероятно то ще е след изборите в Русия\", добави Румен Радев в предаването \"Годината\" на Дарик радио.  Както вече е известно, Владимир Путин официално обяви, че ще се кандидатира отново за държавен глава за рекорден четвърти път.  ", "date": "2017.12.16", "title": "Президентът: Поканих Путин за 3 март и той прие с благодарност, но едва ли ще дойде "}
{"url": "http://epicenter.bg/article/Borisov--Dumite-na-2017-godina-za-men-sa--quot-mir-quot--i--quot-Balkani-quot--/143090/2/0", "text": "Думите на 2017 година за мен са \"мир\" и \"Балкани\". Това каза премиерът Бойко Борисов по време на обзорното политическо предаване „Годината“ по Дарик радио.  По думите му Договорът с Македония е ключов за Балканите. Македония се намира на такова място, че засяга всички държави около себе си. 15 минути, след като със Заев подписахме договора, и Могерини, и Туск изказаха подкрепата си за него, защото всички знаят какво значи това.  Премиерът отново подчерта, че България пази най-добре шенгенските граници на Европа. Но само заедно с Турция и с Гърция може да работим добре на границите ни. Тези над 3 милиона мигранти в Турция трябва да останат близо до родните си места, а не да тръгнат към Европа, подчерта Бойко Борисов.   За мен Политик на годината за 2017 г. е Томислав Дончев, каза министър-председателят на България Бойко Борисов.  \"Искам просто да дам своята оценка за неговата работа. Цветанов е бил много пъти, да чуе сега и Дончев, че неговата работа се забелязва\", подчерта Борисов, в телефонно интервю за предаването.  \"Македония се намира на такова място, че засяга всички държави около себе си. 15 минути, след като със Заев подписахме договора, и Могерини, и Туск изказаха подкрепата си за него, защото всички знаят какво значи това. Положихме много усилия с колегата Заев, седнахме двамата, решихме ключовите въпроси\", разказа премиерът.  Сега остава с общи усилия на македонските съседи - Гърция и България, да се разреши проблема за името на Македония, който разделя Гърция и Скопие, подчерта Борисов.  Помощ от Германия е обещал канцлерът Ангела Меркел, отбеляза премиерът.  \"Вчера Меркел каза, че иска заради добрата ни работа да ни подпомогне. България пази най-добре шенгенските граници на Европа. Но само заедно с Турция и с Гърция може да работим добре на нашите граници. Тези над 3 милиона мигранти в Турция трябва да останат близо до родните си места, а не да тръгнат към Европа\", каза още Борисов.  Българският премиер изтъкна, че той и главният преговарящ от ЕС за Брекзит Мишел Барние поемат тежките преговори за отделянето на Великобритания от евросъюза.  \"Това е огромна работа, която касае милиони\", обясни Борисов. \"С госпожа Мей се договорихме децата (на българите) в Англия да си държат матурите на български език. Аз пък съм поел ангажимент английските граждани, които живеят в България, да не си развалят комфорта след Брекзит\", допълни премиерът.   Ако не бяхме платили милиард и триста милиона за Белене, Гърция щеше да изглежда като пионерска организация, ядоса се Борисов на въпрос защо Ципрас дава по 1000 евро на пенсионерите, а правителството отпусна само по 40 лева за Коледа на част от възрастните хора.  Премиерът коментира предстоящия вот на недоверие на 17 януари по време на Председателството ни с поговорката \"На българския казан в ада дяволи няма\". Ние сами се натискаме надолу, допълни Борисов.    Не съм се виждал още с Валери Симеонов, защото ме нямаше. Факт е, че 2001 година е подписан договор, който има фактически грешки. Ако има текст, в който пише, че МС одобрява втори лифт на Банско, го правим, каза още премиерът.  Аз съм за втори лифт, спазвайки се закона, но да са спокойни и еколозите, без да се отреже нито един бор, ако се отреже, то да се засадят още 1000 на тяхно място, допълни Борисов.  Ананиев каза в парламента, ако трябва нещо допълнително да се гарантира е, че ако в 1/3 от страните има дадено лекарство, трябва да го купим и ние. Нямаме проблем с финансовото осигуряване. Вчера изпратихме \"Спартан\" да транспортира едно детенце в Германия, искам да успокоя хората, ще се погрижим за всички, ако не работи нещо добре, вкарваме го в парламента и го решаваме. Не искаме българите да се превръщаме в опитни зайци, каза Борисов.   ", "date": "2017.12.16", "title": "Борисов: Думите на 2017 година за мен са \"мир\" и \"Балкани\" "}
{"url": "http://epicenter.bg/article/Kiril-Ananiev--Komisiya-shte-reshava-za-onkolekarstvata--nito-edin-patsient-nyama-da-ostane-bez-lechenie--/143091/2/0", "text": "Здравното министерство от бюджета си ще осигурява молекулите за онкоболни, на които не може да помогне никакво друго лекарство.  Това е решението на властта след острата обществена реакция заради налагането на мораториум за 12 месеца върху поемането нови лекарства, които се поемат от НЗОК.  За целта ще се сформира специална лекарска комисия, която ще решава за всеки отделен случай, обясни министър Кирил Ананиев в предаването \"Годината\" по Дарик радио.  Новивата дойде насред интервюто с премиера Бойко Борисов, който бе извикал на среща здравния министър и му подаде телефона, за да обясни лично, че няма да бъдат изоставени нуждаещите се пациенти.  Ананиев още веднъж обясни, че не става дума за мораториум, а за временна мярка за подобряване на ефективността в разходването на средствата на Здравната каса.  Лекарствата ще бъдат купувани от МЗ след решение на комисията, потвърди Ананиев.  Борисов добави, че няма да има проблем с финансовото осигуряване на новите лекарства за нуждаещите се, а ако мярката не сработи, правителството няма да чака цяла година мораториум и ще внесе промяна в бюджета на НЗОК в парламента.    На заседанието при премиера беше и министърът на регионалното развитие Николай Нанков по казуса с новите цени ва водата. ГЕРБ няма представтел в КЕВР, за да няма спекулации по поскъпването на водата, но не може да се полива с питейна вода, коментира Борисов по повод вчерашния протест срещу поскъпването на водата в 14 града.   ", "date": "2017.12.16", "title": "Кирил Ананиев: МЗ ще плаща онколекарствата, нито един пациент няма да остане без лечение! "}
{"url": "http://epicenter.bg/article/Maya-Manolova-gotova-da-atakuva-v-Konstitutsionniya-sad-moratoriuma-za-lekarstvata-/143092/2/0", "text": "Омбудсманът Мая Манолова потвърди готовността си да атакува в Конституционния съд мораториума върху финансирането на нови терапии за онкоболните и хората с автоимунни и редки заболявания през 2018 г., който беше окончателно одобрен от парламента през тази седмица.  В обзорното предаване \"Годината\" по Дарик Манолова заяви, че България е единствената европейска държава, която е превърнала в закон налагането на забрана за въвеждане на нови лекарства.  „Факт е, че тази година се дават повече пари за здравеопазване, става дума за милиони. Бяха проведени няколко успешни операции и службите разкриха контрабандни канали за износ на лекарства, които „ще запушат дупки“ в размер пак на милиони. Добре, тогава какъв е проблемът за 20 милиона, които са жизнено нужни и от които зависи живота на хора?“, попита омбудсманът.  „Аз наистина не мога да проумея, при положение, че има повече пари, да им дойде наум на тези, които управляват здравния сектор, да наложат забрана до достъпа на лекарствата на болни хора“, допълни Мая Манолова.  Националният омбудсман определи думата \"битки\" за дума на 2017 г.  ", "date": "2017.12.16", "title": "Мая Манолова готова да атакува в Конституционния съд мораториума за лекарствата "}
{"url": "http://epicenter.bg/article/Starozagorskiyat-mitropolit-Kiprian-veche-e-ofitsialen-govoritel-na-Svetiya-Sinod-/143093/2/0", "text": "Старозагорският митрополит Киприан е определен за официален говорител на Св. Синод и духовен надзорник на отдел \"Връзки с обществеността\" при Св. Синод. Решението е взето на провелото се редовно заседание на Св. Синод в пълен състав.  От там казват още, че поради необходимостта от назначаването на духовно лице на длъжността началник отдел \"Връзки с обществеността\", като изказва благодарност за положените трудове, освобождава Александра Карамихалева от длъжността началник отдел „Връзки с обществеността\" към Св. Синод, като същата остава на длъжността „Гл. редактор на ЦВ\", считано от 14 декември.  От същата дата на длъжността началник отдел „Връзки с обществеността\" е назначен протойерей Николай Георгиев.  Старозагорският митрополит Киприан ще оглави Божествената св. Литургия на 17 декември в катедралния храм „Св. вмчк Димитър” в престолния град Стара Загора.  С това богослужение ще бъде отбелязана първата годишнина от интронизацията на Негово Високопреосвещенство Старозагорския митрополит Киприан на Старозагорската епархийска катедра.   ", "date": "2017.12.16", "title": "Старозагорският митрополит Киприан вече е официален говорител на Светия Синод "}
{"url": "http://epicenter.bg/article/Snegat-se-zavrashta--padat-i-temperaturite-/143098/2/0", "text": "През нощта ще е облачно, на много места с валежи от дъжд. Вятърът ще се ориентира от северозапад, ще е слаб, в Източна България – умерен и с него ще прониква студен въздух. През деня застудяването и валежите ще продължат, като значителни количества дъжд ще има в крайните югоизточни райони. С понижението на температурите още преди обяд дъждът във високите полета на Западна България и Предбалкана ще премине в сняг, а по-късно през деня и на повече места в Северна България.  Жълт код за валежи е обявен в четири области на страната. Предупреждението е в сила за Бургас, Ямбол, Хасково и Кърджали. В южните райони на областта количеството на валежа ще достигне около и над 20 л/кв.м.  След обяд валежите от запад ще започнат да спират. Сутрешните температури ще са предимно между 3° и 8°, към 14:00 ч. ще са между 1° и 6°, малко по-високи ще са в югоизточните райони.  В планините ще е облачно с валежи от сняг, преди обяд в по-ниските части – от дъжд. По високопланинските проходи ще има условия за навявания. По-късно след обяд от запад валежите ще спират. Ще духа до умерен северен, по най-високите части – все още западен вятър. Към 14ч. на височина 1200 метра температурата ще е около 1°, на 2000 метра – около минус 4°, ще се понижават.  Над Черноморието ще е облачно, с валежи от дъжд, по-интензивни в часовете около и преди обяд. Ще духа слаб до умерен северен вятър и с него температурите ще се понижават, към 14 ч. ще са 5-6° в северните до 9-10° в южните райони. Температурата на морската вода е 10-11°. Вълнението на морето ще бъде 2-3 бала. ", "date": "2017.12.16", "title": "Снегът се завръща, падат и температурите "}
{"url": "http://epicenter.bg/article/NASA-otkri-osma-ekzoplaneta-v-sistema--podobna-na-Slanchevata--Video--/143079/7/0", "text": "НАСА откри нова осма екзопланета в системата на звездата Кеплер-90, която по брой съответства на нашата Слънчева система, предадоха световните агенции, цитирани от бТВ.  Още по-удивителен е фактът, че машини, а не хора, са автори на откритието. Директорът на астрофизическия отдел на НАСА Пол Херц посочи, че откриването на осмата екзопланета, орбитираща около звездата Кеплер 90, е станало възможно при обработка на получените данни от орбиталния телескоп \"Кеплер\" с използването на компютри с елементи на изкуствен интелект. Осмата екзопланета е скръстена Кеплер-90i.  Звездата \"Кеплер-90\" се намира на разстояние от 25 светлинни години от Слънчевата система. Тя принадлежи към клас G и е по-гореща от Слънцето.  И новооткритата Кеплер-90i е третата поред след своята звезда, досущ като Земята. Но тя кръжи много по-близко до своето слънце и една година при нея трае само 14 дни. Температурата на повърхността на Кеплер-90i е от 427 градуса по Целзий. Планетата е част от единствената система от осем планети, открита досега.  Компанията „Гугъл” е използвала данните, получени от телескопа Кеплер, за да разработи програма, основана на машинното самообучение на компютрите. Те се фокусираха върху много слаби планетарни сигнали, които биха отнели години на хората, за да ги анализират. С откритието на Кеплер-90i се осъществява световна премиера, при която за пръв път машини ни разкриват нови светове.  ", "date": "2017.12.16", "title": "НАСА откри осма екзопланета в система, подобна на Слънчевата (Видео) "}
{"url": "http://epicenter.bg/article/Avstriya-shte-ima-dyasno-konservativno-koalitsionno-pravitelstvo-/143080/7/0", "text": "Консервативната Австрийска народна партия, оглавявана от министъра на външните работи Себастиян Курц и дясната Австрийска партия на свободата с лидер Хайнц-Кристиян Щрахе, успешно завършиха преговорите и се споразумяха да съставят коалиционно правителство. Това съобщи австрийската информационна агенция, позовавайки се на осведомени източници, предава БГНЕС.  Канцлер на Австрия ще бъде Себастиян Курц. Преговорният процес по създаване на правителство продължи от 24 октомври до сега.  На проведените на 15 октомври предсрочни избори за долна камара на парламента АНП удържа победа и започна преговори с АПС за сформиране на правителство.  АПС бяха трети по резултати на изборите, като тези резултати са най-добрите постигани от тях за последните 15 години.  ", "date": "2017.12.16", "title": "Австрия ще има дясно консервативно коалиционно правителство "}
{"url": "http://epicenter.bg/article/Instruktori-ot-SASht-obuchavat-teroristi-ot--quot-Islyamska-darzhava-quot--v-bezhanski-lager-v-Siriya-/143085/7/0", "text": "Международната коалиция в Сирия, оглавявана от САЩ, от половин година използва бежански лагер в Сирия за подготовка на бунтовници. В момента там се намират около 750 терористи, в това число 400 от терористичната организация „Ислямска държава“. Това съобщава руският център за помирение на враждуващите страни в Сирия, позовавайки се на върнали се в освободените от ИД райони местни жители.  Според тяхна информация този лагер вече половин година се използва от международната коалиция като база за подготовка на ислямисти, които се стичат в него от цялата страна. Болшинството от бунтовниците по-рано са били част от терористичните групировки ИД и Джебхат-ан Нусра, смятана за сирийското крило на \"Ал Кайда\".  Към днешна дата в района на лагера има около 750 бойци, но гръбнакът на тези групировки се състои от 400 терористи от ИД, които с подкрепата на САЩ безпрепятствено са напуснали Ракка с автоколоните през октомври. Според Центъра за помирение става въпрос за лагер, намиращ се на 20 км североизточно от град Джаср аш-Шадади в провинция Ел Хасека.   ", "date": "2017.12.16", "title": "Инструктори от САЩ обучават терористи от \"Ислямска държава\" в бежански лагер в Сирия "}
{"url": "http://epicenter.bg/article/Yarak-meteorit-se-zabi-s-gram-v-Cherno-more-/143095/7/0", "text": "Камера на астрофизичната обсерватория на университета в Кубан засече светло огнено кълбо. Потребители в социалните мрежи също потвърждават за подобна случка в петък вечер в небето над Сочи, предават световните агенции.  Ръководителят на лабораторията Александър Иванов заяви, че по всичко личи, че тялото е изгоряло в земната атмосфера по време на метеоритния дъжд на “Джеминиди\".  В петък из социалните мрежи започнаха да се появяват постове на очевидци, които са наблюдавали странно явление в небето над Адлерския район на Сочи. Те са видели ярък обект, който паднал в Черно море. Ударът във водата е бил придружен от силен плясък.  По-късно из социалните мрежи започнаха да циркулират различни видеа от случилото се. Достоверността им обаче не бе потвърдена от Министерството на извънредните ситуации.  „Специална камера е записала полета на метеорита, но не до самия му край. На записа се виждат ярки огнени топки, с размер 10-15 сантиметра, които изгарят в атмосферата. Те оставят много ярка следа след себе си. Полетът на такива частици може да е придружен от звук или светкавица, която може да освети небето дори през деня”, казва Иванов.  Той добавя, че въпросният обект вероятно е част от метеоритния дъжд на “Джеминиди\".  „Между 4 и 17 декември може да бъде забелязан метеоритният дъжд от потока “Джеминиди\". Тази година пикът на метеоритния дъжд ще е в нощта между 13 и 14 декември. През това време астрономите очакват средно по един метеорит на минута. Активността ще продължи доста време - от около 19:30 ч. на 13 до изгрева на 14 декември. Най-голямата активност ще е около 4 ч. сутринта на 14 декември.  Потокът Джеминиди произлиза от разпадането на скалист обект, наречен 3200 Phaeton. Смята се, че той е бил или комета, или астероид, който се разпада. Открит е през 1983 г., като тази година Земята ще премине най-близо до него от откриването му досега\", казва Иванов.    ", "date": "2017.12.16", "title": "Ярък метеорит се заби с гръм в Черно море "}
{"url": "http://epicenter.bg/article/Opasnost--Profesor-ot-SASht-posochva-5-regiona-za-Treta-svetovna-voyna--dva-zasyagat-Balgariya--/143100/7/0", "text": "Южният фланг на НАТО и Украйна са два от петте региона, в които през 2018 година може хипотетично да пламне Трета световна война според американския професор и специалист по сигурността Робърт Фърли. Професорът представи своята прогноза пред изданието The National Interest. Първата държава в списъка му е КНДР, предава БГНЕС.  \"Успехите на Северна Корея в разработването на балистични ракети наред с дипломатическата неопитност на администрацията на Тръмп създадоха необичайно опасна ситуация\", отбелязва професорът.  Вторият регион в списъка му е Тайван. Наскоро китайският дипломат Ли Кексин заяви, че Пекин \"ще обедини Тайван\" с военна сила в деня, когато на острова акостират американски военни кораби.  \"Отношения, изискващи предсказуемост и внимателна дипломация, ... Китай и САЩ изглежда са готови да оставят на неопределеността, която може да доведе до разрушителен конфликт\", смята Фърли.  Следващата в списъка е Украйна. Експертът припомня, че примирието в Донбас постоянно се нарушава, а протестите в Киев и \"дивашката история\" около Михаил Саакашвили пораждат съмнения за стабилността на сегашното украинско правителство.  Според Фърли падането на украинското правителство може да доведе до редица последици, които може да изострят кризата – по-специално на власт в Киев може да дойдат ултрадесни сили, заради които конфликтът в Донбас да избухне с нова сила.  Професорът разглежда и сценария, при който Москва ще засили присъствието си в Украйна при крах на сегашната власт, което на свой ред може да доведе до мащабно военно противопоставяне между Русия и Запада.  Четвъртият регион, където потенциално може да избухне Трета световна война, Фърли посочва южният фланг на НАТО – по-специално Турция. По думите му отделянето на Анкара от ЕС и САЩ и сближаването й с Москва е предвестник за съществена промяна на баланса на силите. Нито Турция, нито Русия, нито САЩ смятат войната за разумен начин да се разреши създалата се ситуация, подчертава авторът. Но промяната на равновесието на силите може да повлияе върху събитията в Сирия, Ирак, Иран, на Балканите и в Кавказ.  Списъкът на Фърли завършва с Персийския залив. Той обръща внимание на конфронтацията между Саудитска Арабия и Иран. Професорът припомня, че в регионът и преди е имало конфликти, но те не са прераствали в световни войни.  \"Но Ер Рияд даде ясно да се разбере, че е готов да изгражда дипломатическа и военна коалиция срещу Иран, в която по възможност да се включи и Израел. На фона на това как Русия отново отстоява позициите си в региона, лесно е да си представим как всичко това ще премине в противопоставяне между двете свръхдържави\", убеден е специалистът.  ", "date": "2017.12.16", "title": "Опасност! Професор от САЩ посочва 5 региона за Трета световна война, два засягат България! "}
{"url": "http://epicenter.bg/article/Edin-ot-nay-atraktivnite-ruski-moderni-baleti-e-na-turne-u-nas--Video-/143114/6/0", "text": "Един от най-атрактивните руски модерни балети е на турне у нас, предава бТВ.  Изумителна комбинация от съвременна хореография, класически балет, акробатика, брейк, музика и триизмерни визуализации – това е „Флекс балет”.  Експериментирането с образи и стилове и желанието на основателя на трупата да направи нещо ярко и удивително правят спектакъла нестандартен.  „Едно от нещата, които ни отличават е използването на видеопроекция. Така заедно с нестандартната хореография постановките стават по-зрелищни и мащабни”, казва Павел Мечко, основател на балета.  19 танцьори сменят над 100 костюма по време на шоуто. А всяко представление е различно заради многото импровизации.  След Варна спектакълът ще гостува в Бургас, Велико Търново, Стара Загора и Габрово.  ", "date": "2017.12.16", "title": "Един от най-атрактивните руски модерни балети е на турне у нас (Видео)"}
{"url": "http://epicenter.bg/article/Prezidentat-Petar-Stoyanov---na-kraka-pri-rodopski-fyuzhan-improvizatsii/143115/6/0", "text": "Концерт на Петър Янев- гайда, Веселин Койчев-китара и Пиеро Епифания - кахон демонстрира неочакваните възможности на най-българския инструмент.    Пред избрана публика снощи в Градската художествена галерия, гайдата на дългогодишния спътник на Валя Балканска звуча по съвършено нов начин.  Идеята за смело съчетаване на традициите и жанровете е на българския консул в Конго Теодора Игнатова, дамата която се прочу със сполучливите си опити да пренеса българската традиция на африканска земя.   Българският фолклор владее езика на душата, точно това доказа и снощното събитие, което предизвика нестихващите аплодисменти на президентската двойка Стоянови, Тодор Батков, бизнесмени, бившият министър на здравеопазването Мирослав Ненков, политици, популярни лица от екрана и шоу бизнеса.   „Това е първото събитие от проекта, който започна със създаването на Българска гайдарска асоциация - каза Игнатова – очаквайте още по-смели и неочаквани провокации“.   Президентът Петър Стоянов и съпругата му Антонина, председател на Фондация „Ценности“  (съорганизатор на събитието) уважиха концерта по инициатива на почетния ни консул в Конго, Теодора Игнатова, която бе довела и двете си деца. Амбициозната дама няма да спре дотук и след като по нейна идея беше създадена Асоциация на българските гайдари,  в обръщението си, тя увери публиката, че с цялото  внимание, грижа и почит към традицията артистите ще търсят нови форми и доказателства за виталността и бъдещето, което българската музика заслужава.   Концертът завърши с авторско произведение на Петър Янев, което вдигна публиката на крака.   Неочакваният импровизаторски талант на дългогодишния спътник на Валя Балканска искрено възпламени страстите в залата и публиката трудно се сдържаше на местата си.                 „Тепърва, артисти с чувствителността, деликатността и творческите мащаби на Петър Янев ще доказват виталността и правото на бъдеще на гайдата и уникалната ни традиция“, заяви Игнатова.                 Повече от час и половина продължи концерта,  а аплодисментите не стихнаха и след втория бис.", "date": "2017.12.16", "title": "Президентът Петър Стоянов - на крака при родопски фюжън импровизации"}
{"url": "http://epicenter.bg/article/Siderov--Kakva-Evropa-shte-imame-utre--ako-prodalzhava-tazi-politika-na-razgradeniya-dvor--/143109/2/0", "text": "НАТО трябва да се преразгледа като военен блок, изрази мнение лидерът на \"Атака\" Волен Сидеров в обзорното предаване на Дарик радио „Годината“. Той посочи три думи на изминаващата година – избори, правителство, сватба.  Запитан помни ли какво е казал през 2013 година в навечерието на европейските избори на въпрос трябва ли България да остане в ЕС, Сидеров отговори, че не си спомня точния отговор. След като му бе припомнено, че е казал „не“ и за ЕС, и за НАТО, лидерът на „Атака“ посочи:  „Може би съм казал „не в този ЕС“. За НАТО моята позиция е доста ясна и категорична откакто съм в политиката. Смятам, че НАТО също трябва да се преразгледа като военен блок, че ако има Европейска система за сигурност – вероятно тогава това съм го казал, защото отдавна поддържам тази теория – да има европейска система за сигурност, която да обхваща само европейските държави, в нея да не присъстват САЩ и други, които не са европейски страни“.  Волен Сидеров се позова на скорошни данни на норвежката статистика, според които най-често срещаното име сред новородените момчета в Осло е Мохамед. По думите му в Лондон било също Мохамед, в Париж имало разлика – там е Али, а в Берлин – Хасан.  „Никой да не се засяга, много моля, и към никого не се обръщам с негативизъм, но това е реалността днес за имената на новородените момчета в основни европейски столици. Каква Европа ще имаме утре, ако продължава тази политика, бих могъл да я нарека безумна или самоубийствена, на разградения двор“, попита Сидеров.  ", "date": "2017.12.16", "title": "Сидеров: Каква Европа ще имаме утре, ако продължава тази политика на разградения двор? "}
{"url": "http://epicenter.bg/article/Simeon-II-prisastva-na-poklonenieto-pred-tlennite-ostanki-na-kral-Mihay-I-v-Bukuresht/143110/2/0", "text": "Н.В. Цар Симеон II присъства на поклонението пред тленните останки на Крал Михай I и поднесе своите съболезнования на румънското кралско семейство, съобщи сайтът му kingsimeon.bg. Важен ангажимент му попречи да остане за днешното погребение, което събра стотици хиляди румънци по улиците на Букурещ.  Двамата са роднини по линията на рода Сакс-Кобург-Гота. От друга страна, съпругата на Крал Михай, Кралица Ана, която почина миналата година, е дъщеря на брата на Княгиня Мария-Луиза Бурбон-Пармска, бабата на Цар Симеон.  Царят и Крал Михай I се познават от 1954 година.  Румъния посрещна с военни почести тялото на Крал Михай I от Швейцария, където почина на 5-ти декември т.г. След като държавата обяви тридневен траур, тленните му останки бяха изложени на поклонение в замъка Пелеш, а след това в Тронната зала на кралския дворец в Букурещ.  Цар Симеон, заедно с Нейно Величество Маргарета, пазител на Румънската Корона и съпругът й Принц Раду присъства на поклонението в Букурещ. Оградата на двореца беше отрупана с цветя и свещи.  По нареждане на министъра на отбраната на Румъния тленните останки на покойния крал бяха качени на лафет и цялата церемония, организирана от държавата, беше по протокол, който се спазва при погребението на действащ монарх.  Кралското семейство сподели с Негово Величество Симеон II, че са трогнати от благоговението, с което румънците изпращат своя крал в неговия последен път. Царят се извини за невъзможността си да остане за погребението на Крал Михай I, тъй като има поет ангажимент в Женева да участва в заключителната сесия на Световната организация по туризъм в качеството си на неин специален посланик.  На 16-ти декември на погребението в Румъния се събраха представители на кралските семейства на Великобритания, Швеция, Испания, Белгия, Йордания, Люксембург, Лихтенщайн, Бахрейн, Гърция, Сърбия, Албания, Франция, Италия, Португалия, императорските фамилии на Русия, Австрия и Германия.  Тленните останки на Крал Михай I ще бъдат пренесени с кралския влак до катедралата Куртя де Арджеш, където са погребани всички крале и кралици на Румъния и съпругата на Крал Михай I, Кралица Ана.  ", "date": "2017.12.16", "title": "Симеон II присъства на поклонението пред тленните останки на крал Михай I в Букурещ"}
{"url": "http://epicenter.bg/article/Gnevni-pernichani-zovat-da-butnat-TETs-a--koyto-pak-gi-ostavi-na-studeno-/143111/2/0", "text": "Радиаторите на някои перничани отново изстинаха, за което те сигнализират с гневни писма срещу местната \"Топлофикация\" след като бяха оставени пак на студено в петък вечерта от пернишкия ТЕЦ.  “За пореден път няма парно, докога, какво ще бъде оправданието този път. Идват студени дни и ние пак ще се отопляваме на ток. Кога ще се реши проблема с този ТЕЦ? Да го събарят и да знаем, че няма парно\", възропта с гневно писмо в сайта zaPernik.com сем. Явор и Зорница Иванови, които имат малки деца на 1 и 3 годинки.  \"Плащаме сметки, а какво получаваме - студени радиатори, но ако не плащаме, ще ни осъдят. Хайде, господа, елате да купите подаръците на децата ми за празниците, защо аз ще трябва да ги дам за високи сметки за ток, защото за пореден път НЯМА парно?\"  Те не са единствените пострадали, има още подобни писма по адрес на пернишката \"Топлофикация\". Оттам обаче мълчат по темата. В сайта им обявена авария от петък не фигурира, отбеляза zapernik.com.  ", "date": "2017.12.16", "title": "Гневни перничани зоват да бутнат ТЕЦ-а, който пак ги остави на студено "}
{"url": "http://epicenter.bg/article/Rumen-Gechev--Stranite-v-Evropa-klonyat-kam-sotsializam--ne-kam-kapitalizam-/143112/2/0", "text": "Това, което правят страните в Европа е по-близо до принципите на социализма, отколкото до дивия капитализъм. За да се подобри положението в България, повече средства трябва да се отделят за образование и наука. Това заяви народният представител от „БСП за България\" проф. Румен Гечев по време на конференция на тема „Лявото: вчера, днес и утре\", посветена на 126 години от създаването Софийската градска организация на БСП и 150 години от рождението на Георги Кирков.  “Ние изоставаме 7-8 пъти от средните показатели на Европейския съюз по този показател и повече от 10 пъти от страните в челната десетка на света по трудова способност. България се движи в обратна посока на това, което правят страните в Европа и извън нея, за да реализират по-голяма социална справедливост, а тя е по-близо до принципите на социализма, отколкото до дивия капитализъм\", каза още той и коментира, че в момента България се намира в ситуация като от вица, в който коментаторът на олимпийското състезание от плуване обяснил на зрителите, че само българският състезател плува на обратно в своя коридор, за да може да изпъква на камерите. „България в момента плува срещу течението\", завърши проф. Гечев.  По време на форума проф. Искра Баева, преподавател в Историческия факултет на СУ „Св. Климент Охридски\", отговори на два въпроса - откъде идват левите и накъде отиват. „От къде идваме? Идваме от комунизма. Защото нашата партия е наследничка на онази, която тръгва по пътя на комунизма. Къде се намираме в момента? Ние сме в социалдемокрацията, към която дълго и мъчително се стремяхме - искахме да напуснем идеята на комунизма и да достигнем до социалдемокрацията. Но какво виждаме сега? Безпътица, обърканост, изчезване на социалдемократични партии. Очевидно състоянието, в което се намираме, е кризисно и нашият проблем е не толкова как да продължим да се доказваме като социалдемократическа партия, а накъде вървим - не само ние, а накъде върви светът и какъв е шансът това бъдеще да бъде по-добро за по-големия брой от хората. Отговорът на този въпрос зависи от това дали бихме могли да заложим занапред на по-добра социална сигурност и икономическа ефективност\", коментира проф. Баева.  Тъгувам, че в момента българите показват своето отрицание към „всички\", а не към „всички без БСП\". Това каза бившият министър на културата и първи секретар на столичната организация Георги Йорданов. Участниците в конференция „Лявото: вчера, днес и утре\" се обединиха около неговата теза, че трябва да се работи по отделяне на БСП в очите на българските граждани от лошите настроения към всички партии. Георги Йорданов сподели мнението, че умните хора са полезни за средите, в които действат, или за обществата, ако умеят да изведат преди всичко поука от предишните грешки.  „Неслучайно след обесването на Левски всички са обърнали към Иван Арабаджията - символа на българския морал, и го попитали: „Бай Иване, а сега накъде?\" Той казал: „Забравяйте какво е било и гледайте напред\". Това означава да се действа активно за отвоюване на социалните права и социалните придобивки на гражданите. Това ще помогне на нашата партия да бъде изключена от всички други, които сега са обект на отрицание от хората. Тъгувам, че в момента се казва „всички\", а не „всички без БСП\", каза още той. Йорданов обясни, че oще Ботев е развил обръщението „другари\" като най-свидно между тези, които изповядват една вяра.  ", "date": "2017.12.16", "title": "Проф. Румен Гечев: Страните в Европа клонят към социализъм, не към капитализъм "}
{"url": "http://epicenter.bg/article/Plevneliev-vidya-zdraveopazvaneto-kato-katsa-bez-dano-/143113/2/0", "text": "Здравеопазването е каца без дъно, коментира президентът (2012-2017 г.) Росен Плевнелиев в обзорното предаване на Дарик „Годината“. Той посочи „добросъседство” за дума на годината.  „За мен битката в здравеопазването би била българските политици да излязат и да кажат: „Това е най-тъмният, най-корумпираният, най-нереформираният сектор“. Преди 10 години ние давахме 1 милиард лева за здравеопазване, а през 2018-а ще дадем над 4 млрд. лв. Посочете ми едно нещо, което се подобри, един човек, който е доволен. Ние наливаме четири пъти повече, милиарди повече в тази каца без дъно и нямаме нищо, което да се е подобрило“, каза Плевнелие.  „Не става въпрос за тези 30 млн., аз бих дал 300 млн., но най-важното нещо за здравето – аз съм живял в Германия осем години и са ме карали всяка година да отида на профилактичен преглед, иначе пада застраховката“, отбелязва Плевнелиев.  Той сподели, че всяка година си прави профилактичен преглед. Това направил и през 2017-а веднага след края на президентския си мандат. „Аз съм на 53 години, чувствам се здрав, силен, но профилактиката е най-доброто“, каза Плевнелиев.  ", "date": "2017.12.16", "title": "Плевнелиев видя здравеопазването като каца без дъно "}
{"url": "http://epicenter.bg/article/Gratskata-pravoslavna-tsarkva-kontra-na-BPTs-po-molbata-na-makedonskata-/143116/2/0", "text": "Светият синод на Гръцката православна църква е обсъдил на заседание в четвъртък решението на Светия синод на Българската православна църква да приеме молбата да бъде църква-майка на \"схизматичната Македонска православна църква\". Това съобщи днес агенция МИА, като се позова на гръцкия православен уебсайт romfea.gr, предадоха БТА и бТВ.  Светият синод на Гръцката православна църква изразява своето безпокойство от факта, че по този начин Българската православна църква се намесва в юрисдикцията на друга православна църква - сръбската.  Това е действие, което противоречи на канона и традициите на църквата, пренебрегва водещата роля на Вселенската патриаршия и може би е начало на труден развой на събитията, смята Светият синод на Гръцката православна църква, цитиран от МИА.  ", "date": "2017.12.16", "title": "Гръцката православна църква контра на БПЦ по молбата на македонската "}
{"url": "http://epicenter.bg/article/Obshtina-Mineralni-bani-blesna-v-praznichno-osvetlenie--snimki-/143117/2/98", "text": "Коледните и новогодишни светлини грейнаха снощи в община Минерални бани. Кметът Мюмюн Искендер поздрави всички жители и гости на националния курорт на тържествената церемония по запалването на коледната и новогодишна украса, която се състоя пред сградата на общинската администрация.   За осма поредна година палим тържествено празничното осветление и аз ви обещавам, че с всяка следваща година то ще става все по-красиво. Искам да благодаря на всички, затова, че допринесохте със своите гласове Минерални бани да стане Община на 2017 г. за балнео и СПА туризъм в Конкурса на Министерството на туризма, изпреварвайки общини като Велинград, Хисаря, Павел баня и още много други. Това беше успех, който постигнахме всички заедно и съм сигурен, че през следващата година отново ще бъдем първи. Благодаря ви, че сте тук, благодаря на нашите деца, които са подготвили своя програма за този празник, и знам, че те най-много ще се радват на празничните светлини, които ще грейнат след малко, каза още кметът Мюмюн Искендер. След това започна коледната програма с участието на децата от Детска градина „Снежинка” и малките танцьори от Детска танцова трупа „Хорце” към НЧ „Заря 1957” в Минерални бани. А в самия й край, след последвалото обратно броене грейна феерията от светлини, подкрепена от мощна заря, озарила небето над националния курорт.", "date": "2017.12.16", "title": "Община Минерални бани блесна в празнично осветление (снимки)"}
{"url": "http://epicenter.bg/article/Zhelyo-Boychev-kam-GERB--Politikata-na-inat-ne-te-pravi-po-silen-/143118/2/0", "text": "Протестите са нормалното отношение на опозицията. Ако това правителство продължи да действа така, то в най-скоро време нще си отиде. Това каза относно увеличаването на цената на водата зам.-председателят на ПГ на \"БСП за България\" Жельо Бойчев в предаването „Офанзива с Любо Огнянов” по Канал 3.  „Всичко е в ръцете на ГЕРБ и БСП абсолютно винаги излиза виновна. За провала и за неслучващите се реформи във ВИК сектора не можем да бъдем обвинявани. 3 правителства започват разговори наново за този сектор. Ние отчаяно се нуждаем от тези реформи. Няма как да не поискаме обяснение за увеличението на цената и за това, че в цели региони тя се вдига драстично. От бъдещи планове се вижда, че и не малка част от тези региони ще останат без финансиране”, категоричен беше той.  „Няма как да приемем това, че най-скъпата вода ще бъде в най-бедните региони. Затова ние многократно сме предлагали водни помощи, защото едно е да се повишава цената, където хората имат средства, друго където не разполагат с такива. ГЕРБ е добре да чуят предложенията на опозицията. Политиката на инат не те прави по-силен” , каза още Жельо Бойчев.  Относно мораториума за нови молекули, той заяви:  „Това беше един унизителен дебат. Когато се биеш в гърдите, че си увеличил бюджета на здравната каса, защо трябва да се вкарва това обсъждане. Не му беше мястото там, защото, когато сложиш мораториум, казваш, че не можеш да контролираш сектора. Ние прехвърляме проблема върху хората, които имат нужда от тези лекарства. Никой не може да спре прогреса и развитието на медицината. Ние взимаме надеждата на хората по този начин. Минаха се всички граници, не съм присъствал на по-унизителен дебат. По никакъв начин не можахме да обясним на хората защо се взима това решение”.  ", "date": "2017.12.16", "title": "Жельо Бойчев към ГЕРБ: Политиката на инат не те прави по-силен "}
