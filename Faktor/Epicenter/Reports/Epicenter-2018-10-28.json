{"url": "http://epicenter.bg/article/Dimitar-Stoyanov--Valeri-Simeonov-e-na-63-godini--edva-li-shte-se-promeni/166857/2/0", "text": "Валери Симеонов е на 63 години, едва ли ще се промени, заяви в предаването \"120 минути\" по БТВ бившият депутат от \"Атака\" Димитър Стоянов. В него има една ехидност и нездрав хумор, смята той.   \"Човек губи представа за реалния живот, започва да си придава важности, които ги няма, които не са реални, губи допира с истинския живот, колкото и да се старае, аз съм се старал много да не го губя, но сега от перспективата на времето мога да кажа, че съм имал дистанция с реалния живот на хората\", казва той. Общото между Валери Симеонов и Волен Сидеров е, че и двамата са силни характери и имат желание да налагат и отстояват собственото си виждане за нещата и не е непременно лошо, каза още Димитър Стоянов. \"Двамата имат проблем, че очевидно се появяват такива ситуации помежду им, и то най-вече от страна на Валери Симеонов, тъй като след 8 години брак мога да кажа, че изкуството… коалициите са като брака и изкуството на доброто партньорство е това да не настъпваш партньора си по мазола постоянно, някак си да успееш да го отработиш. Аз виждам как Симеонов, според мен не нарочно, постоянно повдига теми и застъпва позиции, които са твърде недобре в очите на Сидеров. Той затова реагира\".   Стоянов коментира думите на Валери Симеотон за майките на деца с увреждания и каза, че той си е такъв по принцип. \"В него има една ехидност и един нездрав хумор, с който се изразява. Това сме го виждали много пъти, откакто през 2014 г. влезе в парламента, няма нещо, което да ни учуди. Той е вече на 63 години, едва ли ще се промени за в бъдеще\". Според него е хубаво, че в българската политика има националистическа партия като част от управлението. \"Не му е лесно на Бойко Борисов. Валери Симеонов не е част от партията на Бойко Борисов и той не може да му нареди да си подаде оставката. Оставка се подава с цел да ограничи щетите от една ситуация или да извлечеш полза евентуално. Един действащ министър да си подаде оставката, може да го накара само неговата партия да го направи. Тук нещата отиват на по-високо ниво, за преформатиране на управляващата коалиция, което в случая е невъзможно\".   Димитър Стоянов е роден на 17 май 1983 година в София. Внук е на писателя Радой Ралин. През 2005 г. влиза в Народното събрание от партия \"Атака\" и едва на 22 години става най-младият народен представител. Избран е за един от първите наблюдатели на работата на Европейския парламент, а на редовните избори две години по-късно – през 2007 г. е избран за евродепутат. През 2006 г. в писмо до колегите си евродепутати, обясняващо защо няма да подкрепи номинацията на унгарския депутат от ромски произход Ливия Ярока за депутат на годината. Той пише, че \"има десетки хиляди цигански момичета, далеч по-красиви от уважаемата\", които могат да се купят \"по 5 хил. евро парчето\". Избухва истински скандал, Стоянов е обвинен в расизъм и сексизъм, следва извинение. Речите му в европарламента обаче продължават да поляризират мненията. На въпроса ако сега може да върне времето назад би ли се изразил по този начин за Ливия Ярока, Димитър Стоянов каза, че не би използвал тези думи. „Затова след като стана скандала, моята първа работа беше да се извиня, ако някой се е засегнал, най-вече разбира се дамата в случая, защото аз осъзнах, че думите, които съм използвал, не са били тези, които са подходящи да предадеш посланието си и си дадох сметка, че едно нещо може да бъде казано по 100 различни начина и да постигнеш съвсем различен ефект с едни и същи мисли”.   След като иска оставката на лидера на \"Атака\" Волен Сидеров заради слабите резултати на президентския вот през 2011 г. е отстранен като зам.-председател на \"Атака\". Впоследствие е изключен от партията, а по-късно оглавява новата Национал-демократична партия, която създава с майка си – Капка Сидерова. За европейските избори през 2014 г. партията е заличена от списъците на ЦИК. Женен, с едно дете. В момента е извън активната политика, работи като адвокат. В предаването „120 минути” Димитър Стоянов каза, че не се е примирил, влязъл е в политиката много млад и е си е дал сметка, че голяма част от сериозния си живот го е живял вътре в политиката.   \"Реших, че е време малко да поживея живота си извън политиката, защото човек може да загуби представа за нещата, ако остане прекалено много време вътре. Затова така се дистанцирах, не е завинаги, никога не е късно, може и да се върна някой ден, но за момента определено това ми помогна да порасна по някакъв начин”.    ", "date": "2018.10.28", "title": "Димитър Стоянов: Валери Симеонов е на 63 години, едва ли ще се промени"}
{"url": "http://epicenter.bg/article/Desislava-Radeva--Tesniyat-mirogled-ni-prepava-po-patya-kam-razvitie--samopoznanie-i-sledvane-na-prints/166821/2/0", "text": "Съпругата на президента Румен Радев Десислава отново използва личния си профил в социалната мрежа като обществена трибуна.   В последния си пост тя заклеймява еснафското поведение, което според нея е пропило българския народ \"до мозъка на костите\".   Първата дама смята, че именно в това отношение към живота се крие причината за неуспеха по пътя към личното самоусъвършенстване и самопознание.   \"  ", "date": "2018.10.28", "title": "Деси Радева: Тесният мироглед ни препъва по пътя към развитие, самопознание и следване на принципи"}
{"url": "http://epicenter.bg/article/-quot-Viziya-za-Balgariya-quot--na-BSP-be-obsadena-v-Sofiya/166838/2/0", "text": "Повече контрол от страна на държавата във всички обществени сфери. Около това искане се обединиха граждани от софийските райони \"Витоша\", \"Студентски\" и \"Кремиковци\", пред които депутати от парламентарната група на „Коалиция за България“ представиха проекта „Визия за България“ .   На срещата с граждани в столичния район „Витоша“ присъстваха депутатите проф. Светла Бъчварова, Станислав Владимиров и Любомир Бонев. „ Демографията за мен е темата на темите - най-големият проблем пред нашата страна\", коментира Станислав Владимиров. Затова и „Визия за България“ е ориентирана в тази посока, с цел да се предотврати демографската катастрофа, която заплашва държавата ни. \"През миналата година са родени 57 000 деца, а починалите българи са около 109 000. На практика е изчезнал един областен град за миналата година в България. И тук не включвам онези българи, които са емигрирали. С доходите, в момента, в нашата страна, и с отворения трудов пазар, много трудно можем да задържим активното, младото поколение тук. Защото разликата във възнагражденията е в пъти. Често се чува и от премиера, и от други от управляващите да казват, че ние сме настигнали Гърция по икономическо развитие, че сме настигнали Чехия отдавна, че едва ли не гоним Германия, няма нищо такова!\"- коментира Станислав Владимиров. Според него нашата икономика е три пъти по-малка от чешката, около три пъти от гръцката, два пъти и половина от унгарската. Тези държави се развиват с много бързи темпове за разлика от България.   \"Нишката, която преминава през цялата „Визия за България“ е повече държава\", акцентира проф. Светла Бъчварова. „Държавата във всички сфери, не само в социалната, но също така и в икономиката\", коментира тя. Допълни, че тезата- държавата е лош стопанин, не е вярна. \"Държавата била лош стопанин, затова дайте да дадем летище София, нищо че печели там 350-400 милиона на година. Трябвало да го дадем на концесия и съответно, така да покрием дълговете на БДЖ. Не мога да проумея що за политика е това! Като покрием дълговете на БДЖ, какво ще направим? БДЖ няма да стане по-добро, защото това са дългове\"- отбеляза Светла Бъчварова. Тя изтъкна, че  във „Визия за България\" се извеждат напред социалните функции на държавата. \"Доходите в България са ниски. Разликата между най-ниските и средновисоките доходи е 8-9 пъти. По този показател сме на последно място в ЕС. В останалите държави от ЕС тази разлика е не повече от 4,5-5. Отделно от това, има една свръхбогата прослойка. По данни на БНБ и на Министерство на финансите 8000 домакинства разпределят 8 милиарда годишен доход. Затова едно от нещата, които предлагаме е подоходно облагане. За тези, които в момента плащат 10% данък до 2600 лева минимална ставка, нека да си остане 10%. Но оттук нататък скалата да се увеличава спрямо този доход до 25%, включително и данък дивидент“- каза депутатът. „ Обикаляйки страната, за да представяме „Визия за България“ по регионите, всички виждаме дисбаланса, който се е получил, а именно концентрацията на ресурси в 4-5 основни града\"-коментира Любомир Бонев. Той допълни, че  останалата част от страната изостава в икономическо, социално, образователно и всякакво отношение. „Визия за България“, в частта си регионална политика, изцяло залага на нов подход и начин на управление на регионите. Тоест, говори се за децентрализация. \"Всички виждаме и го усещаме- как с едни министерски постановления се разпределят колосални суми по неясни критерии. Дават 2,5 милиона лева за канализация в населено място с 80 души, а в същото време цели областни центрове, областни градове не получават средства. „Визия за България“ залага на това, че регионалната политика трябва да е изцяло съобразена с необходимостта от финансови средства и ресурси. Да, необходимо е да се строят пътища, необходимо е да се строят магистрали, но това не е регионално развитие“- каза още Бонев. В район „Студентски“, в София, „Визия за България“ представиха депутатите Христо Проданов, проф. Румен Гечев, Жельо Бойчев и Пламен Милев. Основните сектори от проекта представи проф. Гечев. Той подчерта, че над 90% от гражданите в България смятат, че е необходима алтернатива в основните ключови направления и даде примери в отделните системи - най-много в здравеопазването, образованието, икономиката. Христо Проданов акцентира върху необходимостта от алтернатива на сегашното управление, тъй като не може  държавата да продължава по този начин да се движи. „Крайно време е да спрем с мандатното мислене. БСП търси обществена подкрепа на проекта „Визия за България“, за да постави началото на пътя за разрешаване на натрупалите се проблеми в държавата, с които очевидно настоящото управление не може да се справи“- коментира Проданов. В дискусията, гражданите бяха единодушни, че основните усилия трябва да бъдат насочени в посока- справяне с опасността от демографска катастрофа, тъй като това е основен проблем в държавата. Жельо Бойчев беше категоричен, че всички добри идеи и решения, които са заложени във „Визия за България“, може да бъдат постигнати само, ако проектът получи широка подкрепа.  „ Хубавото е, че с тази „Визия за България“ започнахме разговори с хората. Важното е българите да повярват в перспективите, които БСП чертае. В противен случай, няма как да разчитаме на успех“, коментира Жельо Бойчев. Той добави, че проблемите на София не трябва да бъдат свеждани само до ремонта на ул. „Граф Игнатиев“- той, в крайна сметка, е следствие на политиките и управлението на града в последните години. Пред хората в „Кремиковци“ проекта „Визия за България“ представиха депутатите Георги Свиленски и Димитър Данчев. Акцентът в разговора с гражданите беше контролът от страна на държавата. Хората поискаха повече контрол и участие на държавата във всички процеси на социално-икономическия живот в страната. Основен акцент в дискусията беше образованието. На срещата присъстваха много учители, които категорично подкрепиха две от предложенията, залегнали във „Визия за България“ в сектора „Образование“ - прекратяване на финансирането на частните училища и държавни стандарти, като например- един учебник по един предмет за един клас. „ Очевидна е нуждата от промени във фискалната политика. От изнесени наскоро, по повод питане на Жельо Бойчев до финансовия министър, данни стана ясно че 2,4 милиона граждани в България живеят с доходи до 1000 лева. 800 000 от тях са с доходи до 500 лева. Същевременно само 1,3% от хората с доходите от трудови правоотношения получават над 10 000 лева. Това показва големи социални различия\"- каза пред хората депутатът Димитър Данчев. Той допълни, че доходите на най-бедните спрямо доходите на най-богатите се разминават 20 пъти. \"Затова ние смятаме, че плоският данък е изчерпал своята функция и е крайно време да се премине към прогресивно подоходно облагане“- аргументира се Данчев. „ Намираме се в критичен момент и ако не предприемем радикални мерки за промени, съвсем скоро ще изчезнем като нация\", коментира Георги Свиленски. Той изтъкна, че в системата на здравеопазването се наливат пари, а ефектът не се усеща по никакъв начин от гражданите. \"Затова една от промените, които предлагаме във „Визия за България“, е болниците да престанат да бъдат търговски дружества и да се постави пациентът в центъра на здравната система“- заключи Свиленски      ", "date": "2018.10.28", "title": "\"Визия за България\" на БСП бе обсъдена в София"}
{"url": "http://epicenter.bg/article/Banevi--Zashto-ni-arestuvaha-zrelishtno--Ne-sme-se-krili--sled-2-chasa-shtyahme-da-sme-v-Balgariya-/166840/2/0", "text": "  Възражения по обвиненията на Специализираната прокуратура ще бъдат внесени от адвокатите на семейство Евгения и Николай Баневи, които бяха арестувани във Франция за източването на завод \"Полимери\".    Съобщението бе разпратено до медиите от представители на семейството.   Ето и какво гласи то:   „Във връзка с начина, по който бе отразен арестът на Евгения и Николай Баневи, бихме искали да Ви информираме за следното: Семейството не притежава „имение” в Ница. От есента е наета къща с цел трите по-малки деца да започнат да учат във Франция. Евгения и Николай Баневи не са се крили. Семейството с трите деца съвсем легално е било на път за София, тъй като малките са във ваканция и са искали да я прекарат в България. Пита се защо е било необходимо зрелищно да ги арестуват във Франция, след като само след два часа това е можело да стане в София? Самолетните билети го доказват. След ареста на родителите им, децата – най-голямата на 13 години, а двамата близнаци на 9, остават безпризорни на летището почти без пари. Защо е било нужно такова жестоко отношение към децата? Децата са вече 3 дни без надзор в къщата, където са успели да се върнат. Защо е необходимо всичко това да се случва пред очите на децата и изобщо с тях? В Европейския съюз се проявява хуманност към всяко живо същество, а три деца са изоставени на улицата, безпомощни да се справят със ситуацията? Възражения по обвиненията на специализираната прокуратура ще бъдат внесени от адвокатите на семейството.     ", "date": "2018.10.28", "title": "Баневи: Защо ни арестуваха зрелищно? Не сме се крили, след 2 часа щяхме да сме в България!"}
{"url": "http://epicenter.bg/article/Toma-Bikov--Arestuvanite-biznesmeni-mozhe-bi-sashto-iskat-predsrochni-izbori-/166842/2/0", "text": "Няма чадър върху едрите бизнесмени, иначе нямаше толкова от тях да бъдат арестувани. Такава теза разви в предаването \"Неделя 150\" по БНР депутатът от ГЕРБ Тома Биков. Според него в страната няма нито политическа, нито икономическа криза, както твърди БСП. Но предсрочните избори, за които настоява опозицията, биха могли да я предизвикат.   Депутатът от ГЕРБ Тома Биков подчерта, че се забелязват представители на БСП по време на тези протести. „БСП се опитва да паразитира върху една много тежка социална тема“, каза той. Депутатът от ГЕРБ припомни, че с пълно единодушие в парламента са приети законите за хората с увреждания, както и в бюджета са предвидени пари за тяхното осъществяване. За изказването на Валери Симеонов по адрес на майките на деца с увреждания Тома Биков смята, че това е било напълно „ненужно“ и то в момент, в който вече е било постигнато съгласието. „Няма никаква политическа логика в това изказване. Смятам, че г-н Симеонов е осъзнал грешката си и няма да я повтаря“, смята депутатът от ГЕРБ. Биков е изненадан от декларацията на ДПС, с която партията обяви нуждата от предсрочни избори и „вредността“ на сегашното управление. По думите му в момента в България няма нито политическа, нито икономическа криза.   „ В този смисъл предсрочните избори биха породили такава и биха се превърнали от инструмент за решаване на кризи в инструмент за предизвикване на кризи. Кой има полза от криза? Не виждам нито в БСП, нито в ДПС ясна представа за това какво се случва след предсрочните избори конкретно“, коментира депутатът от управляващата партия.   Тома Биков от ГЕРБ подчерта по повод атаки от БСП, че каквато и реформа да се направи в здравеопазването, тя трябва да е основана на по-широко съгласие, защото трябва да е дългосрочна. За арестите на бизнесмени от последните месеци Биков коментира: „Фактът, че тези хора са в ареста, а друга част са със заповед за арест, означава, че едва ли има чадър върху тях. Факт е, че те вероятно също подкрепят идеята за предсрочни избори и радикална промяна на модела, защото тази радикална промяна вероятно ще ги изведе от там, където са в момента, и ще ги върне в „Бентлитата“ и в луксозните им имоти. Безпрецедентно е за толкова кратко време толкова мащабни хора да бъдат арестувани. Това е знак към целия едър бизнес, че той трябва да влезе в режим на нормализация отвъд границите на прехода. Тук правителството и управляващото мнозинство трябва да бъде много решително и обединено, защото такива опити са се правили и в предишни години – за дисциплиниране на такъв тип хора, и тези опити са се проваляли, защото тези хора разполагат с огромен финансов ресурс и са способни да разклащат държавата“.    ", "date": "2018.10.28", "title": "Тома Биков: Арестуваните бизнесмени може би също искат предсрочни избори!"}
{"url": "http://epicenter.bg/article/Kiril-Ananiev--Za-parvi-pat-byudzhetat-za-zdraveopazvane-shte-nadhvarli-5-mlrd--leva/166843/2/0", "text": "Разходите за здравеопазване в консолидираната фискална програма през следващата година достигат 5,2 млрд. лева, което представлява 4,5% от БВП. Това каза министърът на здравеопазването Кирил Ананиев след извънредното заседание на кабинета за обсъждане на проектобюджетите за следващата година, предаде репортер на Агенция „Фокус“. „Това е първата година, в която бюджетът на функция здравеопазване надхвърля 5 млрд. лева. В сравнение с 2018 година ръстът е 547 млн. лева, в които ръст на разходите в НЗОК е 490 млн. лева“, заяви той. „За следващата година сме осигурили устойчивост, стабилност и предвидимост в развитието на общественото здраве и осигуряване“, изтъкна Кирил Ананиев. „Във всички плащания имаме увеличение, не като абсолютна сума, а с конкретни дейности и резултати, които очакваме“, коментира той.   „Следващата година ще създаде много по-сериозна устойчивост и ефективност във функционирането на здравната система. Предвидили сме промени в някои нормативни актове, които най-вече са свързани с повишаване на контрола“, обърна внимание Кирил Ананиев. „Критиката, която чувам от определени политически сили, че се дават едни пари, а срещу тези пари няма контрол - не е вярна. Сърцевината на повечето промени е контролът в системата“, каза още той.  ", "date": "2018.10.28", "title": "Кирил Ананиев: За първи път бюджетът за здравеопазване ще надхвърли 5 млрд. лева"}
{"url": "http://epicenter.bg/article/Vladislav-Goranov--Pravitelstvoto-odobri-byudzhetnite-zakoni/166844/2/0", "text": "Правителството одобри трите бюджетни закона за следващата година, заяви пред медиите финансовият министър Владислав Горанов, след като приключи извънредното заседание на кабинета. Дневният му ред бе обсъждане на проектобюджетите за следващата година. Финансовият министър бе категоричен, че разчетите на държавата през следващата година нямали нищо общо с изборите за Европейски парламент през май и вота за общински съветници и кметове през есента.   „По този начин консолидираната фискална програма ще бъде входирана в понеделник в Народното събрание“, обяви пред медиите финансист №1. „Искам да благодаря на колегите от правителството, че успяхме да продължим приоритетите си, начертани по време на предизборната кампания“, коментира Горанов, цитиран от \"Фокус\". „Смятам, че бюджетът трябва да гарантира изпълнението на приоритетите на правителството“, заяви финансовият министър.   \"Това че в следващата година има европейски избори, не виждам какво общо има държавния бюджет за следващата година с европейската тематика. Освен че сме планирали нужните разчети за управлението на европейските фондове\", каза още Владислав Горанов. „Всеки бюджет е политически документ. Няма как в него да няма политика. През изборите се определя кой носи отговорност за изпълнителната власт, а догодина нямаме такива избори“, заяви той. „Във всеки един бюджет има политика, която отразява визията на правителството за управление“, посочи Владислав Горанов. „Дотолкова всеки един бюджет съдържа правителствените приоритети, той е политически документ“, каза още той. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година,    Нов момент в съдържанието на прогнозата е включването на повече информация при представянето на разходните политики - както с фискални измерители, така и посредством ключови индикатори за измерване на степента на изпълнението им. Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС.   Приходните и разходните политики в тази прогноза са продължение на заложените в СБП за периода 2019-2021 г., като за надграждането с нови са взети предвид както макроикономическите аспекти, така и разширените фискални възможности за осигуряване на финансиране на приоритетните секторите и за реализиране на хоризонтални мерки, засягащи бюджетната сфера. Изразени като процент от БВП, при приходите за периода 2019-2021 г. се наблюдава тенденция за спад от 37,7 % до 35,8 %, а в номинален размер се увеличават, като от 43 857,0 млн. лв. за 2019 г. се очаква да достигнат 47 582,3 млн. лв. през 2021 година.   В частта на данъчната политика са отчетени ефектите от настъпилите към момента промени в данъчното законодателство, свързани с реализиране на мерки за подобряване на събираемостта, стимулиране на икономическото развитие, намаляване на административната тежест и въвеждане в националното законодателство на разпоредби от европейското право в областта на данъците.   Разходите, изразени като процент от БВП, за периода 2019-2021 г. също бележат спад от 38,2% до 35,8%, което представлява средногодишна консолидационна стъпка от около 1,2 пр.п. от БВП и имат основен консолидационен принос за постигане на целите за дефицита. В номинален размер разходите се увеличават, като от 44 457,0 млн. лв. за 2019 г. се очаква да достигнат 47 582,3 млн. лв. през 2021 година. Приоритетите на Бюджет 2019, които надграждат вече заложените в средносрочната бюджетна прогноза от пролетта приоритети и допускания за развитие на секторните и хоризонталните политики, са социалната политика, образованието, отбраната и политиката по доходите. Политиките за достъпно и качествено образование се осъществяват чрез цялостен интегриран подход, базиран на обвързаните и съгласувани действия на институциите на национално и местно равнище. Средствата от държавния бюджет основно са насочени към четирите стълба за финансиране на системата, съгласно Закона за предучилищното и училищното образование, както и към финансиране обучението на студенти и докторанти, определено въз основа на комплексната оценка на качеството на обучение.   Политиката в областта на отбраната предвижда да бъде спазено изискването за достигане на разходите за отбрана до определения процент от БВП, в съответствие с Националния план за повишаване на разходите за отбрана на 2 на сто от БВП на Република България до 2024 г., като в бюджетната рамка за 2019 г. общо разходите за отбрана възлизат на 1 839,3 млн. лв., което представлява 1,58 % от БВП. Осигурени са средства за поддържане и развитие на националните отбранителни способности и способностите, свързани с колективната отбрана, в т.ч. средства за изпълнение на одобрените от Народното събрание инвестиционни проекти. В политиката по доходите, освен вече предвиденото в СБП от пролетта на тази година увеличаване на размера на минималната работна заплата през следващите години (от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 г.), в настоящата прогноза е заложена мярка за увеличение с 10 % на средствата за заплати и осигурителни вноски в бюджетния сектор от 2019 г., с което ще се осигури възможност за увеличаване на индивидуалните основни месечни заплати на заетите, въз основа на заеманата длъжност и оценките за постигнатите резултати. За 2019 г. увеличението на възнагражденията на педагогическия персонал средно е с 20 % с цел достигане през 2021 г. на удвояване спрямо 2017 г. на средствата за възнаграждения на педагогическите специалисти. Предвидени са промени в механизмите за разпределение на целевата субсидия за капиталови разходи и на общата изравнителна субсидия. При разпределението на целевата субсидия за капиталови разходи към основния и допълнителния компонент е предвиден и допълнителен ресурс за подпомагане на общините от 4-та и 5-та категория за подобряване състоянието на социалната и техническа инфраструктура на територията им. Изменението на механизма за разпределение на общата изравнителна субсидия по общини през 2019 г. е свързано с определянето на условие за достъп до субсидията. Право да получават изравнителна субсидия през 2019 г. имат общините, чиито постоянни данъчни постъпления към 31 декември 2017 г. на един жител са по-ниски от 120 % от равнището им за страната на един жител. Приоритет за страната остава и успешното усвояване на средствата от европейските фондове и програми на ЕС, чрез които да се постигне устойчив икономически растеж, по-висока заетост, социално включване и териториално сближаване и изграждане на конкурентоспособна и иновативна икономика.   Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг от 22,2 млрд. лв. през 2019 г. до ниво от 22,0 млрд. лв. към края на 2021 г., респективно от 19,1 % до 16,5 % от прогнозното ниво на БВП. Нивото на консолидирания дълг на сектор „Държавно управление“ се очаква да продължи да спада, движейки се в диапазона от 22,5 % до 17,7 % от БВП или между 24,3-23,5 млрд. лв. Прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергенция от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред 28-те държави-членки на ЕС по отношение на ниското ниво на дългова тежест. Оценките за намаляващи рискове и стабилни перспективи за развитието на публичните финанси в България, които се отчитат в прегледите и прогнозите на Европейската комисия, на международните финансови институции и рейтинговите агенции, са ориентир за реалистичността на целите на фискалната политика и на бюджетните прогнози.     ", "date": "2018.10.28", "title": "Владислав Горанов: Правителството одобри бюджетните закони"}
{"url": "http://epicenter.bg/article/Biser-Petkov--Proektobyudzhetat-na-DOO-garantira-finansovata-ustoychivost-na-osiguritelnata-sistema/166845/2/0", "text": "Проектобюджетът на Държавното обществено осигуряване (ДОО) гарантира финансовата устойчивост на осигурителната система чрез намаляване на дела на финансирането от държавния бюджет чрез увеличаване на приходите от осигурителни вноски. Това каза социалният министър Бисер Петков след извънредното заседание на кабинета за обсъждане на проектобюджетите за следващата година, предаде репортер на Агенция „Фокус“.   „Това се постига в резултат заложения по-висок ръст на средния осигурителен доход за следващата година в резултат на увеличението на размера на осигурителния доход, върху който ще се осигуряват самоосигуряващите се лица“, заяви той. „Бюджетът на ДОО за следващата година гарантира адекватността на всички осигурителни плащания“, каза още социалният министър.  ", "date": "2018.10.28", "title": "Бисер Петков: Проектобюджетът на ДОО гарантира финансовата устойчивост на осигурителната система"}
{"url": "http://epicenter.bg/article/Vsichki-pensii-shte-se-uvelichat-s-5-7--ot-1-yuli-2019-g-/166846/2/0", "text": "Правителството одобри законопроекта за бюджета на Държавното обществено осигуряване за 2019 г. Проектът предвижда от 1 юли догодина пенсиите, отпуснати до края на 2018 г., да се увеличат с 5,7%, предаде репортер на БГНЕС. От 1 юли 2019 г. минималният размер на пенсията за осигурителен стаж и възраст ще се повиши на 219,43 лв. От същата дата максималният размер на получаваните една или повече пенсии се увеличава от 910 лв. на 1200 лв. Мярката се прилага за всички пенсии, без оглед на момента на отпускането им. През 2019 г. за изплащане на пенсии са предвидени 9 988,2 млн. лв. - с 533,8 млн. лв. повече в сравнение с очакваните разходи през настоящата година.   Процентът за всяка година осигурителен стаж в пенсионната формула ще се увеличи от 1,169 на 1,2. С проекта се предлага увеличаване на максималния осигурителен доход за всички осигурени лица от 2600 лв. на 3000 лв. Повишава се и минималният осигурителен доход за самоосигуряващите се лица от 510 лв. на 560 лв., както и за земеделските стопани и тютюнопроизводители от 350 лв. на 560 лв. Запазва се размерът на осигурителната вноска за фонд „Пенсии“ и фонд „Пенсии за лицата по чл. 69“ на ДОО на нивото от 2018 г. Запазват се и размерите на осигурителните вноски за другите фондове на ДОО, а също и съотношенията между осигурителите и осигурените лица.   Със законопроекта се предлагат изменения във връзка с определянето на размера на пенсията, като при изчисляването на индивидуалния коефициент участва осигурителният доход за времето от 01.01.2000 г. до пенсионирането на лицето за период не по-малък от 36 месеца.    ", "date": "2018.10.28", "title": "Всички пенсии ще се увеличат с 5,7% от 1 юли 2019 г."}
{"url": "http://epicenter.bg/article/Ivan-Geshev--Banevi-za-obezkostyavali-predpriyatiya-/166839/3/0", "text": "Баневи са обезкостявали предприятия, обясни на брифинг прокурор Иван Гешев, шеф на Специализираната прокуратура. От държавното обвинение дадоха информация за ареста на семейство Баневи и са луксозните им имения. Прокуратурата информира и за офшорните сметки на Баневи. Именно източването на „Полимери” е предмет на досъдебното производство. „Предприеятието се придобива през първата вълна на приватизацията. Към този момент държавата не е обвързала това с последващ контрол. И няма такъв. Резултатът с „Полимери”, имаме данни и за други предприятия, започва неговото източване и стигаме до откровено рязане на скрап. Резултатът е 1800 души на улицата само от това предприятие. Имам данни и за други – говорим за десетки хиляди съдби. Вие журналистите го наричате бандитска приватизация. Това дело ще онагледи именно тази т.нар. бандитска приватизация, макар че не знам дали приватизация е точната дума”, обяви прокурор Иван Гешев.   От думите на шефа на специализираната прокуратура стана ясно, че в хода на разследването са открити оригиналните документи на офшорни дружества, които са били собственост на семейство Баневи. Именно това бил един от начините за източване на предприятието. Парите, които трябвало да му бъдат превеждани, всъщност директно отивали в офшорките. Другият вариант бил пари на ръка.   Баневи са привлечени като обвиняеми още и за присвояване и за данъчни измами. Делото обхваща периода 2010-2018. Иначе Специализираната прокуратура е започнала работа по случая преди два месеца след сигнал от ГД „Национална полиция”. От прокуратурата и полицията потвърдиха, че при претърсването на имението на Баневи са открити голям брой скъпоценности и злато, но това, което е важно за прокуратурата са именно оригиналните документи за офшорките, поясни Гешев.   Информация по случая даде и н аблюдаващият прокурор Мария Дойчева. Тя обяви каква е сумата, която Баневи са присвоили и заради която са привлечени като обвиняеми. „Общият размер на присвоеното от сем. Баневи имущество е над 1.5 млн. лева, а общият размер на щетата, нанесена на фиска е над 500 000 лева”, каза прокурор Дойчева.   \"Много е добра работата на ДАНС и всички правоохранителни органи. Добра беше организацията и на Специализираната прокуратура. Отправна точка на това производство е приватизираният завод \"Полимери\", каза в началото на брифинга Иван Гешев.   \"Част от източването на \"Полимери \"е свързано с криене на документи, те са намерени в бивш офис на Баневи. Ние сега намерихме тези документи, за това и задържането е проведено там. Според свидетели имението им в Ница е построено с парите от \"Полимери\". Там намерихме и оригиналните документи на офшорки. Златото и диамантите, които отрихме в имението им са хляба и заплатите на работниците. Там една врата ключар не можеше повече от 8 часа да я отвори, сами си правете сметка\", продължи Гешев.    \"Предприятието \"Елма Троян\" също е било източено и нарязано за скрап преди \"Полимери\"\", информира още Дойчева.  ", "date": "2018.10.28", "title": "Прокурор Иван Гешев: Баневи са обезкостили \"Полимери\", оставили са на улицата 1800 души!"}
{"url": "http://epicenter.bg/article/Zaplati-za-nad-2-7-miliona-leva-ne-sa-izplateni-v-Lovech/166828/4/0", "text": "През първите девет месеца от годината Инспекцията по труда в Ловеч е установила, че в 12 предприятия в региона не са били изплатени навреме заплати за над 2,7 милиона лева, съобщи директорът й Митко Митев, цитиран от Новини.бг. По думите му след намесата на Инспекцията, в изпълнение на издадените предписания, са били изплатени трудови възнаграждения за почти 2,168 милиона лева.   Заради забавени заплати, по инициатива на Инспекцията по труда в Ловеч, и подадена искова молба предприятие за мебели в тетевенското село Голям извор в началото на този месец е било обявено от Окръжен съд - Ловеч, в несъстоятелност. Това според Митев ще позволи на ощетените работници в законовия тримесечен срок да претендират своите вземания пред Гаранционния фонд. Митко Митев допълни, че през първите девет месеца от годината Инспекцията по труда в Ловеч е извършила 753 проверки в 535 предприятия в областта, като 87 от проверките са по сигнали на граждани. Констатирани били 3241 нарушения, като почти половината са свързани с неизпълнение на задълженията по осигуряване на здравословни и безопасни условия на труд. Установени били 33 случая на предоставяне на работна сила без сключен писмен трудов договор. За констатираните нарушения инспекторите са приложили 3137 принудителни административни мерки, издали са пет акта за спиране на машини и съоръжения и са отстранени от работа четирима работници. Съставени са и 186 акта за нарушения и са били издадени 201 наказателни постановления. Наложените санкции са за близо 198 хиляди лева.    ", "date": "2018.10.28", "title": "Заплати за над 2,7 милиона лева не са изплатени в Ловеч"}
{"url": "http://epicenter.bg/article/Izbiratelite-v-Hesen-mogat-da-nokautirat-Merkel/166823/11/0", "text": "След изборите в Бавария управляващите в Германия консерватори и социалдемократи са заплашени от загуба и в Хесен. Какви ще са последиците за канцлера Ангела Меркел и нейното правителство? Изборите в Бавария, които се проведоха на 14 октомври, разклатиха позициите на федералния канцлер Ангела Меркел. Големи загуби понесоха две от трите партии в нейната управляваща коалиция: Християнсоциалният съюз (ХСС), който заедно с християндемократите формира обща коалиция, и Германската социалдемократическа партия (ГСДП). Днес ще се проведат избори в още една федерална провинция – Хесен. След баварския нокдаун резултатът от това гласуване може да се превърне в нокаут за канцлерката.   Възможен ли е в Хесен аналог на берлинската коалиция? Хесен се управлява от коалиция, включваща консерваторите и партията „Съюз 90/зелени“. Министър-председател е верният и абсолютно предан на канцлерката Фолкер Буфие. Социологическите проучвания не предвещават нищо добро за неговото правителство. От над 38% на изборите през 2013 г. ХДС в Хесен рискува да се срине до 26%. Партньорът на консерваторите е в подем. Рейтингът на „зелените“ в сравнение с резултатите от изборите преди 5 години почти се е удвоил. Социолозите прогнозират, че дори заедно двете партии няма да имат мнозинство в местния Ландтаг, а следователно Хесен занапред няма да може да бъде управляван в този формат. При това положение за канцлера и нейното правителство най-добър би бил такъв резултат от днешните избори, който би позволил в Хесен да се състави аналог на берлинската коалиция – консерватори и социалдемократи. В такъв случай и Меркел, и ГСДП биха могли да обявят, че резултатите от гласуването са в тяхна полза. Първата, защото нейните съпартийци са останали на власт, а социалдемократите, защото са успели да излязат от опозиция и да влязат във властта.   Но предизборните допитвания в Хесен фиксират намаляване на рейтинга и на социалдемократите. В Бавария те въобще се класираха на пето място, като не успяха да спечелят и 10%. В Хесен след почти 31% през 2013 г. сега те са подкрепяни от едва една пета част от избирателите. Не е изключено да отстъпят второто място на „зелените“. Това означава, че консервативният премиер няма да има възможността да състави в Хесен аналог на берлинската коалиция, заменяйки „зелените“ със социалдемократите. Най-вероятният резултат от изборите ще бъде край на двупартийното правителство. За да има мнозинство в Ландтага, управляващата коалиция трябва да се състои най-малко от три партии. И тук са възможни различни варианти.   Недостатъците на варианта регионална „Ямайка“ Фолкер Буфие е човек, безпрекословно верен на линията на канцлерката. Той има шанс да остане на власт, ако освен „зелените“ в неговата коалиция влязат и либералите. Такъв троен съюз, получил името „Ямайка“ заради партийните цветове, Ангела Меркел се опитваше да сформира на федерално равнище след изборите през септември 2017 г., но претърпя провал. Ако се получи в Хесен, това ще укрепи и нейните позиции. Но, най-вероятно, за кратко. При този вариант в Хесен в опозиция остават социалдемократите. А на фона на катастрофалния спад на рейтинга им в цяла Германия, който заплашва с пълна маргинализация най-старата германска партия, ГСДП непременно ще се нуждае от поне някакъв успех.   Ако го няма, редовите партийци, най-вероятно, ще вдигнат бунт и ще поискат от своите лидери да скъсат правителствения съюз с Меркел, която ги „задушава“ в своите прегръдки. Резултатът ще бъде разпадане на правителството.   Решаващата роля на хесенските „зелени“ Все пак социалдемократите имат някакъв шанс да представят дори скромните 20% на изборите в Хесен като свой успех. Това ще се случи, ако успеят да съставят в Хесен тройна коалиция със „зелените“, които по-рано бяха смятани за естествен съюзник на ГСДП и прокомунистическата Лява партия. Според допитванията тази коалиция ще има почти толкова депутати в Ландтага, колкото и „Ямайка“: макар минимално, но мнозинство. В тази ситуация решаваща ще е ролята на „зелените“. С кого ще поискат да управляват занапред – с консерваторите и либералите или със социалдемократите и посткомунистите?   Трябва да се напомни, че Хесен е първата федерална провинция, където още от 1985 г. беше съставена първата коалиция на социалдемократи със „зелените“. Тогава в Ландтага те бяха представени от Йошка Фишер, който като „бунтар“ се закле без вратовръзка и с маратонки.   Син на йеменец е най-популярният политик в Хесен Решението, което предстои да вземат „зелените“, до голяма степен ще зависи от това, коя от двете партии – те или социалдемократите – ще спечели повече гласове на изборите. Ако „зелените“ изпреварят ГСДП, то получават правото да оглавят правителството. В Германия ще се появи втори премиер на провинция (след Баден-Вюртемберг), представляващ партия, която е направила борбата за защита на околната среда своя основна идеология. Премиер ще бъде Тарек Ал-Вазир, който в момента е министър на икономиката, енергетиката и транспорта в правителството на Буфие. Той е син на германка и йеменски гражданин, поданик е и на двете държави. Роден е в Германия, но няколко години е живял при баща си в Сана. В Хесен Тарек Ал-Вазир (женен с две деца) има най-високият рейтинг. През 2014 г. той беше избран за политик на годината в Германия. 40% от местните избиратели биха желали да видят Ал-Вазир като премиер на Хесен.   Оставка на Меркел не е равносилна на преизбиране Отстраняването от власт на консервативния премиер и съставянето на ново трипартийно правителство на Хесен с участието на „зелените“, социалдемократите и посткомунистите ще бъде тежък, възможно, съдбоносен удар за канцлера Ангела Меркел. Нейната правителствена коалиция дори в момента доста трудно може да бъде наречена „голяма“, както е прието в Германия. Ако на изборите през 2017 г. влизащите в нея две консервативни партии и една социалдемократическа имаха общо 53,5%, то сега – нямат и 40%, сочат проучванията. Отговорността за тази загуба на доверие в избирателите се възлага на Меркел. Включително и от консерваторите. В тази ситуация на нея ще й бъде трудно да бъде преизбрана за председател на ХДС на партийния конгрес в Хамбург, който ще се проведе в началото на декември. За нея постовете председател на ХДС и канцлер са неразделни. Следователно, оставка, а след това предсрочни избори? Не е задължително. Германските либерали, които през есента на миналата година отказаха да продължат преговорите за „Ямайка“, дават да се разбере, че са готови да се върнат към този проект, ако в него не участва Ангела Меркел. А за това въобще не е нужно преизбиране. Достатъчно е да се намери канцлер, който ще бъде подкрепен от консерваторите, „зелените“ и либералите сред депутатите от настоящия Бундестаг.    ", "date": "2018.10.28", "title": "Избирателите в Хесен могат да нокаутират Меркел"}
{"url": "http://epicenter.bg/article/Prof--Dimitar-Ivanov--Da-kazhem-istinata---quot-Skeletite-ot-garderoba--v-opit-da-sprat-podema-na-BSP-/166854/11/0", "text": "  В тревожната и объркана политическа атмосфера след европредседателството все по-ясно се провижда замърсеното качество на политиката и отсъствието на ефективно лидерство.   Към блатото напълно са се приспособили журналисти, политолози и социолози, които на жълтите павета в триъгълника на властта  не виждат и не чуват нищо освен сянката на Бойко Борисов и славословието на слагачи и клакьори около него.   Затова и редките опити за поглед напред и нагоре от страна на опозицията, на граждански непартийни структури или на президента  веднага се неглижират като опити за отрицание и дискредитиране. Ако президентът Радев изрази позиция, която не е в синхрон с тази на ГЕРБ, според тях той не е надпартиен и се  отклонява от конституционната норма да бъде обединител  на нацията. Дори не се поставя на обсъждане въпросът прави ли са управляващите и дали му приляга на Цветан Цветанов да ругае държавния глава.   Ако ДПС постави въпроса в парламента, че правителството допуска спад в нивото на управлението и че коалиционният партньор на ГЕРБ в лицето на Обединените патриоти е деструктивна сила в политически, морален и персонален план, веднага придворните писачи напомнят за „обръчите на Доган”, модела „Кой” на Пеевски, особеното произношение на Карадайъ.   Да не говорим за БСП и Корнелия Нинова.  Ясно е, че историческият период на либерален капитализъм след 1989 г. поставя партия като БСП и социалистическата идеология извън схемата, в която съществуват политическите партии от десницата и центъра. Промяната на конституцията и законите, но главно масовото промиване на мозъци в антисоциалистически дух имаха за цел да осигурят победата на дясното завинаги. Като „Краят на историята” на Франсис Фукуяма, който още през 1992 г. провъзгласи невярната теза, че неолиберализмът в икономиката, социалната сфера и културата е върхът на теорията и практиката на човешкото развитие. САЩ, казват апологетите му,  са най-демократичната държава, икономически най-развита, военно непобедима, с всестранна защита на индивидуалните човешки права.   Това е достатъчно основание целият свят да приема англосаксонския модел за еталон, да признае САЩ за единствения полюс на власт и влияние в света и да се движи по указания път, спазвайки доброволно т. нар. Вашингтонски консенсус.   След почти 30 години обаче се разбра, че ние в България сме проспали тази възможност. Но това е вече без значение, защото и Фукуяма се отказа от несъстоятелния си модел за световна архитектура, и новият американски президент приема многополюсността на света и късайки връзки и договори с подопечните си съюзници, легитимира появата на световни центрове, паралелно съществуващи и противопоставящи се на САЩ: Русия, Китай, Европейския съюз.   Какво правят българските политици в тази принципно нова среда? ГЕРБ поддържа западната линия, макар и там да се усеща вътрешното разделение: Цветанов остава сляпо лоялен на Вашингтон, докато Борисов, верен на либералния си стил, „играе ганкиното” между ЕС и Русия, завивайки и към Турция и Близкия изток.   Обединените патриоти се кълнат в национализма си, но с охота участват във властта, която е зависима от наднационални институции. Противниците им от ДПС не спират да ги ругаят и да искат отстраняването им от властта. Кълнат се в „евро-атлантическите ценности”, които, освен че не съществуват, и противоречат на консервативните ориенталски ценности, вкоренени в електората им.   И остава да видим какво  прави редовно поставяната извън закона и морала от своите десни и центристки опоненти социалистическа партия.   Основна жертва на прехода, тя се движи на зиг-заг между социалистическите идеи и капиталистическата действителност. Нито един от шестте лидери в периода на прехода не реализира приемственост спрямо предшествениците си:     Александър Лилов искаше малка парламентарна партия, която да се бори за демократичен социализъм;     Жан Виденов започна масовата приватизация на социалистическата собственост, същевременно наричайки приватизаторите „чорбаджии- изедници”;     Георги Първанов отстъпи от социализма в полза на социаллибералния модел, ставайки негов идеолог, което гарантира на ДПС и НДСВ участие в две правителства с БСП, а на самия Първанов - избирането му два мандата за президент;   Сергей Станишев прие поста от Първанов с неговата мощна протекция, изостави социалната  съставка за сметка на либералната в политиката, водена от неговото правителство /да си спомним въвеждането  на „плоския данък”, ограждането с едри бизнесмени и опита с Първанов да разцепят БСП заради личните си интереси/;   Михаил Миков смени Станишев след 13 поредни загуби на избори, но не успя да направи завой към победа – от една страна, заради колебливия си характер и безплодното обкръжение и от друга, защото  вътрешнопартийните  опоненти не му дадоха време да се тутка. За първи път лидер на партията беше бламиран и сменен по такъв безславен начин – не си мръдна и пръста да отстои поста си;   Корнелия Нинова, която не помни Лилов и Виденов, но е попивала от мъдростта на Първанов и Станишев, още с избирането си преди две години запретна ръкави и започна болезнени промени в няколко посоки едновременно: уставна, организационна, кадрова. Изостава идейно-политическата и моралната промяна, която е трудна в условията на неолиберален модел, но има време и за нея.   Особеното в партия като БСП е, че каквито и хаотични залитания да прави ръководството, електоратът й остава стабилен - и като социална база, и като идейни и морални устои. Колкото и да беше неудобна, репликата на Стефан Продев, произнесена на национален форум на партията преди 25 години, тя и днес остава в сила: „червени бабички и червени мобифони”.   От коя страна на разлома е била Корнелия Нинова ми е трудно да отсъдя, но след като пое председателския пост, видимо застана на страната на електората. И това личи не толкова от едноличните й решения по организационни и кадрови въпроси, колкото по политиките, която конструира и провежда: възстановяването на социалистическата лексика в говоренето, на балансирания подход във външнополитическите контакти на партията и в социалната политика, коята прокламира.   Макар и все още със значим брак, Изпълнителното бюро и парламентарната група на БСП последователно се стремят да градят социална алтернатива на грабителския пазарен модел на управление на страната. И от тази гледна точка това поведение е полезно за българското общество, утвърждава партията като незаобиколим фактор в бъдещето на българската политика.   Пореден аргумент е предложената за всенародно обсъждане  политическа платформа „Визия за България”,  която въпреки непълнотите си, надскача характерните за другите парламентарни партии програми, пълни с демагогия и мъглявина.   И тук внезапно изскачат „скелетите от гардероба” в опит да спрат подема на БСП след победата на президентските избори. В ролята на скелети са социалистически дейци от предишни ръководства и водещи журналисти от партийния орган ДУМА, които атакуват Нинова с измислени или силно преувеличени аргументи – нещо като опит за убийство с халосни патрони, както се казва в криминологията.   Или чрез „реплики към публиката”, а не към опонента, както пише в Аристотеловата логика. Тези фактори, сами по себе си значими за партията, не са вътрешнопартийна опозиция, защото нямат нито обща платформа, нито единна организационна структура, нито лидер. Тях ги обединяват формални белези, които дори са от различен порядък: засегнати икономически интереси, желание за властови реванш, накърнено его, усещане за лидерско превъзходство, умения за словесна еквилибристика, стремеж към изпълнителната власт заедно с ГЕРБ.   Нинова обаче остава непоклатима в провеждането на новата партийна линия и затова има достатъчно аргументи: подкрепят я Изпълнителното бюро, Националният съвет и делегатите на конгреса; членовете и поддръжниците на БСП се радват на нейната енергия и последователност, все повече граждански организации си партнират с нейния екип, дори опонентите отдясно, включително  ГЕРБ, изпитват респект, какъвто не са имали към никого от предшествениците й.   Това са доказателства, че опитите да се представя партията като слаба и раздирана от противоречия не са нищо повече от „хибридна война”, която либералните политици и техните медийни антуражи водят с користна цел /включително натиска на ПЕС и нейния председател Сергей Станишев, но тава е друга тема/.   Ако някой има право и  може да смени Корнелия Нинова от лидерския пост, това е единствено легитимният форум – конгресът и партията в пряк избор. Останалите опити са единствено шум в системата, които забавят хода напред, но не могат да го отменят.   За да не изглежда текстът като гола апология на Нинова, бих казал, че има какво да се желае в бъдещата й дейност. И тези желания са напълно постижими: засилване на идеологическата яснота за пред партийните членове /социалистическа, социалдемократическа, социаллиберална или либерално-социална партия е БСП?/; на политическата насоченост /от чие име и в чия полза работи на власт и в опозиция?/; на моралния образ на елита /в отношението му към труда и капитала, към социално слабия и милионера, членуващи в една организация/; към компетентността на екипа, който ще управлява държавата /министерски съвет в сянка/; към публичните лица и медийния образ на основни фигури в обкръжението й /няма да ги изброявам, за да не пропусна някого/.   Може и още, но целта е не да се разваля, а да се гради. И ако се върнем към началото на тези наброски, ще разберем защо – защото тревожната и объркана политическа атмосфера изисква смели алтернативмни решения, откъдето и да дойдат.   Най-вече от БСП – все пак за последните 28 години е идвала на власт по парламентарен ред четири пъти, може отново да дойде – изборите предстоят!  ", "date": "2018.10.28", "title": "Проф. Димитър Иванов: Да кажем истината! \"Скелетите от гардероба” в опит да спрат подема на БСП "}
{"url": "http://epicenter.bg/article/Silno-zemetresenie-udari-Vrancha-tazi-nosht/166819/7/0", "text": "Вранча се събуди! Силно земетресение – над 5 по Рихтер, е регистрирано тази нощ в Румъния в 3:38 ч. местно време. Първоначално беше съобщено за сила на труса от 5,7-5,8 по Рихтер. Към 7 ч. тази сутрин Българският сеизмологичен център определя сила от 5,5, а Средиземноморският – 5,6. Епицентърът на земетресението е на дълбочина 153 километра в района на Вранча. Усетено е на много места в Румъния, Сърбия, България, Молдова и Украйна.  ", "date": "2018.10.28", "title": "Силно земетресение удари Вранча тази нощ"}
{"url": "http://epicenter.bg/article/Velika-pobeda--Kobrata-razmaza-Fyuri-i-e-ofitsialen-pretendent-za-svetovnata-titla---VIDEO--/166817/8/0", "text": "Българският боксьор Кубрат Пулев спечели категорично срещу британеца Хюи Фюри по точки (117:111, 118:110, 115:113) в \"Арена Армеец\" в двубой, който бе елиминационен и определи официалния претендент на Антъни Джошуа за световната му титла от Международната боксова федерация, предаде БЛИЦ.  Това бе 26-а победа за българина на професионалния ринг от 27 мача, като единствената му загуба датира от ноември 2014 година, когато Кобрата бе нокаутиран в мач за световната титла от Владимир Кличко.  За британеца пък това бе едва второ поражение в 23 срещи, като и предишното му такова бе по точки от бившия световен шампион Джоузеф Паркър през септември миналата година.  Най-интересното по рундове от грандиозната битка:  1 Рунд - Първата част започна с леко преимущество на Хюи Фюри, който вкара няколко добри удара, но Кобрата се защитаваше добре и към средата на рунда пое инициативата, като в самия край завърши с доста добри вкарани удари.  2 Рунд - Втората част започна доста равностойно, а Фюри изглеждаше доста респектиран от българския боксьор, който постепенно изчакваше удобна възможност и в края на рунда нанесе чудесен ляв прав, след който разкървави британеца. Само гонгът спаси Хюи от по-сериозни последствия.  3 Рунд - Третата част започна ударно и с първия сигнал британецът се нахвърли към Кобрата, но българинът се бранеше добре и парира поредица от удари. Последваха силни минути за Кубрат, който в края на рунда притисна своя опонент и отново отвори аркадата на лицето му, но въпреки това Фюри вкара няколко доста добри удара, с които може би взе рунда.  4 Рунд - Четвъртата част започна прекрасно за българския боксьор, който вкара ъперкът, след който Фюри изглеждаше разклатен и търсеше клинча. Кобрата продължи да натиска до края на четвъртия рунд, но британецът все пак оцеля.  5 Рунд - Кобрата започна предпазливо петата част и изчакваше удобен момент да нанесе по-сериозен удар, но неговият съперник предимно се бранеше и отново търсеше клинча. Минутка преди края българинът вкара в ъгъла британеца и му нанесе серия от удари, които обаче Фюри издържа.  6 Рунд - Фюри отново се хвърли в началото на шестата част, но отново това бе безплодно. Нашият боксьор изчака и в средата на рунда повтори упражнението от предишните няколко рунда и в последната минутка бе по-активен, вкарвайки няколко добри удара.  7 Рунд - Кубрат Пулев продължи с познатата тактика и през втората част на седмия рунд вкара прекрасни крошета в главата на Фюри, но британецът отново издържа. От по-близкия план се видя, че неговото ляво око обаче лека-полека се затваря.  8 Рунд - Хюи Фюри започна изненадващо добре частта и вкара много силно дясно кроше в главата на Кубрат Пулев, а българинът бе доста поразклатен, но успя да се задържи на крака. Чак в края на рунда Кобрата се посъвзе, но частта определено бе за Фюри.  9 Рунд - И деветата част започна по-добре за британеца, но в самия край на рунда Кобрата тотално контролираше събитията на ринга и вкара серия от удари, които отново обаче бяха издържани от разклатения Фюри, който отказа да падне в нокдаун.  10 Рунд - Кобрата продължи да натиска своя съперник, вкарвайки добри удари, а аркадата върху лицето на Фюри ставаше все по-голяма, но до по-сериозна ситуация не се стигна и рунда отиде при българския боксьор.  11 Рунд - Българският боксьор продължава да диктува събитията на ринга, като неговата победа е въпрос на само още рунд.  12 Рунд - Фюри започна да мята своите ръце на посоки, надявайки се на изненадващ нокаут, но Кобрата се бранеше добре и дори търсеше нокаута, въпреки че водеше убедително в мача. Е, до такъв не се стигна, но Пулев няма за какво да съжалява, тъй като след броени минути неговата ръка трябва да бъде вдигната и той да бъде обявен за победител.  ", "date": "2018.10.28", "title": "Велика победа! Кобрата размаза Фюри и е официален претендент за световната титла! (ВИДЕО) "}
{"url": "http://epicenter.bg/article/Prints-Kiril-i-Desi-Tenekedzhieva-otnovo-sabirat-elitna-publika/166542/10/0", "text": "Фондация за изкуство „Стоян Камбарев“ продължава да привлича нови приятели и съмишленици извън пределите на България, като представя младите си открития на  голямата международна сцена и ги подкрепя в осъществяването на техните мечти и проекти. След големия успех на първото издание, тази година отново ще се проведе бляскава Гала вечер в Лондон, катоинтересът към събитието е толкова голям, че всички билети свършиха за седмица.     Председателят на УС на Фондацията   ще посреща лично гостите  заедно с   събитието    един от най-верните приятели и подръжници на тази благородната кауза и истински посланик на България по света.   Ето какво сподели той: „Голяма чест и удоволствие е да съм патрон на Фондация „Стоян Камбарев“ за втори пореден път. След като миналата година видях с очите си магичните изпълнения на младите музиканти, сега дори съм още по-развълнуван да участвам в тазгодишната Гала. Публиката в Лондон е доста разглезена, що се отнася до музикални събития, но такава вечер, изпълнена с толкова впечатляващ талант и вкус е уникална, дори за високите стандарти на британската столица. Впечатлен съм от несравнимата страст и енергия на Деси да променя живота на толкова много млади артисти, което е истински дар за нашата общност, а за мен е истинско  удоволствие да я подкрепям. Очарован съм и от прекрасното място, което Деси е успяла да осигури за Бала тази година. “   С богата история, вече повече от девет десетилетия, култовият клуб в сърцето на Лондон е сред най-известните и елитни места за шоупрограми в света. Благородната мисия на Фондация „Стоян Камбарев“са впечатлили собствениците и мениджмънта на Café De Paris, който стана партньор на събитието- нещо изключително рядко за клуба.    британски гости, представители на бизнеса, политиката, членове на благороднически фамилии, царски и кралски семейства, известни имена от шоубизнеса, както и част от българския елит в Лондон.   Специално от България за вълнуващото събитието ще пристигнат главните изпълнителни директори на основните парньори на Фондация „Стоян Камбарев” -  Тази година към приятелското семейство на Фондацията се присъединиха и няколко компании на едни от най-успешните български финансисти и бизнесмени във Великобритания -  който ще предостави и високо технологичен подарък за един от участниците в търга с най-голям късмет.   Балът ще протече под формата на официална вечеря с изискано многостепенно меню,благотворителен търг и мултимедийния концерт-спектакъл, в центъра на който ще блестят музикалните звезди на Фондацията - изящната класическа певица  и младите виртуози - пианистът   братята цигулари и и китаристът    Гост звезда ще бъде   от Iron Maiden и Cutting Crew, който е приготвил впечатляваща изненада за всички. на спектакъла са очарователната британска актриса с български корени   и 8-годишният талант    ще бъде воден от уважаваният финансист  основател на първия клуб по дебати във Великобритания  Акцент ще бъдат произведенията на изкуството на младите художници и визуални артисти, които Фондацията подкрепя и чиито картини откупи за търга: Калоян Илиев-Кокимото, Радослав Нинов-Руди, Нора Ампова, Велизар Димчев, Виктория Георгиева-Mouse, Огняна Серафимова, Мина Златева и Андрей Хамбарски, чиято работа определено ще бъде звездата на вечерта!   Сред ценните вещи на търга ще бъде и пълното фототипно издание на Четириевангелието на цар Иван Александър, дарено от своя издател Диляна Русева.   Eдни от най-известните в световен мащаб български спортни звезди - Григор Димитров и Христо Стоичковза поредна година подкрепят благородната кауза на Фондация „Стоян Камбарев“, предоставяйки свои вещи за търга, а атрактивна реклама на България ще се излъчва по време на наддаването за ваканциите, предоставени от едни от най-луксозните хотели у нас.    на Бала са MOON FOX ltd и NOVA film - компаниите на Деси Тенекеджиева, а организацията е поверена на бутиковата събитийна агенция Diva Events London на Ирина Бехар и Биляна Тодорова.   Комуникационен партньор за Англия е Linda Noor PR. Официален дизайнер на изисканото арт събитие е Кolchagov&Barba. Партньори на Благотворителния Бал в Лондон са: Café de Paris, Petroceltic, Avalon, IBA Bulgaria,  Unique Automation, Methodia, Carding, Premier Tours, Катарджина Естейт, Prime Development, BeColor, Clique, агенция Metrica, както и разбира се основните партньори на Фондация “Стоян Камбарев” – УниКредит Булбанк, Бон Марин Холдинг и Енекод АД.  ", "date": "2018.10.28", "title": "Принц Кирил и Деси Тенекеджиева отново събират елитна публика"}
{"url": "http://epicenter.bg/article/Aktiven--sotsialen-den-s-uspehi-pri-patuvane/166858/10/0", "text": "Предстои да преживеем активна седмица, наситена на външни и вътрешни преживявания. Периодът съдържа възможност за активна реализация в по-голямата част от дните. Вторият и третия ден от седмицата са критични, но в останалата част от времето ще имате възможност да вземете решение, което да ви бъде от полза. Този отрязък от годината се дава на всеки човек, за да преосмисли емоционалното си поведение и взаимоотношенията си с хората. Ако желаете новости и категорични промени,  по-добре започнете да ги проектирате за осъществяване през 2019 г. През изтичащите дни до края на тази година няма да имате много възможности за трайна реализация, защото периода е предназначен в кармичен план за равносметка. Понеделник, 29.10.2018 г. = 5 ДПЖ (дневен път на живота) Дневно предназначение: Започваме новата седмица с активен социален ден, предназначен за постигане на успехи при пътуване, подписване на документи, роднински сбирки и тържества. Енергията на деня е свързана с уреждане на семейни дела, женитби и отдаденост към роднините. Въпросите, които масово ще  вълнуват обществото са предимно в социалната сфера и държавна администрация. Основно важно правило за деня е да спазвате реда. Всичко случващо се ще изисква отчет за спазване на закона, морала и нормата. При неспазване може да търпите санкция. Основна цифрова характеристика – 1, 2, 3, 5, 6, 7, 8.  Часова характеристика: 00.00 – 6.00 ч. – Със започване на деня се засилва желанието за критика. 6.00 – 12.00 ч. – Ранната сутрин ще бъде активна, наситена със срещи и провеждане на разговори. Бъдете предпазливи, защото има опасност от манипулации, както сега, така и в следобедните часове. 12.00 – 18.00 ч.- Време за търговия и обмен на информация. 18.00 – 00.00 ч. –Вечер предназначена за активни пътувания, спазване на правилата за движение и намиране на баланс. Въпреки всичко преживяно деня свършва добре. Съдбовно правило: Оценявам всички хора в живота си, които обичам! Мото: Всеки ден предлага толкова много нови възможности! Положително утвърждение: Аз се осъществявам във всичко, което правя!", "date": "2018.10.28", "title": "Активен, социален ден с успехи при пътуване"}
{"url": "http://epicenter.bg/article/11-ubiti-i-6-raneni-pri-strelbata-v-sinagogata-v-Pitsbarg/166824/7/0", "text": "11 души са загинали и шестима са ранени при кървавото нападение срещу синагогата „Дървото на живота“ в Питсбърг, щата Пенсилвания. Сред загиналите няма деца. Американският президент Доналд Тръмп определи трагедията като акт на антисемитизъм. 11 души са загинали при нападението срещу синагогата „Дървото на живота“ в Питсбърг. Това съобщи ръководителят на управлението на обществена сигурност на града Уендъл Хисрич на извънредна пресконференция, която се излъчва пряко от телевизия „Фокс нюз“. „Имаме 11 жертви, сред тях няма деца“, каза той. Броят на ранените остава непроменен – шестима души, включително четирима полицаи.     Нападателят е действал сам и не е бил регистриран по-рано в полицията. Това съобщи на пресконференция представителят на клона на ФБР в Питсбърг Боб Джоунс. „За момента нямаме данни, че заподозряният е бил известен преди на органите на реда“, каза той. Джоунс увери, че ФБР ще работи денонощно, за да отговори на въпросите на гражданите, как и защо е можело да се случи нещо подобно. “Заподозряният по-рано не е бил на отчет на полицията. Предполагаме, че е действал е сам“, каза той. „Смятаме, че едно от оръжията е автомат, заподозряният е имал още три пистолета“, уточни Джоунс. За Тръмп това е акт на антисемитизъм Стрелбата в синагогата в Питсбърг, щата Пенсилвания, е антисемитско престъпление. Така оцени трагедията американският президент Доналд Тръмп след пристигането си в Индианаполис, където ще участва в серия от мероприятия. „Това определено изглежда като антисемитско престъпление. Трудно е да се повярва, че подобни неща се случват отново“, каза той, обръщайки внимание на факта, че в резултат на инцидента са загинали много хора. \"Умът ни е безсилен да разбере жестоката омраза и извратената злина, която може да накара едно лице да извърши такова ужасно престъпление по време на церемония. Отровата, наречена антисемитизъм, трябва да бъде заклеймявана и пресичана навсякъде, където изниква!\", заяви Тръмп и призова за втвърдяване на законите за смъртното наказание.   Федералното бюро за разследване (ФБР) и други правоохранителни органи са включени в разследването на стрелбата. „През следващите часове ще получим повече информация. ФБР са се включили, всички са се включили. Разговарях с губернатора на Пенсилвания, с кмета на Питсбърг Уилям Педуто“, каза Тръмп. „Много хора са били убити, много са тежко ранени. Казват, че местопрестъплението просто ужасява. Някои от специалистите, които са видели много местопрестъпления, го наричат – най-ужасното“, добави стопанинът на Белия дом.   Посегателство срещу свободата на вероизповедание Трагедията в синагогата в американския град Питсбърг, щата Пенсилвания, има антисемитски характер и е покушения срещу свободата на вероизповедание в Америка. Това заяви американският вицепрезидент Майкъл Пенс, който се намира в Лас Вегас. „Случилото се днес в Питсбърг не е обикновено престъпление. Това е злодеяние. Това беше нападение срещу невинни американци и покушение срещу нашата свобода на вероизповедание. В Америка няма място за насилие и антисемитизъм“, подчерта вицепрезидентът. „Трябва да сложим край на това зло“, добави той. Пенс съобщи, че президентът Доналд Тръмп е разпоредил да бъдат задействани всички ресурси на федералното правителство за провеждането на подробно разследване на трагедията.     Израелският премиер Бенямин Нетаняху осъди нападението срещу синагога в американския град Питсбърг и изрази своята солидарност с еврейската общност в града.   „Потресен съм от чудовищното нападение в синагогата в Питсбърг. Народът на Израел скърби заедно със семействата на загиналите. Изразяваме нашата солидарност с еврейската общност на Питсбърг и, както и целият американски народ, сме възмутени от този ужасен акта на антисемитизъм“, каза премиерът. „Молим се за скорошното оздравяване на пострадалите“, добави Нетаняху.     Стрелбата в Питсбърг беше осъдена от президентите на Турция и Франция. „Осъждам терористичната атака срещу синагогата в Питсбърг и поднасям съболезнования на семействата на жертвите и на американския народ. Турция категорично осъжда всички форми на тероризъм навсякъде по света, независимо от целите на терористите“, написа в Туитър турският президент Реджеп Ердоган. Своите съболезнования поднесе и френският президент Еманюел Макрон: „Искам да изразя солидарност със САЩ по повод на нападението срещу синагогата в Питсбърг. В този момент ние сме с американския народ“. Главният равин на Русия Берл Лазар призова „да бъдат загърбени разногласията и да се създаде единен антитерористичен фронт“. Той отбеляза, че „нашият общ дълг пред тези, чийто живот безвременно бе прекъснат, през тези, които сега оплакват своите роднини и близки, е да направим всичко, така че идеолозите, спонсорите и изпълнителите на терористични замисли да бъдат унищожени. За да не се осмели никой повече да пролива невинна кръв“. Сляпата омраза, която доведе до клането в синагогата в Питсбърг, показва, че има още много работа, която да се върши в борбата срещу антисемитизма, както и за сближаването на общностите. Мислите и молитвите ни са със загиналите и техните близки, написа в Туитър председателят на Европейския парламент Антонио Таяни. В изявление на върховния представител по въпросите на външната политика и сигурността Федерика Могерини се казва, че ЕС категорично осъжда антисемитизма, както и всяка подбуда към омраза и насилие. Първият дипломат на ЕС подчертава, че Европа е преживяла унищожителните и непростими последствия от антисемитизма и омразата, които няма да бъдат забравени никога.     Ръководителят на управлението на обществена сигурност на Питсбърг Уендъл Хисрич заяви по-рано на пресконференция, че шестима души, включително четирима полицаи, са ранени при стрелбата в синагогата „Дървото на живота“. Той категорично отказа да посочи броят на загиналите и препоръча на всички „с голяма подозрителност да се отнасят към всякаква неофициална информация“ за случилото се. Лидерът на Еврейската федерация на Голям Питсбърг Джеф Финкелщайн съобщи пред Ен Би Си, че по време на службата в синагогата е имало няколко десетки души. Първи неофициално съобщи за точният брой на загиналите и ранените вестник \"Вашингтон пост\". Според неговата информация, която по-късно съвпадна с официалната, броят на загиналите е най-малко 11 души, а на ранените - 6. Въпреки че не разполагат с информация за специфична заплаха, властите засилиха мерките за сигурност около еврейските центрове в щата Ню Йорк. Телевизия Си Ен Ен съобщи, че нападателят е разпознат. Това е 46-годишният Робърт Бауърс. Той използва социалната мрежа Gab, където е публикувал материали с антисемитско съдържание. Бауърс е участник и в дискусии с такава насоченост. Заподозряният за стрелбата е арестуван и в момента се намира в болница, където лекуват раните му, получени при престрелката със силите на реда. Стрелбата е започнала рано сутринта, когато по еврейския календар се отбелязва Шабат – събота, която по традиция е ден на почивка. /ТАСС    ", "date": "2018.10.28", "title": "11 убити и 6 ранени при стрелбата в синагогата в Питсбърг"}
{"url": "http://epicenter.bg/article/Gruziya-izbira-prezident--V-prouchvaniyata-vodi-kandidadat--prizovavasht-za-vrazki-i-s-ES--i-s-Rusiya/166825/7/0", "text": "Гражданите на Грузия ще избират днес президент за последен път чрез пряко гласуване. От 2024 година, съгласно приета през март редакция на конституцията, държавният глава ще определя избирателна колегия от 300 делегати - 150 депутати и също толкова представители на местните органи на властта, предадоха ДПА и ТАСС. Във водеща позиция според допитванията е независимата кандидатка Саломе Зурабишвили, подкрепяна от управляващата партия \"Грузинска мечта\". Тя е следвана от Григол Вашадзе от дeсноцентристката коалиция \"Единно национално движение\" (привържениците на експрезидента Михаел Саакашвили). Третият сред главните претенденти е Давид Бакрадзе от опозиционната партия \"Европейска Грузия\". Регистрираните кандидати са общо 25-има. Минала година Грузия прие конституционни поправки за преминаване към парламентарна република, при която президентът се избира с парламентарен вот. Партия \"Грузинска мечта\", която се стреми да развива отношенията както с Русия, така и с Европейския съюз, определяше националната политика през последните пет години. Бившият президент Саакашвили, който достигна предела на мандатите си през 2013 г., беше твърдо против връзките с Русия. През 2008 г. той вкара Тбилиси в петдневна война с Москва, която грузинците изгубиха. В резултат Грузия на практика изгуби контрола си върху два района, граничещи с Русия, припомня ДПА, цитирана от Новини.бг. Гласуването за днешните избори започна в 8 часа местно време и ще приключи в 20 часа. В откритите 3637 изборни секции в страната са приканени да гласуват към 3,7 милиона избиратели. Грузинските граждани в чужбина ще могат да дадат гласа си в 55 секции в 39 страни. Президентският мандат в Грузия е шестгодишен.    ", "date": "2018.10.28", "title": "Грузия избира президент. В проучванията води кандидатът, призоваващ за връзки и с ЕС, и с Русия"}
{"url": "http://epicenter.bg/article/1-milion-britantsi-se-podpisaha-pod-petitsiya-za-nov-referendum-za-Brekzit/166841/7/0", "text": "Eдин милион души са подписали инициираната от британския вестник \"Индипендънт\" петиция за провеждането на втори референдум за излизането на Великобритания от Европейския съюз. Подписката започна преди три месеца, след като преговорите между Лондон и Брюксел влязоха в задънена улица. Препъни камъкът по сделката за излизане от ЕС се оказа режимът на контрол по границата между Ирландия, която остава членка на Евросъюза, и Северна Ирландия, която е част от Великобритания.   Британският премиер Тереза Мей вече отхвърли възможността за провеждането на втори референдум. Министър-председателят обаче може и да няма последната дума по въпроса, ако не постигне споразумение с ЕС, което парламентът да одобри.    ", "date": "2018.10.28", "title": "1 милион британци се подписаха под петиция за нов референдум за Брекзит"}
{"url": "http://epicenter.bg/article/Partiyata-na-Angela-Merkel-namalyava-silno-podkrepata-si-sled-vota-v-Hesen/166859/7/0", "text": "Консервативната партия на германския канцлер  Ангела МеркелХристияндемократическият съюз (ХДС) намалява подкрепата си сред избирателите в провинция Хесен с над 10 процентни пункта. На днешните регионални избори в Хесен тя получава 27 на сто от гласовете, сочат екзитполове, цитирани от ДПА.   Прогнозните резултати сочат, че 20 процента от гласовете получават Зелените, които в момента управляват в Хесен в коалиция с ХДС и значително са увеличили резултатите си в сравнение с предишните регионални избори през 2013 година. Спадът в подкрепата за ХДС обаче означава, че двете партии няма да могат да съставят нова коалиция. Крайнодясната \"Алтернатива за Германия\" е спечелила 13 процента от гласовете според екзитполове, което й дава представителство и в последния от 16-те регионални парламента в Германия, в който тя все още не беше представена, отбелязва ДПА    ", "date": "2018.10.28", "title": "Партията на Ангела Меркел намалява силно подкрепата си след вота в Хесен"}
{"url": "http://epicenter.bg/article/Gruziya-izbra-prezident-oshte-na-parviya-tur/166860/7/0", "text": "Независимата Саломе Зурабишвили, подкрепяна от управляващата партия \"Грузинска мечта\", печели президентските избори в Грузия още на произведения днес първи тур, сочи проучване екзит пол, цитирано от ТАСС и Новини.бг. Според анкетата на излизане от избирателни секции, проведена от компанията \"Психопроект\", Зурабишвили получава 52,3 процента от гласовете. Втори с 28,1 процента е бившият министър на външните работи Григол Вашадзе - кандидатът на основната опозиционна сила, партията \"Единно национално движение\", и още 10 формации. Трети с 9,2 процента е бившият председател на парламента Давид Бакрадзе, издигнат от партия \"Европейска Грузия\". Проучването е било проведено по поръчка на управляващата партия \"Грузинска мечта\". Друг екзит пол, проведен по поръчка на телевизия \"Рустави 2\", обаче дава по около 40 процента на Зурабишвили и Вашадзе при 10 процента за Бакрадзе. Тази медия е близка до \"Единното национално движение\" - партията на живеещия в изгнание бивш грузински президент Михаил Саакашвили. За победа на първия тур е необходима подкрепа от над 50 процента. 66-годишната Саломе Зурабишвили е родена във Франция, като нейните родителите са емигранти от Грузия. Тя е била френски посланик в Грузия, преди да стане грузински министър на външните работи в периода 2004-2005 г., отбелязва Ройтерс. Конституционни промени отслабиха правомощията на президента в Грузия. В резултат прякото избиране на държавен глава в страната бе отменено и де факто това бяха последните президентски избори в страната. Отсега нататък президентът ще се избира от парламента.      ", "date": "2018.10.28", "title": "Грузия избра президент още на първия тур"}
{"url": "http://epicenter.bg/article/-Da-postavim-industriyata-v-osnovata-na-badeshteto-na-ES-/166853/4/0", "text": "Новата браншова организация „Храни и напитки България“ подписа документа и ще работи активно за постигане на целите. Документът е подписан от 132 европейски организации. Към него се присъединяват и местни организации от 27-те страни-членове на Европейския съюз.   „Обединеният призив към кандидатите в европейските избори през 2019“е част от кампанията на коалиция Industry4Europe, която има за цел да постави индустрията на челно място в дневния ред на европейския парламент в следващия мандат. Като член на тази коалиция, FoodDrinkEurope активно ще работи чрез своите 25 секторни организации за това документът да достигне до широк кръг институции, политици и избиратели.   Сдружението „Храни и напитки България” дава своята подкрепа и ще играе важна роля за „гарантиране, че Европа ще продължи да бъде водеща, интелигентна, иновативна и устойчива индустрия в полза за всички европейци“.     ИНДУСТРИЯТА Е ОТ СИЛНО ЗНАЧЕНИЕ ЗА ЕВРОПА И НЕЙНИТЕ ГРАЖДАНИ    Европейската индустрия ни спохожда навсякъде в ежедневието: откриваме я в домовете, които строим; в дрехите, които обличаме; в храната, която консумираме; в здравеопазването, което получаваме; в енергията и транспорта, които използваме, както и в продуктите, присъстващи неотлъчно във всеки наш делник.   С квалифицираната си работна сила и международната си репутация за качество и устойчивост индустрията е от жизненоважно значение за Европа и нейния просперитет. Днес 52 милиона души и техните семейства в цяла Европа се ползват пряко и непряко от заетостта в промишлените сектори. Снабдителните вериги, състоящи се от стотици хиляди иновативни малки и средни предприятия, както и едри доставчици, се развиват и изнасят отлични европейски продукти и услуги в цял свят.   ИНДУСТРИЯТА ИМА НУЖДА ОТ ВАС!   Изгубените милиони работни места в Европа вследствие на финансовата криза през 2008 година доведоха до драматични човешки и социални последици. Дори и днес ние все още сме далеч от нивото на заетост преди кризата, а работните места са уязвими на промени поради тревожните световни тенденции, сред които разрастващият се протекционизъм.   Европейският съюз се нуждае от амбициозна стратегия за индустрията, която ще спомогне за конкурентноспособността ни с други части от света, като Китай, Индия и Съединените щати, които вече поставиха индустрията на челно място в политическия си дневен ред.   Поради тези причини индустрията от всички сектори призовава Вас, бъдещите членове на Европейския парламент, да се ангажирате да:   • Поставите индустрията на челно място в политическия дневен ред на Европейския парламет по време на следващия мандат (2019-2024);   • Призовете следващата Европейска комисия да включи индустрията като основен приоритет в 5-годишната си работна програма и да назначи заместник-председател, отговарящ за индустрията ;   • Подкрепите новото ръководство на Европейската комисия да представи своевременна и амбициозна дългосрочна промишлена стратегия на ЕС, която да включва ясни показатели и управление.   Ние, поддръжниците на този призив, разчитаме на Вашата подкрепа, с идеята да гарантираме, че Европа ще продължи да бъде водеща, интелигентна, иновативна и устойчива индустрия в полза за всички европейци и бъдещи поколения. Европа може да се гордее с индустрията си. Длъжни сме заедно да я поставим в ядрото на бъдещето на Европейския съюз!", "date": "2018.10.28", "title": "„Да поставим индустрията в основата на бъдещето на ЕС!“"}
{"url": "http://epicenter.bg/article/Pokazaha-luksa-i-kicha--v-koyto-tanat-Banevi--SNIMKI-i-VIDEO-/166847/2/0", "text": "МВР показа как изглежда имението на семейство Баневи и какво е било иззето при претърсването му при съвместната акция със Специализираната прокуратура. Вътрешното министерство разпространи снимки от къщата на Баневи, която семейството нарича \"корпоративна резиденция\".   По-рано днес зам.-главният прокурор Иван Гешев изнесе подробности за ареста на Николай Банев и съпругата му Евгения. Те са с повдигнати обвинения за източването на приватизирания завод \"Полимери\".   Обвенени са за присвояване на имущество на стойност 1,5 милиона лева, както и за данъчни престъпления и пране на пари. Източването е ставало чрез плащания на ръка и в офшорни сметки. Именно това е и едно от основните доказателства, открито от разследващите – оригинални документи, че Баневи са собственици на офшорни дружества. До тях обаче не стигнали никак лесно. При обиска в имението прокурори и полицаи се натъкнали на свръхмодерна врата, вътре в къщата, за която им били необходими часове, за да я отворят. Открити са още множество скъпоценности, накити и т.н. От снимките, разпространени от МВР, става ясно, че са се натъкнали и на оръжия и боеприпаси.    ", "date": "2018.10.28", "title": "Показаха лукса и кича, в който тънат Баневи (СНИМКИ и ВИДЕО)"}
{"url": "http://epicenter.bg/article/Rekordna-zhega-v-Silistra-/166848/2/0", "text": "Максимална температура 29,3 градуса е измерена в Силистра днес, съобщиха от Метеорологичната обсерватория в дунавския град. Според специалистите това е температурен рекорд за датата 28 октомври. От 70 години насам на тази дата е било най-топло през 1948 година - 28.5 градуса.    ", "date": "2018.10.28", "title": "Рекордна жега в Силистра!"}
{"url": "http://epicenter.bg/article/Iliyana-Yotova--Evropa-se-nuzhdae-ot-novi-lideri-/166849/2/0", "text": "„Европейският проект се нуждае от нов тип лидерство. Необходими са лидери, които да открият нови хоризонти в политиките и в начина на взимане на решения. Липсата на силни и решителни политици разгоря пламъка на популизма и предизвика възхода на крайнодесни и крайнолеви партии.“ Това заяви вицепрезидентът Илияна Йотова в Правец при откриването на Национална програма „Управленски умения“ на Българското училище за политика „Димитър Паница“ за 2018/2019 г.   Лидерството в политиката и в обществения живот обсъдиха с вицепрезидента народни представители, представители на местната власт, съда, прокуратурата, бизнеса и на неправителствени организации. „За разрастването на популярността на крайнодесни и крайнолеви лидери голяма отговорност носят традиционните партии, неспособни да отговорят на предизвикателствата, да предложат работещи политики“, отбеляза Илияна Йотова. „Липсват лидери с дългосрочно мислене. Днес се прави политика на парче, тя в повечето случаи е кризисна реакция на отдавна наболял проблем“, подчерта вицепрезидентът. „Не намирам съвременните Шуман, Спинели, Моне, Аденауер – визионери със стратегическо и дългосрочно мислене“, посочи Илияна Йотова. Според вицепрезидента слабите европейски институции са причина Европейският съюз да изгуби водещата си роля на международната сцена. Илияна Йотова посочи липсата на върховния представител на ЕС за външна политика Федерика Могерини на преговорите за Сирия, които се проведоха в Истанбул между германския канцлер Ангела Меркел, френския президент Еманюел Макрон, руския президент Владимир Путин и турския държавен глава Реджеп Ердоган. По думите на вицепрезидента именно Европа е най-големият потърпевш от бежанските вълни от Сирия, които ще се усилят при евентуална нова военна намеса в раздираната от конфликт страна. Един от основните проблеми днес според Илияна Йотова е намирането на съюзници. Германският канцлер Ангела Меркел този мандат по-трудно от всякога сформира коалиционно правителство, а в Австрия Себастиян Курц и неговата народна партия управляват с крайнодясна партия. „В България сме свидетели на две доста интересни коалиции, добили популярност като малка и голяма“, отбеляза вицепрезидентът.   От европейските ценности, поставени на изпитание днес, през проекта за отбранителен съюз на ЕС до предстоящите догодина европейски избори – това бяха основни теми на разговора, който продължи по-дълго от предвиденото поради големия интерес. Обсъдени бяха начините, по които се избират председателят на Европейската комисия и еврокомисарите. Вицепрезидентът изрази мнение, че председателят на Европейската комисия трябва да се посочва от самите еврокомисари, защото чрез т.нар. шпиценкандидат се налага политическата воля на доминиращата на изборите политическа сила. „Еврокомисарите сега се избират на партийна основа според водещата политическа сила в дадена страна, а не пряко от избирателите. Създаването на ресор за даден човек без оглед на най-актуалните и важни политики за европейските граждани и професионалния му профил създават множество проблеми“, посочи Илияна Йотова.    ", "date": "2018.10.28", "title": "Илияна Йотова: Европа се нуждае от нови лидери!"}
{"url": "http://epicenter.bg/article/Boyko-Borisov-shte-uchastva-v-sreshtata-na-varha-ES-Arabski-svyat-v-Atina/166850/2/0", "text": "Министър-председателят Бойко Борисов ще участва в откриването на третата среща на върха ЕС – Арабски свят на 29 октомври в Атина. Форумът тази година е под наслов „Споделените хоризонти“. Очаква се по време на срещата да бъде обсъдена миграционната политика и борбата с бежанската криза, европейските и арабските политики за съседство, климатичните промени, както и социалните инвестиции. Това съобщиха от правителствената информационна служба. По-късно премиерът Бойко Борисов ще присъства на откриването на новото летище в Истанбул по покана на президента на Турция Реджеп Тайип Ердоган. В Гърция и Турция премиерът Бойко Борисов ще бъде придружаван от министъра на финансите Владислав Горанов.  ", "date": "2018.10.28", "title": "Бойко Борисов ще участва в срещата на върха ЕС-Арабски свят в Атина"}
{"url": "http://epicenter.bg/article/Ana-Pirinska--Darzhavata-ne-mozhe-da-bade-upravlyavana-taka--kakto-se-upravlyava-v-momenta/166851/2/0", "text": "  „ Не мога да си представя да съм член на друга партия. Политически активен човек съм от много малка. Имам семейна връзка със социалистическата партия и сърцето ми е там”. Това каза Ана Пиринска, член на Националния съвет на БСП и дъщеря на Георги Пирински, в предаването „Беновска пита” по „Канал 3“.   „Знам, че младите хора трудно припознават БСП. Ще ми се тези много, много хора, които имат ляв уклон да разпознаят в БСП тази лява политика”, смята социалистката. Тя коментира откритото писмо на 50 изявени социалисти срещу начина, по който се сменя ръководството на в. „Дума“ и срещу нарушенията на устава на БСП от страна на ръководството й.   „Писмото не е в резултата от моментно състояние. В продължение на 2 години Националния съвет, който ръководи партията повдига въпроса как се управлява партията. Бяха взети редица решения в разрез с устава на партията. Въпросът е принципен как функционираме и как взимаме решения. Имали сме достатъчно поводи да кажем че не можем да продължаваме така. На последния пленум става ясно, че се сменя главният редактор на вестник „Дума”. Това, което можем да направим, в ситуацията да поискаме да влезе точка в дневния ред, но по-късно се каза, че не и е мястото на тази точка на пленум, а на Национален съвет”, разказа Пиринска за писмото с подписите на 50 социалисти, възнегодували срещу смяната на главния редактор на вестник „Дума”.   „Трудно Нинова може да произнася неща, с които всички да сме съгласни. Принципно държавата не може да бъде управлявана по начина, по който се управлява в момента. Въпросът е как функционира партията и там ние да си правим изводите”, каза още Пиринска и добави, че според нея Корнелия Нинова не би била ефективен министър председател, както и не е ефективен лидер на БСП. Опитваме са да направим БСП алтернатива на сегашното управление, което е една безскрупулна преса, в която се заблуждаваме, че живеем добре. Приели сме, че не може да бъде добре, заяви тя.   Президентът показва уравновесено поведение на фона на близкото минало, но откровено бих казала, че го свързвам с БСП, каза още Пиринска. Държавата се нуждае спешно от промяна. Въпросът е каква промяна. БСП има хора с идейна чистота и свобода на сърцето, устрем в бъдещето и прогреса. Социализъм значи свобода, ние в момента не сме свободни, заключи Пиринска.    ", "date": "2018.10.28", "title": "Ана Пиринска: Държавата не може да бъде управлявана така, както се управлява в момента"}
{"url": "http://epicenter.bg/article/Edin-moryak-e-zaginal--a-drug-e-ranen-pri-remont-na-korab-vav-Varna/166852/2/0", "text": "Един моряк е загинал, а друг е ранен при инцидент по време на ремонт на кораба „Българка”. Окръжната прокуратура във Варна води производство под наблюдението на дежурен прокурор и следовател, съобщи зам.-окръжният прокурор Радослав Лазаров, цитиран от агенция „Фокус”.   Разследването е по чл. 123 от Наказателния кодекс за причиняване на смърт по непредпазливост, незнание или немарливо изпълнение на занятие продължава. Извършени са неотложните и възможни към момента действия. Корабът „Българка” е собственост на параходство \"Български морски флот\". Инцидентът е станал тази сутрин.    ", "date": "2018.10.28", "title": "Един моряк е загинал, а друг е ранен при ремонт на кораб във Варна"}
{"url": "http://epicenter.bg/article/Razslednane-na-Vasil-Ivanov-/166855/2/0", "text": "Има една малка държавна структура, която получава и харчи 40 милиона евро годишно. Тоест 80 милиона лева. Европейски пари. Много пари, а вероятно малцина от вас са я чували. Казва се \"Център за развитие на човешките ресурси\". Създаден е, за да разглежда, подбира и финансира проекти, които биха помогнали да се развиват човешките ни ресурси. Съществува от над десет години и формално е под шапката на Министерството на образованието. Решенията обаче, как и за какво ще се похарчат европейските 80 милиона лева се взимат вътре – в самия Център за развитие на човешките ресурси. А там според наши вътрешни източници – това еднолично прави  директорът Татяна Калканова, използвайки доверени служители, които тя е назначила на ключови места.   .   Ето няколко примера от многото подобни. И сами преценете, доколко одобрените и финансирани от Центъра за развитие на човешките ресурси проекти, са свързани с развитието на човешките ресурси. СДРУЖЕНИЕ ЕКОСВЯТ РОДОПИ е получило 18 хиляди евро за проект наречен:  ЕР ЕР ЕР ЕР ИН ДЪ РОДОПС. Каквото и да значи това.   Сдружение наречено БАДМИНТОН КЛУБ-ВИАС е взело 28 хиляди евро за проект „да бъдем активни“. 33 хиляди евро пък получава СДРУЖЕНИЕ БЪЛГАРСКА КУАДРАТЛОН ФЕДЕРАЦИЯ .   И нататък – 20 хиляди евро за Сдружение \"Обзорарт\" по проект \"Живата библиотека тире монологът тире диалог\" , каквото и да значи това.   18 хиляди евро получава \"Неформална група \"свежи лица\", 30 хиляди Сдружение \"Калокагатия\", 37 хиляди евро за Сдружение \"Бадминтон клуб Левски – Люлин“, а  32 хиляди евро са дадени на Сдружение \"Омега\" по проект \"Младежко презареждане 2\".    по проект цитирам: \"Разказване на приказки за старата костенурка\".    И сега внимавайте добре - други  80 хиляди евро са отпуснати на техникума по селско стопанство в Костинброд за проект цитирам: \"Иновативни подходи за обучение в тенденциите на развитие на английската кухня\". За тези, които не са разбрали добре – ще повторя \" За този проект, очевидно ТЯСНО свързан с развитието на човешките ресурси у нас, да повторим – са дадени 80 хиляди евро или 160 хиляди лева.   Финансирани с европейски пари.   \"Корупция и шуробаджанащина\". Така обясниха случващото се служители на Центъра. Те пожелаха да останат анонимни. Все пак една от тях се съгласи да говори пред камерата, с уговорката да не показваме лицето ѝ. Тя е дългогодишен служител на Центъра, заемаща отговорна длъжност.     Друга част от тези смешни проекти пък се финансират, защото НПО-тата, които получават парите са на подставени лица на висши политици от управлението. И съответно по тези партийни линии директорът се радва на дълга кариера на този пост.   Тук е мястото да споменем, че при предишното правителство на Борисов, съгласно коалиционното споразумение, Министерството на образованието и съответно Центърът за развитие на човешките ресурси, бяха под опеката на Реформаторския блок.   И тогава неговият представител Меглена Кунева, като министър на образованието постави Калканова на поста ѝ.   При сегашното правителство, коалиционното споразумение отреди това министерство и съответно Центърът за развитие на човешките ресурси на Обединените патриоти.  ", "date": "2018.10.28", "title": "Разследнане на Васил Иванов: Чудовищни злоупотреби в Центъра за развитие на човешки ресурси"}
{"url": "http://epicenter.bg/article/Protestirashti-hvarlyaha-stotinki-pred-vratite-na-Ministerski-savet/166856/2/0", "text": "Майките на деца с увреждания не спират с протестните действия. И тази вечер десетки излязоха в центъра на София, за да поискат оставката на вицепремиера Валери Симеонов, съобщи БТВ.   Протестното шествие тръгна от Министерски съвет и стигна до бул. „Витоша”. Пред Министерският съвет протестиращите хвърляха стотинки пред вратите на МС и оставиха плакат с надпис: „Събираме помощи за политик с тежки увреждания”, визирайки вицепремиера Валери Симеонов. Пред сградата на МС имаше огромно струпване на Жандармерия и полиция, но до напрежение и сблъсъци с протестиращите не се стигна. Протестът протича спокойно.  ", "date": "2018.10.28", "title": "Протестиращи хвърляха стотинки пред вратите на Министерски съвет"}
