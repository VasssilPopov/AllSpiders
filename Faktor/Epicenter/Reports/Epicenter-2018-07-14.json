{"url": "http://epicenter.bg/article/Ilhan-Kyuchyuk-provede-rabotno-poseshtenie-v-Albaniya-/159245/2/0", "text": "Илхан Кючюк, член на Европейския парламент от Групата на АЛДЕ, посети Албания в четвъртък и петък, където проведе работни срещи с представители на управляващи и опозиция в страната.  Евродепутатът, който е и вицепрезидент на партия АЛДЕ, се срещна с ръководството и младежката организация на Партията на справедливостта (Partia Levizja e Legalitetit). По думите му в Албания са налице ясно заявените леви и десни партии, но липсва такава в центъра.  „Именно затова поговорихме за възможностите за политическо партньорство. Една либерална партия, потенциален партньор на АЛДЕ, която следва неотлъчно европейските ценности, би била едно необходимо, но липсващо към момента звено по пътя на интеграцията на Албания”, коментира Кючюк.  Евродепутатът , който е и докладчик за напредъка на Албания от страна на АЛДЕ, се срещна и с албанския правосъден министър – Етилда Джонай. Една от главните теми на разговора е била реформата на Изборния кодекс в страната.  „С двама от заместник-председателите на албанския парламент – Василика Хиси и Еди Палока – поговорихме за европейския път на Албания, състоянието на демокрацията, човешките права – теми, които продължават да звучат актуално и в България. Видях се и с председателя на парламентарната група на основната опозиционна партия – Едмонд Спахо“, поясни Илхан Кючюк.  Вчера еврокомисарят по разширяването Йоханес Хан съобщи, че Албания започва процес на скрининг като първа крачка към преговори за членство в Европейския съюз.  „Държавите от Западните Балкани и ЕС споделят географията, историята и настоящите предизвикателства. Крайната цел е да завърши обединението на Европа, което е възможно само ако страните от Западните Балкани се присъединят“, допълни Кючюк.  ", "date": "2018.07.14", "title": "Илхан Кючюк проведе работно посещение в Албания "}
{"url": "http://epicenter.bg/article/Otbelyazvame-150-godini-ot-gibelta-na-Stefan-Karadzha-i-Hadzhi-Dimitar-/159196/2/0", "text": "На 14 юли отбелязваме 150 години от гибелта на националните герои Хаджи Димитър и Стефан Караджа. Годишнината ще бъде отбелязана на връх Бузлуджа, предава бТВ.  Честването ще се проведе под патронажа на вицепремиера и министър на отбраната Красимир Каракачанов.  Традиционно ще бъде отслужена заупокойна молитва за загиналите, ще бъдат произнесени слова и ще бъдат положени венци и цветя пред паметника на воеводата.  По случай годишнината ще бъде валидирана юбилейна пощенска карта, издадена от Министерство на транспорта, за което ще бъде разкрита временна пощенска станция на върха.  На Бузлуджа ще има мащабната историческа възстановка на гибелната битка на войводата и неговата чета, в която ще участват близо 150 активисти на Националното дружество „Традиция“.  ", "date": "2018.07.14", "title": "Отбелязваме 150 години от гибелта на Стефан Караджа и Хаджи Димитър "}
{"url": "http://epicenter.bg/article/Tsveta-Karayancheva-posreshtna-parvite-posetiteli-na-parlamenta-v-Denya-na-otvorenite-vrati-/159200/2/0", "text": "Председателят на Народното събрание Цвета Караянчева посрещна първите посетители на парламента в Деня на отворените врати, предаде репортер на Агенция \"Фокус\". Първите посетители бяха ученици от столични училища. Караянчева заведе учениците в пленарна зала и им подари подаръци за спомен от Народното събрание.  Желаещите да посетят сградата на парламента и да усетят духа на законотворчеството могат да го направят до 16.00 часа днес.  Поводът за събитието е годишнината от приемането на Конституцията на Република България от Седмото Велико Народно събрание.  По този повод в северното фоайе на Народното събрание бе открита експозиция, в която е изложен оригиналът на новата българска Конституция. Експозицията е допълнена от фотоизложба, запечатала моменти от приемането й.  Агенция \"Фокус\" припомня:  Конституцията на Република България е обнародвана в \"Държавен вестник\", брой 56 от 13 юли 1991 г. В преамбюла на Конституцията се посочва:  \"Ние, народните представители от Седмото Велико Народно събрание, в стремежа си да изразим волята на българския народ, като обявяваме верността си към общочовешките ценности: свобода, мир, хуманизъм, равенство, справедливост и търпимост;  като издигаме във върховен принцип правата на личността, нейното достойнство и сигурност;  като съзнаваме неотменимия си дълг да пазим националното и държавното единство на България, прогласяваме своята решимост да създадем демократична, правова и социална държава, за което приемаме тази Конституция.\"  ", "date": "2018.07.14", "title": "Цвета Караянчева посрещна първите посетители на парламента в Деня на отворените врати "}
{"url": "http://epicenter.bg/article/Borisov-prati-speshno-ministar-Porozhanov-v-regionite--porazeni-ot-chuma-po-dobitaka-/159208/2/0", "text": "По разпореждане на министър-председателя Бойко Борисов министърът на земеделието, храните и горите Румен Порожанов ще посети всички населените места, където има открити огнища на чума. Обиколката ще започне от село Шарково, област Ямбол. Това съобщиха от правителствената информационна служба.  Премиерът разпореди на министър Порожанов да се срещне с всички засегнати стопани и фермери и лично да следи изпълнението на мерките срещу разпространението на чумата по дребни преживни животни.  На министър Румен Порожанов е разпоредено също да информира стопаните на евтаназирани животни за реда и условията за получаване на обезщетения.   ", "date": "2018.07.14", "title": "Борисов прати спешно министър Порожанов в регионите, поразени от чума по добитъка "}
{"url": "http://epicenter.bg/article/Chavdar-Chervenkov--2--ot-BVP-za-otbrana-sa-trudna-tsel-i-za-Balgariya--i-za-drugite-strani-ot-ES/159211/2/0", "text": "Непремерените изказвания на Доналд Тръмп на срещата на върха на НАТО ще ускорят създаването на европейски военни сили. Това каза за обзорното публицистично предаване „Метроном“ на Радио „Фокус“ ген. Чавдар Червенков, ръководител на Военното разузнаване през периода 1991-1993 година и бивш министър на вътрешните работи, по повод срещата на високо равнище на страните-членки на НАТО в Брюксел.   Той обясни, че оприличаването на САЩ с „касичка“ във военен план, което Доналд Тръмп е направил по време на срещата в Брюксел, донякъде е вярно, тъй като Америка заделя най-голяма сума на глава на населението за военни нужди. Ген. Червенков припомни, че това, обаче, се дължи и на претенциите на Америка да е световна сила в региони на интерес, различни от важните за Европа.   „Този дебат сигурно предстои, тъй като на европейските страни-членки на НАТО най-после ще им писне постоянно „да им се размахва пръст“, да бъдат обвинявани в какво ли не – това е крайно време да престане. В НАТО публикуваха прогнозните разходи за 2018 година – предвижда се да бъдат изразходвани общо 956 милиарда долара, от които 623 милиарда са от САЩ, а останалите 312 милиарда – от останалите страни-членки. Появи се и статистика, обаче, която сочи, че от своя бюджет за отбрана в Европа пряко по линия на НАТО САЩ харчат 15-20%, което е два пъти по-малко от приноса на останалите страни-членки“, обясни ген. Чавдар Червенков.   Според него не трябва да се създават илюзии, че военният съюз между Европа и САЩ ще бъде разрушен при евентуална еманципация на европейските страни-членки на НАТО от опеката на Америка. Той уточни обаче, че Европа има нужда от по-голяма самостоятелност за решенията, които взима, в областта на отбраната и въоръжението си.   2% от БВП за отбрана са трудна цел не само за България, но и за останалите европейски страни, заяви още ген. Чавдар Червенков. Той уточни, че дори да се увеличат българските средства за отбрана, това ще е незначително за общия баланс на Алианса.   Ген. Червенков обясни, че докато повечето европейски страни се борят да достигнат тези 2%, други, като най-голямата европейска икономическа сила – Германия, не смятат да увеличат разходите си за отбрана.   „Още през 2014 година министърът на отбраната на Германия – г-жа Урсула фон дер Лайен, която е на тази длъжност и до днес, заяви, че Германия изобщо няма намерение да увеличава военните си разходи, тъй като вече изразходва предостатъчно. И сега, преди сесията в Брюксел, Германия явно изрази своето намерение до 2024 година да достигне не 2, а 1,5% от БВП за отбрана. И ако се погледнат числата, Германия наистина може да заеме позицията, която американският президент Доналд Тръмп зае по отношение на европейските си съюзници в НАТО: „Ние отделяме най-много за отбрана, така че ще намалим темпото. Хайде сега вие направете усилия“. Ако се стигне до такъв дебат, той ще е крайно непродуктивен“, коментира ген. Червенков.   Според него основната задача и цел след срещата на върха на НАТО в Брюксел би трябвало да бъде средствата, отделени за отбрана в бъдеще, да бъдат изразходвани по най-рационалния начин. Той обясни, че ако основната заплаха в момента е в лицето на Русия, то Алиансът трябва да покаже решителност и сила срещу руската политика.  ", "date": "2018.07.14", "title": "Чавдар Червенков: 2% от БВП за отбрана са трудна цел и за България, и за другите страни от ЕС"}
{"url": "http://epicenter.bg/article/Filiz-Hyusmenova-i-Dzheyhan-Ibryamov-otkriha-detska-ploshtadka-v-s--Aleksandrovo--oblast-Lovech-/159214/2/0", "text": "Eвродепутатът Филиз Хюсменова и народният представител Джейхан Ибрямов откриха детска площадка в с. Александрово, община Ловеч. Новата придобивка е дарение от Хюсменова, която изпълни обещанието си, поето пред Ловешката областна организация на ДПС.  Откриването стана съвместно с деца, читалищни дейци и родители. Площадката е съобразена с изискванията по безопасност и ще съдейства за доброто физическо развитие на децата. Шарени люлки и пързалки, беседка, пейки и клатушки ще се използват от малки и големи.  Грижата за децата е грижа за нашето бъдеще, каза при откриването Хюсменова и подчерта, че общуването между децата е пряк начин за интеграцията им. Тя допълни, че правилното им физическо развитие трябва да бъде подпомагано, за да предпочитат игрите и спорта, и когато пораснат.  Зам.-председателят на ДПС сподели желанието си площадката да е приятно място за отдих и за родителите, и за по-възрастните хора в селото. Кметът на с. Александрово Красимир Кръстев изрази благодарност към Филиз Хюсменова и обеща да се грижи за новата придобивка.  На откриването присъстваха и кметът на община Ловеч – Корнелия Маринова, областният председател на ДПС - Ловеч - Сурай Велиева, общинският председател на ДПС – Теодор Арсов, Ахмед Чаушев - организационен секретар на Областния съвет на ДПС, Ибрахим Абдиев - кмет на с. Малиново, общински съветници и общественици.  ", "date": "2018.07.14", "title": "Филиз Хюсменова и Джейхан Ибрямов откриха детска площадка в с. Александрово, област Ловеч "}
{"url": "http://epicenter.bg/article/Radev--Dnes-poveche-ot-vsyakoga-sme-prizvani-da-otstoyavame-demokratichnata--pravova-i-sotsialna-darzhava-/159217/2/0", "text": "Днес, повече от всякога, сме призвани да отстояваме демократичната, правова и социална държава, която често е поставяна на изпитание.  Това се посочва в поздравителен адрес на президента Румен Радев по случай 27-годишнината от приемането на Конституцията на Република България, съобщиха от прессекретариата на държавния глава.  Адресът е произнесен на Конференцията, посветена на 27-годишнината от приемането на Конституцията на Република България, 13.07.2018 г.     ", "date": "2018.07.14", "title": "Радев: Днес повече от всякога сме призвани да отстояваме демократичната, правова и социална държава!"}
{"url": "http://epicenter.bg/article/Borisov--Porozhanov-lichno-shte-sledi-za-izpalnenieto-na-merkite-sreshtu-chumata-po-drebni-prezhivni-zhivotni/159219/2/0", "text": "Разпоредих на министъра на земеделието, храните и горите Румен Порожанов да посети населените места, където има открити огнища на чума. Това е написал министър-председателят Бойко Борисов в официалния си профил в социалната мрежа \"Фейсбук\".  \"Той ще се срещне с всички засегнати стопани и фермери и лично ще следи за изпълнението на мерките срещу разпространението на болестта по дребни преживни животни и ще ги информира за реда и условията за получаване на обезщетения\", казва още министър-председателят.  В коментар под публикацията си, премиерът е написал:  \"Чумата по овцете не разболява хората, но много бързо се разпространява сред дребните преживни животни. Ветеринарните мерки включват евтаназия на всички овце и кози в огнищата, ако не се предприеме, има опасност да се разпростре и в други области и да се забрани на България да изнася овчи продукти - сирене, мляко, месо\".  ", "date": "2018.07.14", "title": "Борисов: Порожанов лично ще следи за изпълнението на мерките срещу чумата по дребни преживни животни"}
{"url": "http://epicenter.bg/article/Temperaturi-do-33-gradusa-v-nedelya-/159224/2/0", "text": "През нощта времето ще е ясно, в неделя - предимно слънчево. След обяд на места ще се развие купеста облачност, но само на отделни места в планинските и североизточните райони краткотрайно ще превали. Ще продължи да духа слаб до умерен северозападен вятър. Максималните температури ще са между 28 и 33 градуса, предава Дарик.  Над Черноморието ще е предимно слънчево. След обяд ще има временни увеличения на облачността, по-съществени в северните райони, където на отделни места краткотрайно ще превали и прегърми. Ще духа слаб северозападен вятър. Максимална температура на въздуха 27-30 градуса. Вълнението на морето ще е 1-2 бала. Температурата на морската вода е 25-26 градуса.  В планините ще е предимно слънчево, след обяд с временни увеличения на облачността. Само на отделни места, главно в Западна Стара планина, краткотрайно ще превали. Ще духа умерен северозападен вятър. Максималната температура на височина 1200 метра ще е около 23 градуса, на 2000 метра - около 15 градуса.  ", "date": "2018.07.14", "title": "Температури до 33 градуса в неделя "}
{"url": "http://epicenter.bg/article/Politsayat--stanal-svidetel-na-grabezh-i-zalovil-prestapnitsite--razkaza-za-ekshana-/159199/3/0", "text": "Полицаят, който стана случаен свидетел на грабеж в столицата и залови престъпниците, не се смята за герой. Всеки колега би постъпил по този начин, твърди служителят на реда пред NOVA.  Служител на столичното Девето районно управление на полицията е станал свидетел на грабеж в извънработно време и задържал престъпниците в четвъртък. Двамата крадци отмъкнали мобилния телефон на жена, а старши полицай Милен Митрев станал случаен свидетел на престъплението, подгонил ги и ги заловил. След това те били отведени в районно управление и станало ясно, че са криминално проявени.  \"На път за работа спрях да си поръчам една част в магазин за авточасти. Докато разговаряхме с продавача, чух суматоха навън и се показах. Отвън видях мъж с дънкови къси панталони, със суичер с дълъг ръкав, черен на цвят и с поставена качулка, което беше нехарактерно, тъй като беше доста топло времето. Същият тичаше, а след него една жена, която викаше „Помощ, помощ, крадец, открадна ми телефона”, а след нея още един мъж, който го преследваше. Извършителят бързо напредваше през градинката, затичах се след него. След 200-300 метра зад блока успях да го поваля на земята и да го задържа. В момента, в който сложих белезниците, съдействаха ми граждани в градинката, тъй като той се противеше и не искаше да му бъдат поставени белезници. В този момент забелязах още един мъж, който имаше видими прилики с него и проявяваше доста жив интерес, повече от нормалното. Поисках документи от него, оказа се, че няма у себе си. На място заяви, че е брат на задържания и са били заедно”, разказа Митрев.  Оказало се, че двамата имат и други криминални прояви от близкото минало за кражби, грабеж и наркотици. \"Не мисля, че съм герой. Смятам, че всеки колега би реагирал по този начин”, заяви полицаят.  ", "date": "2018.07.14", "title": "Полицаят, станал свидетел на грабеж и заловил престъпниците, разказа за екшъна (ВИДЕО)"}
{"url": "http://epicenter.bg/article/Zhivotnovadi-v-Yambolsko-protestirat-sreshtu-evtanaziyata-na-dobitak-/159207/4/0", "text": "Животновъди от Ямболско недоволстват заради евтаназията на добитък в района. Причината за наложителното избиване на животни е огнище на чума, предава бТВ. Три села – Шарково, Странджа и Болярово са под полицейска блокада, за да се осигури възможност на ветеринари да избият всички животни в огнищата, дори и здравите.  Земеделският министър Румен Порожанов обеща обезщетение между 150 и 225 лв. на животно. Той да ми купи животно за тези 150 лв., призова Костадин Пулев от село Шарково.  Хората се заканват да не позволят на ветеринарите за унищожат животните им. Питат и защо няма превенция срещу опасните заболявания при животните.  В село Шарково живее и баба Дора, която трогна хиляди в социалните мрежи със снимка, на която е прегърнала едно от животните си, което трябва да бъде евтаназирано.  Тя призова министъра на земеделието Румен Порожанов да спре \"тези лоши работи\".   Междувременно Агенция \"Фокус\" съобщи, че министър Порожанов пътува спешно към засегнатите от чумата райони.  ", "date": "2018.07.14", "title": "Животновъди в Ямболско протестират срещу евтаназията на добитък "}
{"url": "http://epicenter.bg/article/Voynata-na-Valeri-Simeonov-sreshtu-shuma---polovinchat-zakon-raboti-samo-sreshtu-restorantite-/159201/11/0", "text": "Валери Симеонов атакува дискотека и дърпа захранващите кабели. Той е принципен и защитава съня на пеленачетата и туристите-пенсионери на Слънчев бряг! Валери Симеонов с широко разтворени обятия открива тоалетна на границата при Калотина – той изпълнява предизборни обещания.  Валери Симеонов решава, че тъй като законът срещу тютюнопушенето масово се нарушава, най-добре е да се обособят зони за пушачи. Вицепремиерът реши, че този закон просто не ни трябва – и нито дума как това се отразява на авторитета на държавата като туристическа дестинация.  Валери Симеонов мъжествено влачи и баби по границата.  При тази доказана решителност, очакваме все така самоотвержено да започне да обикаля по ромските махали в цяла България и да спира захранването на тонколони във всички „тихи“ часове. След това да събере тромпетите, тъпаните, дайретата, гъдулките и всички инструменти, с които побъркват хиляди хора всеки ден.  Валери Симеонов с целия си институционален авторитет застана зад Закон за шума. Целта? Да не страдат хората, които живеят в близост до шумни заведения. Законът дава правно основание на МС да издаде наредба, която да определи изискванията за осигуряване на нормална акустична обстановка в жилищни и обществени сгради и територии, предназначени за жилищно строителство.  Наредбата обаче не е закон и всъщност всеки общински съвет трябва да гласува правилата, свързани с изисквания за тишината. Столичният общински съвет вече гласува драконовски мерки срещу шумовия терор в София, но всеки общински съвет в България може да гласува и респективно - да не гласува - подобни мерки. Как в Сливен или във Видин органите на реда да озаптят денонощните празници на местните роми?  Това е трагедията на огромни квартали и на малки градчета; това е причината шумните мургави празнуващи безнаказано да завземат цели територии.  Дали вицепремиерът е научил, че преди няколко дни полицията се отзова на сигнал на изтормозени хорица за бурен и неспирен цигански купон и органите на реда бяха атакувани с камъни и хладно оръжие?  Затова законът третира само ресторантите, където най-вероятно полицаите няма да влизат с опасност за живота в случаите на нарушения. За местните проблеми да се оправят общините.  Всъщност разпоредби, свързани с тишината съществуват от десетилетия и проблемът е в липсата на реакция от органите и налагането на актове, сумите за които да се събират своевременно.  Шумът в България можем да разделим на следните категории:  - Черноморски – сезонен;  - По зимните курорти – сезонен;  - Ремонтен по съседски – практически по всяко време;  - Ремонтен по съседски – от друг съсед пак по всяко време;  - Ремонтен по съседски – от съседния вход – и той по всяко време;  - От едно куче, от две кучета, от луд съсед с 35 кучета - денонощно;  - Купони – по съседски – поне приключват към 2-3 сутринта;  - Купони – по цигански – денонощни, целогодишни, неизменни;  - Частни пиротехнически забави – гърмежите започват обикновено около полунощ;  - Автомобилни – ремонтна дейност пред входа с много подаване на газ. По думите на вицепремиера музиката късно вечер в летните курорти убива туризма и затова заведенията не трябва да работят след 23 часа. Премиерът със сигурност не е бил на друго място освен там, където явно му бе поставена задача да дърпа шалтера.  По цялото ни Черноморие, във всички вътрешни дворове, по всички широки тераси, от почти всички големи апартаменти с широко отворени врати и прозорци, купонът тече безспирно и от някакъв час нататък гостите си пеят сами. Хотели са подложени на терор от свободни по дух хора, които си пускат музика на плажа и с нея осъмват, а околните три-четири хотела са част от пейзажа.  Странното обаче е, че Валери Симеонов счита, че само музиката от ресторанти е бич за туристическия бранш. Да, тя е един от проблемите.  Пълната липса на прилагането на контрол за тютюнопушенето превърна курортите в място, където всеки пуши, защото така иска. Няма друга държава в ЕС, както и Турция и част от азиатските държави, където да се предлага такава слободия.  В какво е реалната трагедия за туристическия сектор? От легалната, светлата част на този бизнес са наясно, че около 70 на сто от леглата у нас са в сивия сектор. За поредна година системата ЕСТИ за регистрация на всеки турист, който влезе в държавата, не е въведена.  Проблемът е наистина огромен и той удря цялата икономика на страната. Да не говорим, че България е единствената държава в ЕС без такава система. Македония я въведе преди години, Албания я има, Черна гора я има, Сърбия, Русия, Турция… И неевропейските държави също искат да знаят кой им влиза в страната и къде отива, и не допускат между 40 и 70 на сто сив сектор от сфера, от която трябва постоянно да събират данъци.  Симеонов също е собственик на хотел и отлично знае, че дошлите гости могат да бъдат записани на ръка в тетрадка с карирани редове и после тази тетрадка да послужи за подпалки на камината. Системата за регистрация не съществува.  Вицепремиерът с ресор туризъм явно не е научил, че общият брой на леглата, които отчита Националният статистически институт (НСИ) за територията на цяла България е около два пъти по-малък от легловата база само на Слънчев бряг.  Докато Валери Симеонов крачи по границата и обяснява колко му харесва оградата, която пази от нелегални имигранти, дали е наясно, че в неговия ресор зее една от огромните пробойни, заради които Шенген си остава само тема за дискусии? Като туристическа дестинация България няма идея кой идва на нейна територия, нито е в състояние да го запише дори!  Туризмът в България го убива ниското качество на обслужването, триковете с цените на плажа, където цената за сянка и шезлонг са по-високи от тези за самата стая на летовниците. Туризмът по Черноморието го мачка съсипията на плажната ивица, пълната липса на модерна инфраструктура за различните видове настаняване. При 500 къмпинга в Хърватия, у нас ние разполагаме с 23 дупки, наречени къмпинги.  За поредна година наредбата за къмпингуването не може да бъде изготвена и след като от всички страни сме заобиколени с държави, където този вид туризъм е строго регламентиран, за да се опазва природата, за да се предотвратяват пожари, за да не се нарушава покоя на животинския свят, у нас всеки боде палатка където му скимне! Всеки закарва караваната си насред плажа, паркира колата независимо върху каква растителност, пали огън в която гора намери за добре и евентуално го гаси, като по тъмна доба му пусне „една вода“. Някой някога да е чул вицето по туризма да заеме позиция по този въпрос?  Щом няма плаж със заведение, няма апетитна концесия, няма кабели – няма и интерес.  А щом ще говорим за интересите в туризма, нека вицепремиерът се заеме със следното:  - Спазване на закона против тютюнопушене на публични места;  - Въвеждане на системата ЕСТИ за регистрация на всеки турист;  - Повишаване приходите от туризъм на база реални данни от бранша;  - Преброяване на легловата база на територията на цяла България;  - Изготвяне на наредба за къмпингуването;  - Изпълнение на всички членове от Закон за туризъм, които и досега са написани само на хартия.  И това не става с публични акции. Нужна е воля и реално свършена работа.  ", "date": "2018.07.14", "title": "Войната на Валери Симеонов срещу шума - половинчат закон работи само срещу ресторантите "}
{"url": "http://epicenter.bg/article/Vladimir-Sheytanov-LGBTI-obshtnostta-v-gruba-ataka-sreshtu-Konstitutsionniya-sad-za-Istanbulskata-konventsis/159202/11/0", "text": "  Няколко дни преди обявеното за 17.07.2018г. заседание на Конституционния съд на България по конст.д.№3/2018г. за конституционността на Истанбулската конвенция на 17.07.2018г., ЛГБТИ общността в България премина в безапелационна координирана атака.  Опитите да се повлияе върху КС днес напомнят практиката на тоталитаризма. Не се подбират нито медийни прийоми, нито тематични аргументи, нито форми на апологетика.   Нищо не е изключено от арсенала - като се започне от простирането рано сутрин, преди час „пик“, на сутиени и комбинезони по автобуси и тролейбуси в столичния градски транспорт. Ползват се най-груби внушения, с непроверен характер, чрез видео клипове с изнасилени жени в трети страни. Жени от целия свят, филмирани в задгранични студия, на своя майчин език призовават към решителност и глобалистка повсеместност на борбата срещу изнасилванията. А за въпроса „защо наказателният закон стотици години не се е справил с престъплението „изнасилване“, в пропагандистките видео-клипове не остава време.  В навечерието на 17.07.2018г.,   на еднополовите бракове. Беше почерпен опит от съдебната практика в съседна Румъния. Правните консултанти на ЛГБТИ общността приложиха правна конструкция, известна като злоупотреба с право – заобикаляне на една правна норма чрез прилагане на друга. Подобна конструкция е забранена както в националното, така и в международното право (ref. чл. 17 Европейската конвенция за закрила правата на човека). В конкретния случай, вътрешно-правният конституционен ред се заобикаля чрез международноправна норма - нормата на чл.46, ал.1 КРБ се заобикаля чрез Директивата на ЕС от 2004г. за правото на пребиваване (Решение на Съда на ЕС (СЕС) в Люксембург по делото „Коман“ в Румъния). Конституционната недопустимост на еднополови бракове, сключени в България, се заобикаля чрез признатото в ЕС право на свободно пребиваване на членовете на такива бракове, сключени в други страни от ЕС.   за признаване правото на пребиваване в България на лезбийска брачна двойка, чийто граждански брак е сключен във Франция. Детайлите отдавна са загубили значение. Няма значение, че един от съпрузите е българка с двойно гражданство – австралийско и българско. Няма значение, че българските граждани с двойно гражданство на територията на България се третират от правоприлагащите органи единствено като български гражданин. Няма значение, че ИК ни бе представяна години наред като инструмент за закрила на жените от насилие и домашно насилие, а днес, в навечерието на нейното ратифициране, се оказва правен инструмент за защита на ЛГБТИ общността.   на Истанбулската конвенция, представители на ЛГБТИ общността прилагат правна техника за заобикаляне на КРБ. Това са откровени опити за дезавуиране на конституционния ред в областта на семейните отношения в България. Няма никакво съмнение как ще се отрази едно Решение на КС в полза на конституционността на ИК върху семейните отношения, след като дори преди това решение регулацията на семейните отношения вече е атакувана чрез злоупотреба с европейското право. И без всякакво съмнение, злоупотребата с европейско право ще продължи, ако пред нея не бъде поставена солидна конституционна преграда. По-откровени правни консултанти на ЛГБТИ вече изразиха подобни намерения в общественото пространство.   На страната ни се натрапва един чужд модел на семейните отношения, широко разпространен не само в страните от ЕС, но и в институциите на ЕС. Налагат ни модел, който от години създава демографски проблеми на страните от ЕС и е една от основните причини за немската политика в областта на миграцията, която застрашава, ни повече, ни по-малко, бъдещето на самия ЕС.   по примера на демографските неблагополучия на нашите европейски партньори. Ноторно известно е, че създателите на КРБ през 1991г. не са дори и помисляли, че нормата на чл.46(1) КРБ ще се прилага и по отношение на еднополови бракове, и че по време на брака един от съпрузите може да промени своя пол, като с това нарушава основно предбрачно условие – бракът да е хетерогенен. Не познавам съдебна практика на нито един конституционен съд по света, който да допуска промяна на първоначалната воля на конституционния законодател. Очаквам с интерес становището на най-високия правен авторитет в България.   ще бъдат опровергани в гласуването на 17.07.2018г. Конституционността в Република България би трябвало да няма цена.  ", "date": "2018.07.14", "title": "Владимир Шейтанов:ЛГБТИ общността в груба атака срещу Конституционния съд за Истанбулската конвенция"}
{"url": "http://epicenter.bg/article/Naprezhenie--Ministarat-na-otbranata-na-SASht-obvini-Rusiya-v-destabilizatsiya-na-Yugoiztochna-Evropa/159195/7/0", "text": "Министърът на отбраната на САЩ Джеймс Матис обвини Русия в намеса в делата на страните от Югоизточна Европа, в частност в тези на Черна Гора и Македония, наричайки поведението на Москва „дестабилизиращо“, предава РИА Новости, цитирана от Агенция \"Фокус\".  „Руският фактор в района на Югоизточна Европа е дестабилизиращ елемент. Русия идва и подкопава демократическите основи на страните, които са все още млади в своите демократически процеси, които бяха освободени като нации едва в последно време“, заяви Матис пред журналисти, отговаряйки на въпрос за ролята на Русия в събитията в Черна гора и Македония.  Според ръководителя на Пентагона „намесата“ на Русия се провежда чрез „лъжливи съобщения в медиите“, а също така по икономически път. „Това, меко казано, не носи полза“, допълни министърът.  ", "date": "2018.07.14", "title": "Напрежение! Министърът на отбраната на САЩ обвини Русия в дестабилизация на Югоизточна Европа"}
{"url": "http://epicenter.bg/article/Belgiya-vodi-s-1-0-na-poluvremeto-sreshtu-Angliya-v-malkiya-final-/159238/8/0", "text": "На стадион „Крестовски“ в Санкт Петербург Белгия води на полувремето с 1:0 срещу Англия в мач за бронзовия медал на Мондиала в Русия. Голмайстор за белгийците стана Тома Мюние в 4-ата минута, предаде Агенция \"Фокус\".  Финалът за третото място вече не е безсмислен. След 1994 година, когато България отстъпи срещу Швеция с 0:4, ФИФА спря да дава медали и на двата отбора.  ", "date": "2018.07.14", "title": "Белгия води с 1:0 на полувремето срещу Англия в малкия финал "}
{"url": "http://epicenter.bg/article/Potomka-na-Yovkov-razkazva-za-Angola-i-Yuzhna-Afrika/159189/10/0", "text": "В Покана за пътуване има моменти, когато наистина съжалявам, че не можете да видите събеседниците ми, защото Йова Станкова е много красива. Е, сайтът на БНР ще поправи тази несправедливост и ако съм събудила любопитството ви, там ще откриете снимката й.   Гостенката ми, обаче, може да се похвали не само с външен вид. Тя е израснала в Ангола, учила в Германия, живяла в Южна Африка, а сега се приспособява към италианските нрави край езерото Гарда. При тази географски пъстра биография не е чудно, че Йова говори английски, руски, френски, немски и напредва с италианския. Тя направи впечатление още с дебютния си роман „Галерия от светове” и се надява да е наследила частица от таланта на писателя Йордан Йовков, чиято потомка е. Но в Покана за пътуване тя разказва за странстванията си по света.   Никога не съм си представяла, че ще опитам някога прабългарското питие кумис. При това като го наливам в дървена гаванка с черпак  в… ресторанта на петзвезден хотел. Но за моите приключения – след малко. Теодор Борисов и редовната си родолюбива рубрика „50 места от българската история отвъд България” отвежда до гроба на Хан Кубрат.   Чували сме, че Ливан е бил Швейцария на Близкия Изток. Местните показват патриотизъм като се кълнат, че красивата им страна е напълно безопасна и в столицата Бейрут се стреля само в определени дни от седмицата и то в отделни квартали. Щом кажете на близките си ,че мечтаете да посетите Ливан, лицата им мигом добиват угрижен, дори панически вид.   Наистина ли е толкова страшно и защо си струва да се посети държавата на чиито герб има кедър, а президентът по конституция трябва да е християнин, запитахме Анелия Талиб.   При разговора с нея си припомних, че кедърът е символ на Ливан, а ние го свързваме главно със скъпите му за българите, но много вкусни ядки. Възможно ли е идеята за една столица да бъде нарисувана върху салфетка  и насред степите да озовеш в Париж, Виена и Барселона? О, да! Видях го с очите си в Казахстан. Там където опитах прабългарския кумис.   Извадих късмета да попадна в казахстанската столица по време на празниците за 20-ата й годишнина. Онази салфетка, върху която президентът Нурсултан Назърбаев е нахвърлил плана на бъдещия град днес се пази в музея, а цяла плеяда световни архитекти са вложили таланта си в превръщането на малкия районен център Целиноград в Астана, което на казахски означава просто столица.  Затова когато чуете „стария град” не си мислете, че ще видите сгради от времето когато тук е  била крепостта Ак Мола, разположена на Пътя на коприната. Класическите блокове –хрушчовки днес са облагородени със стенописи и кахлени декорации, а населението от един милион души се шири на 700 кв.км. Всъщност, безкрайната степ наоколо била един от аргументите столицата да се премести от Алмати – за да има накъде да се разраства.   Друг довод е разположението на Астана – точно в центъра на Казахстан, чиято територия е половината от площта на целия Европейски съюз.  Средната възраст на жителите е 23 години. За младите семейства правителството строи евтини жилища като за старт в живота. Обемът на инвестициите в столицата е нараснал 30 пъти, а брутният регионален продукт - 90. Но когато преди да тръгна към Астана ми казаха, че градът прилича на Дубай, ама с повече зеленина, хич не им хванах вяра.   Благодарение на природните богатства на Казахстан – нефт, газ и уран, Астана се е превърнала в еталон за модерна архитектура. Подобният на юрта мол „Хан Шатир” е построен от прочутия архитект Норман Фостър.  Търговският център разполога с динозавърски парк и плаж с пясък и вълни, на които може да се кара сърф.   Никой не минава през Астана без да се отбие във високата 150 метра кула Байтерек,  в превод от казахски - топола. Сградата е дело на Норман Фостер, също като и пирамидата на Двореца на мира и съгласието. В дизайна й е залегнала легендата за магичната птица на щастието Самрук, която поставя яйце в клоните на познатото от фолклора Дърво на живота. Кулата символизира традициите, втъкани в основата на казахстанската държава, както и стремежът към технологичен прогрес.   Златното кълбо на върха й тежи 300 тона. Отгоре можете да разгледате Астана докъдето ви поглед стига, а вътре да видите символите на 17 религии. Не бива да пропускате и задължителния ритуал – да поставите длан в отливка от ръката на президента Назърбаев и да си намислите нещо. Местните се кълнат, че всяко желание се сбъдва.   Най-големият ми журналистически късмет, обаче бе възможността да присъствам на световната премиера на тържествената ода „Искрящата Астана”.  Дори и без музиката, сградата на Държавния театър за опера и балет е архитектурна кантата.  Построена е за три години от специалисти от 33 страни -  албански зидари, френски интериорни дизайнери, италиански майстори по акустиката и германски инженери за сценичните машинарии. Резултатът  е един от най-уникалните театри в света и най-мащабният в Централна Азия. Отвън постройката силно напомня Болшой театър, а залата  - творчески прочит на Ла Скала. Само сцената е на площ 1500 квадратни метра, а целият театър с 60 гримьорни е над 3000. Фоайето е постлано с италиански мрамор,  тежкият 150 тона кристален полилей е от Бохемия. Всичко това е съчетано с типични казахски мотиви и 3Д стенописи.   Тук са гастролирали световни светила като Пласидо Доминго и Хосе Карерас, Анна Нетребко и Зубин Мета,  Елена Образцова и Валерий Гергиев.    ", "date": "2018.07.14", "title": "Потомка на Йовков разказва за Ангола и Южна Африка"}
{"url": "http://epicenter.bg/article/Belgiya-pobedi-s-2-0-Angliya-za-bronzoviya-medal-ot-Mondiala-/159243/8/0", "text": "На стадион „Крестовски“ в Санкт Петербург Белгия победи с 2:0 Англия в мач за бронзовия медал на Мондиала в Русия.  Голмайстори за белгийците станаха Тома Мюние в 4-ата и Еден Азар в 82-ата минута.  Така те постигнаха най-доброто си класиране на световно първенство в историята.  Финалът за третото място вече не е безсмислен. След 1994 година, когато България отстъпи срещу Швеция с 0:4, ФИФА спря да дава медали и на двата отбора.  ", "date": "2018.07.14", "title": "Белгия победи с 2:0 Англия за бронзовия медал от Мондиала "}
{"url": "http://epicenter.bg/article/Moskva--Nyama-nikakvi-dokazatelstva-za-obvineniyata-na-SASht-sreshtu-12-ruski-voenni-razuznavachi-/159197/7/0", "text": "Руското външно министерство заяви, че няма доказателства обвинените от Вашингтон 12 души да са свързани с руското военно разузнаване или да са проникнали в компютри на Демократическата партия на Съединените щати, предаде Ройтерс, цитирана от БНР.  Вчера американското министерство на правосъдието обяви, че е повдигнало обвинения срещу 12 руски военни разузнавачи заради хакерски действия по време на президентските избори в САЩ през 2016 г. Твърди, се че тогава е извършено проникване в компютри на екипа на кандидата на демократите за президент Хилари Клинтън и на други представители на партията. Обвиненията бяха обявени от заместник-министъра на правосъдието Род Розенщайн:  \"Предявени са поименни обвинения на 12 руски офицери... Единайсет от ответниците са обвинени в участие в заговор за незаконно проникване в компютри, кражба на документи и разпространяването на тези документи в интернет, с намерението да се повлияе на изборите\", каза Розенстайн.  Според руското външно министерство обаче това обвинение цели да развали атмосферата преди срещата на върха между президентите на Съединените щати и Русия Доналд Тръмп и Владимир Путин в понеделник в Хелзинки.  Междувременно лидерът на демократите в Сената на САЩ Чък Шумър призова президента Доналд Тръмп да отмени предвидената в понеделник среща с руския президент Владимир Путин заради повдигнатите обвинения срещу 12-те служители на руското военно разузнаване.  Белият дом потвърди, че срещата между Тръмп и Путин ще се състои по график в понеделник в Хелзинки въпреки призива на Шумър, предаде Франс прес.  ", "date": "2018.07.14", "title": "Москва: Няма никакви доказателства за обвиненията на САЩ срещу 12 руски военни разузнавачи "}
{"url": "http://epicenter.bg/article/Germanski-diplomat--Ne-izklyuchvam-nov-razriv-v-koalitsiyata-v-Berlin-zaradi-NATO-/159198/7/0", "text": "Германия няма да изпълни условието, поставено от Доналд Тръмп за незабавно увеличение на военния бюджет. Това заяви германският министър на финансите от социалдемократическата партия Олаф Шолц, предава БНР.  \"Не изключвам нов разрив в управляващата коалиция\", прогнозира пред \"Хоризонт\" д-р Хенинг Риике от Германското дружество за външна политика.  \"Дискусията по тази тема в Германия тепърва предстои. Канцлерът Меркел трябва да защити исканията за повече пари за отбрана, но трябва да е пределно ясно - Германия сама се е вкарала в този капан, защото се е ангажирала с целта от Уелс да заделя 2% от БВП за отбрана, а все още е далеч под тази сума.\"  Густав Гресел от Европейския съвет по външна политика коментира за предаването \"Събота 150\", че свеждането на НАТО до финансов спор води до задънена улица:  \"Дискусията за финансите е контрапродуктивна, защото отвлича вниманието от далеч по-важния въпрос за бойните способности на НАТО. Обявената цел от 2% от БВП е само едната страна на медала. Другата важна цел са 20-те процента от военния бюджет, които трябва да се инвестират във въоръжение. Това Тръмп напълно умишлено премълчава.\"  ", "date": "2018.07.14", "title": "Германски дипломат: Не изключвам нов разрив в коалицията в Берлин заради НАТО "}
{"url": "http://epicenter.bg/article/Rumaniya-prekrati-poletite-na-iztrebitelite-si-MiG-21-sled-katastrofa-/159203/7/0", "text": "Румъния прекратява използването на всичките си налични изтребители МиГ-21 от съветската епоха до приключването на разследването на скорошната катастрофа с такъв самолет по време на авиошоу край град Констанца, предават Balkan Insight и Агенция \"Фокус\".  „След трагедията на авиошоуто от миналата седмица, в съответствие с процедурите по време на разследването, тези изтребители ще останат на земята“, заяви министърът на отбраната на Румъния Михай Фифор.  Той допълни, че румънското пространство няма да остане без защита – ще го патрулират четири британски изтребителя „Eurofighter Typhoon“.  Румънската армия пази в тайна броя на старите си МиГ-21, но медиите смятат, че те са около 30.  Румъния купи наскоро 12 изтребителя втора употреба Ф-16 от Португалия, но те все още не са годни за употреба, защото пилотите им все още се тренират.  ", "date": "2018.07.14", "title": "Румъния прекрати полетите на изтребителите си МиГ-21 след катастрофа "}
{"url": "http://epicenter.bg/article/Tramp-v-Shotlandiya--Shte-igrae-golf-na-igrishteto-si-v-grafstvo-Earshar-/159206/7/0", "text": "Късно снощи първата американска двойка кацна в Шотландия, където ще прекара уикенда в притежавания от Доналд Тръмп голф-комплекс \"Търнбъри\", предава Канал 3.  При кацането в Перстуик Доналд и Мелания Тръмп бяха посрещната от британския министър за Шотландия Дейвид Мъндел. Тръмп обаче едва ли ще се срещне с първия министър на Шотландия Никола Стърджън, с която са в хладни отношения.  Очаква се президентът на САЩ да играе голф в притежавания от него комплекс в шотландското графство Еършър, докато продължават протестите срещу посещението му в цялото Обединеното кралство.  Тръмп пристигна в Шотландия снощи след като приключи двудневното му работно посещение. Тръмп, чиято майка е шотландка, и съпругата му Мелания ще прекарат уикенда в хотела \"Търнбери\", също негова собственост.  Демонстрация срещу него се очаква в шотландския парламент в Единбург. Около 250 000 демонстранти се събраха вчера в Лондон, по данни на организаторите на протеста.  Шотландската част от престоя на първата американска двойка се определя като \"частно посещение\".  Тръмп често говори за любовта му към Шотландия и нейния народ и често идваше през годините, но сега е за първи път там, откакто стана американски президент.  ", "date": "2018.07.14", "title": "Тръмп в Шотландия! Ще играе голф на игрището си в графство Еършър "}
{"url": "http://epicenter.bg/article/Frantsiya-otbelyazva-natsionalniya-si-praznik-14-yuli-predi-finala-s-Harvatiya/159212/7/0", "text": "Франция празнува днес националния си празник, който се слива с футболната еуфория преди утрешния финал Франция-Хърватия на световното първенство по футбол. 110 000 служители на реда охраняват страната по време на празничните събития, предава БНР.   Президентът Еманюел Макрон откри тържествения парад. Тази година на специална почит са гражданските сили за сигурнст: полицаи, пожарникари и военни, ангажирани в борбата с тероризма, но и в бедствия като урагана във френските Антили миналата година. Френската армия се ползва с широко доверие сред французите - 90% според направеното за празника проучване на института \"Одокса\".   В небето парадът започна със спектакъла на въздушните патрули, които изписаха във въздуха френския трибагреник. На борда се намират трима военни, ранени в мироопазващи операции, а последният френски космонавт Тома Песке ще прелети над Париж с военен самолет Рафал.   След президента на САЩ Доналд Тръмп миналата година на днешния празник страните гостенки са Япония и Сингапур. Тържеството ще завърши с военно-музикален спектакъл и \"Химн на любовта\", изпълнен от певицата Жюли Шерие. Пред Айфеловата кула довечера предстои празничният концерт и фойерверки, а край нея вече е готова гигантската фен зона за 90 000 души за утрешния мач. Футболът облече Франция в националните цветове - трибагрениците се веят от балконите, а сините фланелки на френския отбор се изчерпаха от магазините.   Приповдигната атмосфера и небивало единство красят Франция на днешния национален празник, който може да прерасне в \"безкраен празник\" след утрешния футболен финал. Властите са предвидили всички сценарии: 12 000 полицаи и 3 000 специалисти по първа помощ бдят над Париж. Атмосферата е благосклонна към президента Макрон, който иначе е загубил доста рейтинг в последно време.  ", "date": "2018.07.14", "title": "Франция отбелязва националния си празник 14 юли преди финала с Хърватия"}
{"url": "http://epicenter.bg/article/Izraelski-iztrebiteli-i-dronove-udariha-voenni-obekti-na-Hamas-v-ivitsata-Gaza-/159213/7/0", "text": "Израелски изтребители и безпилотни самолети извършиха въздушни удари срещу военни обекти на Хамас в ивицата Газа рано тази сутрин, съобщи командването на израелската армия, цитирано от ДПА и БТА.  Двама души са били ранени при атаката според парамедици. Цел на ударите бил \"нападателен терористичен тунел в южната част на Газа и още няколко терористични мишени във военни обекти из цялата ивица\", се казва в съобщението.  Според армията в тези обекти на ислямисткото движение Хамас се подготвяли терористични нападения палежи, а освен това в тях били обучавани и бойци на организацията. По време на израелската атака от Газа били изстреляни около 17 ракети към израелската територия, пет от които били прехванати от израелската система за противовъздушна отбрана \"Купол\".  Въздушните удари били нанесени в отговор на предишна атака с ръчна граната срещу израелски войник на границата с Израел в сектор източно от град Рафах в южната част на ивицата. Войникът получи наранявания със средна тежест и бе настанен в израелска болница за лечение според говорител на израелската армия, цитиран от местни медии.  Вчера имаше сблъсъци между палестински демонстранти и израелски войници в източната част на Газа, близо до границата с Израел, при които бе убито 15-годишно палестинско момче, а над 200 души бяха ранени.  ", "date": "2018.07.14", "title": "Израелски изтребители и дронове удариха военни обекти на Хамас в ивицата Газа "}
{"url": "http://epicenter.bg/article/Uchenite-pritesneni--Supervulkan-zaplashva-Evropa-/159218/7/0", "text": "Зачестилите земетресения в Бавария, Саксония и съседните чешки земи са повод геофизиците да излязат публично с въпроса дали вулканът под германската провинция Бавария се пробужда, съобщава БГНЕС.  „Регистрираме засилена активност“, потвърди Торстен Дам от германския Център за геофизични изследвания в Потсдам. Той посочи, че земетресенията стават все по-силни и че цикличността намалява.  Само през пролетта има регистрирани повече от 1000 земетресения. Повечето от тях са били прекалено малки, за да бъдат усетени, но около дузина са изплашили хората наоколо.  \"Смятаме, че наблюдаваме пробуждането на вулкан\", каза Дам, добавяйки, че много неща сочат за това, като например фактът, че във водния басейн Егерер се оформя резервоар с магма.  \"В продължение на три десетилетия измерванията в този регион показват нарастващ интензитет. Тъй като става въпрос за бавен процес, това е относително кратко време \", каза Дам.  Неговата теза се подкрепя от факта, че подземната активност от 1997 г. насам все повече се увеличава. Със сензори на дълбочина 400 метра Дам и международният му екип ще проучват подземните събития.  \"С това ще имаме възможност да регистрираме още по-слаби трусове и да слушаме по-добре и по-надълбоко земята\", обясни Дам, добавяйки, че се надява сондирането да започне тази година.  ", "date": "2018.07.14", "title": "Учените притеснени: Супервулкан заплашва Европа "}
{"url": "http://epicenter.bg/article/250-hilyadi-v-London-na-protest-sreshtu-Tramp--VIDEO--/159220/7/0", "text": "250 хиляди души са участвали в големия протест срещу Доналд Тръмп в Лондон. Заради шествията бяха затворени няколко централни улици. Отпуските на всички полицаи бяха прекратени и хиляди бяха изпратени да охраняват митингите, предава Нова тв.  Протестиращите твърдят, че Тръмп е расист, женомразец и ксенофоб и не го искат в страната.  Програмата на президента беше направена така, че той да прекара възможно най-малко време в столицата. Заедно с първата дама Мелания Тръмп, милиардерът вече е в Шотландия, където ще играе голф и ще си почива.  А от Белия дом обявиха, че срещата на Доналд Тръмп с Владимир Путин ще се състои както е планирано в понеделник. Сенатори във Вашингтон искаха тя да бъде отменена. Причината е обвинението, което повдигнаха федералните власти на 12 руски шпиони, че са се опитали да повлияят на президентските избори през 2016-та.  ", "date": "2018.07.14", "title": "250 хиляди в Лондон на протест срещу Тръмп (ВИДЕО) "}
{"url": "http://epicenter.bg/article/SASht-planirat-sazdavaneto-na-novi-voenni-bazi-v-Irak-i-v-Kuveyt-/159223/7/0", "text": "Въоръжените сили на САЩ планират да създадат нови военни бази на територията на Ирак и на Кувейт, предава ТАСС, позовавайки се на иракски медии.  Според иракския телевизионен канал „ПресТВ“ американците имат намерение да създадат летище в иракската провинция Анбар за контрол на пътя, който съединява Багдад и Дамаск, а също на западната част на страната.  Отбелязва се, че военната база ще стане третата в провинцията редом с летища „Айн ал Асад“ и „Хабания“.  Американските военни също ще открият военна база в Кувейт, която ще стане основна точка за логистичното осигуряване и най-голям пункт за разполагане на сили в Близкия изток.  ", "date": "2018.07.14", "title": "САЩ планират създаването на нови военни бази в Ирак и в Кувейт "}
{"url": "http://epicenter.bg/article/Dzhendari-vzeha-glavata-na-lekar-hristiyanin--zashtoto-kazal-istinata-za-biologichniya-pol-/159226/7/0", "text": "Лекар във Великобритания с 26-годишна практика е на път да изгуби работата си, но не заради напрежението или безкрайните нощни смени, а заради една реплика. Дейвид МакКерет е на косъм да остане без работа заради нещо, което вбесило борците за правата на хората с особена сексуалност, съобщава „Дейли Мейл“.  МакКерет получил предложение да работи в департамента за труд и пенсиониране, където да оценява степента на инвалидност на хората, подали молби за това. По време на инструктаж му било обяснено, че в удостоверенията трябва да бъде записан такъв пол на кандидатите, какъвто те сами си посочат. С други думи, ако мъж влезе в офиса му, настоявайки, че е жена, докторът трябва да се отнася с него като с жена и да му говори в женски род.  На фона на натиска, на който са подложени британското правителство и здравната система по въпросите на транссексуалните, МакКерет бил наясно, че ще се сблъска с подобна директива. Въпреки това избрал да не се подчини.  „Като християнин вярвам, че полът се определя биологично и генетично“, заявява 55-годишният лекар. Той е напълно наясно каква реакция ще отприщи поведението му в общността на хомосексуалистите и транссексуалните.  „Бях уплашен, наистина ужасен. Знаех, че това може да е краят на работата ми като лекар, но не бих могъл да живея със себе си, ако си замълча. Би било безчестие и не исках да живея в лъжа.  Очаквано, договорът му с департамента набързо бил прекратен заради отказа му да използва правилните местоимения спрямо хора, които се идентифицират с противоположния пол. Това се счита за обида според закон, приет през 2010 година.  „Не мога да си намеря работа в никой държавен департамент. Ще ми треснат вратите в лицето. И не мисля, че здравната система ще ме наеме отново. Наранен съм, но съм и облекчен, защото казах това, което исках, защото вярвам с цялото си сърце, че Бог ни е направил мъже и жени и трябва да ми е позволено да вярвам в това“, каза още той.    ", "date": "2018.07.14", "title": "Джендъри взеха главата на лекар-християнин, защото казал истината за биологичния пол "}
{"url": "http://epicenter.bg/article/Erdogan--NATO-tryabva-da-zasili-dialoga-s-Rusiya-/159227/7/0", "text": "НАТО трябва да засили каналите си за диалог с Русия, заяви турският президент Реджеп Тайип Ердоган пред журналисти, които го съпровождаха на срещата на върха на НАТО в Брюксел, съобщава в. \"Дейли сабах\", цитиран от БТА.  \"Откроихме необходимостта от засилване на политическия и военен диалог с Русия, за да бъдат минимализирани военните рискове и да бъде установена прозрачност\", каза вчера Ердоган на борда на самолета на връщане в Турция.  По повод на очаквания в понеделник разговор между президентите на САЩ Доналд Тръмп и Русия Владимир Путин в столицата на Финландия Ердоган каза, че смята тази среща за много важна и че Анкара ще следи как ще протече тя.  Турският президент посочи, че има планиран разговор с Путин за днес, на който ще предложи на руския си колега да се съберат на среща на върха в Турция, за да обсъдят регионални въпроси.  \"Ако той (Путин) приеме, това би било добре и за нас. Бихме могли да поканим още една-две държави на срещата. По този начин, смятам, бихме направили обстановката в региона по-стабилна\", заяви Ердоган.  Лидерът на Турция каза, че при разговора си с Тръмп покрай срещата на НАТО е обсъдил с него ситуацията в Манбидж, Северна Сирия, и покупката на изтребители Ф-35 от САЩ. Ердоган е получил уверения от американския президент, че сделката за самолетите, за които Турция вече е платила 800 милиона долара и остава последна вноска от 100 милиона долара, ще бъде изпълнена, както следва.  По повод на Манбидж Ердоган увери, че продължава реализирането на пътната карта, договорена със САЩ. Той обаче подчерта, че същинската цел на Анкара е САЩ да прекратят сътрудничеството си със сирийската кюрдска милиция Сили за защита на народа. Но по думите му това, изглежда, не е в дневния ред на Вашингтон засега.  По време на срещата на върха в Брюксел на 11 и 12 юли Ердоган разговаря и с германския канцлер Ангела Меркел, с която е обсъдил споразумението между Турция и ЕС за възпиране на миграцията към Европа.  \"На срещата обсъдихме прехвърлянето на средствата, договорени в рамките на споразумението от 18 март. Ние казахме, че трансферът трябва да бъде ускорен\", посочи Ердоган.  Той добави, че Анкара продължава да има безпокойства и по отношение на присъствието и дейностите на членове на Фетхуллахистката терористична организация (ФЕТО) и на активисти на Кюрдската работническа партия (ПКК) в Германия. По думите му тези тревоги са били изразени пред Меркел, като е бил поискан по-решителен подход в това отношение от страна на Берлин.  Ердоган подчерта също, че Турция полага усилия да поеме своя дял от осигуряването на финансирането на НАТО, като посочи, че подкрепата на Турция в момента е около 1,8 процента от БВП. \"Разбира се, ние сме похарчили също така около 30 милиарда долара за оборудване и муниции\", изтъкна още президентът на Турция.  ", "date": "2018.07.14", "title": "Ердоган: НАТО трябва да засили диалога с Русия "}
{"url": "http://epicenter.bg/article/Siriyskite-buntovnitsi-predavat-na-rezhima-tezhkite-si-orazhiya-v-grad-Daraa-/159229/7/0", "text": "Сирийските бунтовници започнаха днес да предават на режима тежките си оръжия в южния град Дараа по силата на споразумението от 6 юли, предвиждащо разоръжаване на въстаниците. Това съобщи официалната агенция САНА, предадоха Франс прес и БТА.  Силите на Дамаск получиха днес от тях тежки боеприпаси и други материали; операцията ще продължи, докато бъдат предадени всички оръжия, се казва в информацията.  Режимът на Башар Асад и руските му съюзници успяха със светкавична офанзива, започнала на 19 юни, да надвият бунтовниците в региона, смятан за люлка на метежа срещу сирийския президент. Въстаниците се съгласиха да предадат на правителството контролираната от тях част от град Дараа и подписаха споразумение за \"помирение\", което АФП оприличава \"по-скоро на капитулация под егидата на Москва\".  Документът предвижда спиране на огъня, връщане на държавните институции във въстаналите райони и предаване на едро- и среднокалибрените оръжия от бунтовниците.  Режимът вече бе превзел почти цялата провинция Дараа, но до момента процедурите, предвидени в споразумението, не бяха започнали в едноименния град, уточнява АФП.  Регионът е много важен за режима, тъй като граничи с Йордания и граничната зона е от голямо значение за външната търговия на Сирия.  Благодарение на военната подкрепа от съюзниците си, най-вече Русия и Иран, властта в Дамаск вече контролира над 60 на сто от територията на страната, добавя агенцията.  ", "date": "2018.07.14", "title": "Сирийските бунтовници предават тежките си оръжия в град Дараа "}
{"url": "http://epicenter.bg/article/Tramp-obvini-Obama-v-bezdeystvie-otnosno-ruskata-namesa-v-izborite-v-SASht-/159230/7/0", "text": "Американският президент Доналд Тръмп обвини в бездействие администрацията на своя предшественик Барак Обама относно твърденията за руска намеса в президентските избори в САЩ през 2016 г., предаде Ройтерс, цитирана от БТА.  Вчера федерален съдебен състав обяви, че служители на руското военно разузнаване чрез хакерски операции са следили компютрите на Хилари Клинтън и на Демократическата партия по време на предизборната кампания тогава и са откраднали огромно количество чувствителна информация, която била използвана за нейното дискредитиране и в полза на републиканците, чийто кандидат бе Тръмп. На 12-те предполагаеми сътрудници на ГРУ - руското военно разузнаване, идентифицирани от ФБР, бяха предявени задочни обвинения в рамките на разследването за руска намеса в изборите.  \"Историите, които чухте вчера за 12 руснаци, са се развили по време на управлението на администрацията на Обама, а не по време на администрацията на Тръмп. Защо те (хората на Обама) не са направили нищо по онова време, особено когато стана известно, че ФБР е информирало президента Обама за това още през септември, преди изборите\", писа в Туитър Тръмп, който в момента е на посещение във Великобритания.  \"Къде е сървърът на Националния комитет на Демократическата партия, и защо ФБР не го взе под свой контрол\", попита Тръмп в Туитър.  ", "date": "2018.07.14", "title": "Тръмп обвини Обама в бездействие относно руската намеса в изборите в САЩ "}
{"url": "http://epicenter.bg/article/Bivsh-premier--Pritesneniyata-na-Polsha-otnosno-ruskata--quot-zaplaha-quot--sa-bezsmisleni-/159232/7/0", "text": "Притесненията на Полша относно предполагаема военна агресия от Русия нямат никаква логика, тъй като Москва дори няма претекст за офанзива срещу страната, заяви бившият министър-председател на Полша Лешек Милер (2001 – 2004) в интервю за Sputnik в събота.  „Вярвам, че Русия няма да се намеси в никоя страна-членка на НАТО. Нито една от натовските държави не е заплашена от агресия от страна на Русия, тъй като подобна агресия към Литва, Латвия, Естония или Полша би означавала война с целия Алианс и, следователно, Трета световна война. Никой няма да тръгне натам, нито в Москва, нито пък във Вашингтон или Брюксел“, заяви Милер.  Той припомни, че Русия дори няма аргументи, които да използва като претекст за инвазия на Полша.  „Няма териториални спорове между Полша и Русия. В Полша няма руско малцинство, което Русия би искала да подкрепи. Полша няма нищо откъм природни ресурси, което Русия да няма. При такъв случай защо Русия би нападнала Полша?“, пита Милер.  Според бившия премиер отношенията между Москва и Варшава не могат да бъдат подобрени без импулс на най-високо ниво, като отбеляза че засега няма признаци на промяна.  „Ситуацията е много лоша. Последното събитие, което трябваше да бъде организирано преди няколко години – годината на руска култура в Полша и годината на полска култура в Русия – не се състоя. Така че можем да кажем, че отношенията са в застой. Без някакъв импулс на най-високо ниво в Полша, както и в Русия, нищо няма да се промени, тъй като полската политика е базирана на антируско отношение“, отбеляза Милер.  Той добави, че антируското отношение тактично се е превърнало в част от официалната държавна доктрина на Полша, което е довело отношенията с Москва до настоящето им ниво.   ", "date": "2018.07.14", "title": "Бивш премиер: Притесненията на Полша относно руската \"заплаха\" са безсмислени "}
{"url": "http://epicenter.bg/article/Tsipras--Nyama-makedonsko-maltsinstvo--dogovorat-napalno-zashtitava-interesite-na-Gartsiya--/159247/7/51", "text": "\"Договорът признава съответните решения на ООН от 1997 година, когато езикът на нашите съседи е регистриран като македонски, но с договора има допълнителна и ясна формулировка, че езикът принадлежи към семейството на южнославянските езици. Както се посочва в договора, това ясно го отделя от гръцко-македонското езиково наследство и гръцката цивилизация“, заяви министър-председателят на Гърция Алексис Ципрас в изявление, публикувано на своята интернет страница, цитирано от скопското електронно издание „МКД“ и \"Агенция \"Фокус\".  В по-широко изявление Ципрас тълкува точките от договора, които, според него, представляват голяма дипломатическа победа и изпълняване на червените линии, очертани от гръцката външна политика.  „Договорът също така предвижда, че гражданството в пътническите документи на нашите съседи, няма да се пише както досега „македонски“, а „македонски/гражданин на Северна Македония“, заяви Ципрас.  Гърция ще признае само гражданството на съседните граждани като „граждани на Северна Македония“.  „Все пак, от огромно значение за нас е това, че нашите съседи поеха отговорността да отстранят от конституцията си всички елементи, които могат да се тълкуват като иредентистки. Например, термините за македонското малцинство се елиминират, както и необходимостта от тяхната защита. От члена за защита на границите ще бъдат премахнати проблематичните препратки, които са включени. Накрая, всички исторически и иредентистки препратки ще бъдат отстранени от преамбюла на тяхната конституция“, се казва в съобщението на Ципрас.  Той припомня, че ако конституционните промени не бъдат успешно завършени, поканата за присъединяване към НАТО ще бъде отказана, а преговорите за членство в Европейския съюз няма да започнат.  „По този начин Гърция напълно защити своите интереси и не се отказва от относителните си предимства в преговорния процес“, пояснява гръцкият премиер.  „Дълбоко съм убеден, че този договор представлява важна дипломатически победа и голяма историческа възможност. Гръцкото правителство напълно защити своите червени линии, всичките червени линии на нашата национална позиция, което е установена в последните 20 години“, допълни още Ципрас.  ", "date": "2018.07.14", "title": "Ципрас: Няма македонско малцинство, договорът напълно защитава интересите на Гърция! "}
{"url": "http://epicenter.bg/article/Kak--Marsilezata--stana-himn-na-Frantsiya-i-na-svobodata-/159210/11/61", "text": "„Напред, деца на Родината!“ С тези думи започва „Бойна песен на Рейнската армия“, създадена в нощта срещу 26 април 1792 г. от военния инженер Клод-Жозеф Роже дьо Лил (1760 – 1836). Офицерът я написва по идея на кмета на Страсбург Фредерик дьо Дитрих, който е обзет от патриотичен порив при новината за обявената война с Австрия. Химнът придобива огромна популярност след като под неговите звуци части на Френската гвардия от Марсилия пристигат в Париж на 30 юли, за да се присъединят към атаката срещу двореца Тюйлери.  През септември 1792 г. химнът на марсилците се превръща в „Марсилезата“ и официално е предложен на военното министерство като химн на сражаващата се република. „Марсилезата“ има такъв успех по времето и след Френската революция, че на 14 юли 1795 г. с декрет е обявена за национален химн.  Политическите промени във Франция при сменящите се режими и трите последователни революции (1830, 1848 и 1871 г.) се отразяват и на съдбата на творбата. Интересен факт е, че Наполеон Бонапарт не харесва „Марсилезата“ и макар тя да съпровожда победните му походи в Италия, я заменя с химна „Да бдим за добруването на империята“. Но след поражението в Русия именно „Марсилезата“ влива сили в редиците на гвардейците при Ватерло.  По време на монархическата реставрация песента е обявена за „размирническа“, но победно се завръща през революционните дни на февруари 1830 г., символично изобразени в знаменитата картина на Делакроа „Свободата води народа“. Точно тогава младият композитор Ектор Берлиоз оркестрира „Марсилезата“ и по този начин създава „официалната“ версия на химна за „голям оркестър и хор“, за да бъде пята от „всеки, който има глас, сърце и кръв във вените си“ (както пише самият Берлиоз в спомените си).  За известно време при Втората република „Марсилезата“ е много ценена, но след преврата от 1851 г. отново става „подозрителна“ и бъдещият Наполеон III безуспешно ѝ търси заместница. Възражда се по време на войната срещу Прусия от 1870 г. Пеят я войниците на бойното поле, както и участниците в Парижката комуна. Скоро песента се превръща в символ на новата република, а на 14 февруари 1879 г. парламентът я определя като „френски национален химн“. Тогава обаче, тя е отхвърлена от някои революционери, които я смятат за химн на властващата буржоазия. През 1888 г. се появява Интернационалът, който на социалистическите конгреси между 1900 и 1910 г. се възприема като истинската песен на революционната работническа класа.  Французите се обединяват около „Марсилезата“ по време на Първата световна война (1914 – 1918). През 20-те години комунистическата партия все още отдава предимство на Интернационала, но след създаването на Народния фронт (1935), преосмисля отношението си и приема, че „Марсилезата“ е революционна песен, химн на свободата. По време на подчинения на Хитлер режим „Марсилезата“ отново е в „немилост“ и е заменена от „Ето ни, маршале“. Възвръща ореола си през 1944 г., когато Париж ликува при освобождението си от нацизма.  В Конституцията от 1958 г. „Марсилезата“ е утвърдена като национален химн на Франция. Творба, която бива издигната в култ, по-късно отхвърлена, мразена, после реабилитирана и пак забранена, но дочакала триумфалното си завръщане.   Родена като бойна революционна песен от перото на Роже дьо Лил, с течение на годините „Марсилезата“ се превръща в символ на републиката и химн за прослава на френската нация, а днес по цял свят се възприема като универсален химн на свободата.  ", "date": "2018.07.14", "title": "Как „Марсилезата“ стана химн на Франция и на свободата "}
{"url": "http://epicenter.bg/article/Sedemte-nay-pametni-momenta-ot-evropeyskoto-turne-na-Tramp-/159215/11/33", "text": "Американският президент Доналд Тръмп кацна в Брюксел във вторник вечерта и в четвъртък следобед се отправи към Великобритания. За краткото време, в което Тръмп беше в Белгия, той успя да обиди почти всички, след това в Обединеното кралство той направи същото. Аналитичното политическо издание \"Политико\" описа 7-те най-паметни моменти от европейското турне на Тръмп, предава БГНЕС.  С какво закусва американският президент? Очевидно с германци. Германският канцлер Ангела Меркел щеше да се задави с ръжения си хляб на закуската в сряда по време на сутрешната среща на НАТО с генералния секретар на алианса Йенс Столтенберг, когато Тръмп заяви, че Германия е „тотално контролирана от Русия”, като подплати твърдението си със спорният проект \"Северен поток 2\".  „Мисля, че е доста тъжно, когато Германия прави огромни нефтени сделки с Русия, на място, което ти трябва да пазиш от Русия и Германия отиде и плаща милиарди долара годишно на Русия”, заяви Тръмп при своята реч за откриването на закуската, който се излъчваше на живо по телевизията.  „И така, ние пазим Германия, пазим Франция, пазим всички тези държави. И голяма част от тези държави отиват и сключват сделки за тръбопроводи с Русия, като така те внасят милиарди долари в руската каса”, каза Тръмп и допълни „за мен това е много неуместно”.  Меркел, разбира се отвърна на удара и сподели, че „лично съм виждала окупацията на СССР над една част от Германия и се радвам, че сега сме независими”.  И часове след закуската Тръмп рязко смекчи тона си.  „Ние имаме една много, много добра връзка с канцлера и имаме едни много здрави взаимоотношения с Германия”, заяви Тръмп по време на пресконференция с Меркел.  Тръмп (обикновено) е в много по-добри отношения с Еманюел Макрон, отколкото, с който и да е от друг от европейските лидери и доказа това в НАТО. След като американският президент поздрави своя колега да тяхното управление и тяхната „желязна” връзка, Макрон започна да говори на френски пред репортерите. Това накара Тръмп да се засмее и да сподели, че изобщо си няма и на идея какво казва френският президент, но „звучи толкова красиво”.  Тогава Макрон смени на английски и обясни „аз просто припомнях, че преди година вие бяхте в Париж с жена си по повод Деня на Бастилията. Ние работим заедно от вече 12 месеца. Взехме някои прекрасни решения и бих се радвал да продължим да работим заедно”, допълни френският президент.  Тогава репортер отправи въпрос към Макрон, дали е съгласен с тезата на Тръмп, че Германия е „пленена” от Русия. Френският президент отвърна - „Не”.  В сряда Тръмп предложи страните членки на НАТО да удвоят процентните си разходите си да отбрана спрямо БВП, което беше в подкрепа на неговото продължително оплакване, че САЩ си грижи твърде много от отбраната на алианса.  „По време на коментар на президента на срещата на НАТО той е предложим страните, не само да изпълнят настоящият си целеви процентен разход от 2% от БВП, който да отива за отбрана, но дори да го увеличат до 4%”, заяви говорителката на Белия дом Сара Сандърс.  Лидерите на НАТО в Брюксел заявиха, че американският президент се е шегувал, наполовина за увеличението (което означава и че е бил наполовина сериозен).  Към този момент лидерите на НАТО бяха абсолютно разтърсени и точно тогава Тръмп заплаши, че ще напусне алианса. В четвъртък той закъсня за срещата на Северно Атлантическия Съвет, който е най-висшият орган за взимане на политически решения и прекъсна срещата, която вече беше в ход. Тя беше с президентите на Украйна и Грузия.  Взимайки думата, Тръмп предупреди, че „ще има последствия” ако съюзниците не увеличат разходите си за отбрана и заплаши, че ако това не се случи САЩ „ще продължат по свой собствен път”.  И докато някои лидери, включително Макрон заявиха, че Тръмп никога не би заплашил, че ще напусне, други интерпретираха изказването му точно така.  „Казах на хората ми, че ще бъда много нещастен ако те не спазят техните задължения на време, защото САЩ пращат огромна сума”, заяви Тръмп по време на пресконференция, която продължи около половин час.  Попитан какво ще се случи, ако съюзниците му не спазят желанията му, Тръмп отговори - „Те ще”.  Преди да се отправи от Брюксел, към Лондон Тръмп вече беше започнал с критиките си към Мей. „Бих искал да кажа, че Брекзит е Брекзит”, каза той пред репортери по време на пресконференцията на НАТО.  „Хората гласуваха да скъсат и аз си представях, че точно това ще се случи, но може би в момента нещата поемат в малко по-различна посока и не знам дали точно за това са гласували” британските граждани.  „Четох доста за Брекзит в последните дни и изглежда, че нещата се развиват по различен начин и ще останат поне от част обвързани с ЕС”, заяви той.  Докато Тереза Мей беше домакин на вечеря в чест на Тръмп в дворецът Бленхайм стана ясно, че Тръмп е дал интервю за британският вестник „Сън”, в което казва, че новата стратегия на британският премиер ще „убие” бъдещата сделка със САЩ.  В това интервю президентът на САЩ, също така изразява и подкрепата си към бившият външен министър на страната Борис Джонсън, като подходящ за поста министър-председател.  „Ако сключат сделката по този начин, ние по-скоро ще трябва да сключваме сделка с ЕС, а не с Великобритания, така че вероятно това ще убие сделката. Защото вече си имаме достатъчно проблеми с ЕС. В момента ние се отказваме от ЕС, защото той не ни третира честно по въпросите свързани с търговията”, заяви Тръмп пред „Сън” по темата за Брекзит и за бъдещето на сделката за свободна търговия между САЩ и Обединеното кралство.  Тръмп заяви, че интервюто в „Сън” е „фалшива новина”, след като беше попитан, как се чувства, критикувайки домакина си. Това се случи по време на пресконференция в Чекърс (за който Тръмп заяви, че само е чел в учебниците по история).  Там той сподели, че е казал в интервюто и много мили неща за Мей, но те не са намерили мястото си в статията.  След това той отпътува, за да се срещне с английската кралица в двореца в Уиндзор. За нея Тръмп заяви, че тя е „една невероятна жена”.  ", "date": "2018.07.14", "title": "Седемте най-паметни момента от европейското турне на Тръмп "}
{"url": "http://epicenter.bg/article/Viziyata-na-Si-Dzinpin-za-globalnata-politicheska-deystvitelnost/159216/11/0", "text": "Контрастът между безредието в Запада, видим на срещата на НАТО и Г7 в Канада, и нарастващото международно самочувствие на Китай става все по-явен, коментира бившият министър-председател на Австралия Кевин Ръд пред Market Watch.   През изминалия месец Китайската комунистическа партия (ККП) проведе своята Централна конференция по въпросите за външните работи, втората след 2012 г., когато президентът Си Дзинпин пое управлението на Китай. Тези срещи не са ежедневни събития, смята Ръд. Те са най-ясният израз на начина, по който китайските управляващи виждат мястото на своята страна в глобален план, но без да споделят много за нея пред света. Последната подобна конференция, провела се през 2014 г., беляза зачеркването на афоризма на Дън Сяопин „да скриеш силата си, да отделиш времето си, никога да не поемаш водеща роля“ и заяви нова ера в международните отношения на Китай. Отчасти тази промяна отразява концентрирането на властта в ръцете на Си Дзинпин, както и заключенията на китайските лидери, че американската сила се намира в моментен спад, а Китай се е превърнал в глобален икономически играч, добавя Ръд.   От 2014 г. насам Китай затвърждава своите позиции в Южнокитайско море. Изготви идеята за Нов път на коприната и я превърна в мултимилиардна търговия, инвестиции, инфраструктура и широката геополитическа и геоикономическа инициатива, която засяга 73 държави от Евразия, Африка и др. Също така Китай успя да ангажира с договори голяма част от развитите страни към Азиатската банка за инвестиции в инфраструктурата. Китай стартира и дипломатически инициативи отвъд региона на Източна Азия, активно участвайки в международни инициативи като Иранското ядрено споразумение от 2015 г. Страната изгради военни бази в Шри Ланка, Пакистан и Джибути, като участва и във военноморски учения с Русия в Средиземно море и Балтийско море. През март тази година Китай създаде собствена агенция за международно развитие. Според Кевин Ръд появата на кохерентна обща стратегия не е единственото, което се е променило от 2014 г. насам. За начало акцентът върху ролята на Комунистическата партия е много по-силна в момента. Си Дзинпин, загрижен от маргиналната роля на партията в основните политически дебати в страната, потвърди партийния контрол върху държавните институции и даде предимство на идеологията за създаване на технократска политика. По думите на Си Дзинпин „Китай се намира в своя най-добър период на развитие в модерната епоха, докато светът търпи най-значимите и безпрецедентни промени през този век“. Разбира се, доста препятствия лежат по пътя пред Китай. Но Си Дзинпин е уверен, че много по-големи са пречките пред Запада, в частност САЩ и Европейския съюз (ЕС).   \"Как може подобно мислене да тласка в момента външната политика на Китай?\", пита Ръд. Изглежда китайският държавен глава има на своя страна външното министерство на страната. Китайските дипломати бяха предупредени, че са преди всичко „партийни кадри“, което предполага, че Си Дзинпин ще тласне апарата на министерството към по-голяма активност, за да постигне пълен ефект на оформящата се глобална визия. Най-голямата промяна, която беше направена по време на конференцията от миналия месец, засяга глобалното управление. През 2014 г. Си Дзинпин намекна за предстоящата битка, която Китай ще води за бъдещата структура на световния ред. Работата в тази насока е разделена в три взаимосвързани понятия: „световен ред“, „международна система“ и „глобално управление“.   Разбира се, тези понятия имат различен смисъл на друг език. Но според китайски източници, терминът „световен ред“ комбинира в себе си ООН, Бретундските институции, Г-20, както и други международни институции (които Китай приема), за разлика от системата от глобални съюзи, които САЩ приема. Терминът „международна система“ се отнася за първата част от световния ред. Системата представлява комплексна мрежа от военни институции, които оперират съобразно постановени международни правила и следят за изпълнението на глобалните общности въз основа на принципа на споделен суверенитет. А „глобалното управление“ определя актуалното представяне на „международната система“, пише още Ръд за Market Watch. Подобно на останалите представители на международната общност, Китай осъзнава липсата на функционалност на голяма част от многостранната система . Така че желанието на китайския президент да ръководи „реформите за глобална управленска система“ не е случайно. То отразява нарастващата дипломатическа активност в мултилатералните институции, за да ги преориентира в посоката, в която Китай има „основни национални интереси“, добавя Кевин Ръд. Си Дзинпин напомни на представителите на китайския елит, занимаващ се с международна политика, че посоката на външната политика на Китай в бъдеще трябва да бъде водена от основните интереси на нацията. В този контекст Китай също иска една по-развита „мултиполярна“ международна система. Това е виждане за свят, в който ролята на САЩ и останалите силни икономика от Запада постепенно ще намалява.   Предизвикателството пред останалите представители на международната общност е да се определи какъв вид световен ред биха искали в настоящето. Какви правила в световната политическа система биха искали да наложат съществуващите институции като ЕС, Асоциацията на страните от Югоизточна Азия, както и Африканския съюз? Какво точно целят САЩ със или без Доналд Тръмп? Бъдещето на глобалния ред е в състояние на развитие. Китай има ясен сценарий за това бъдеще. Време е и останалите държави да разработят подобни планове, коментира още Кевин Ръд.    ", "date": "2018.07.14", "title": "Визията на Си Дзинпин за глобалната политическа действителност"}
{"url": "http://epicenter.bg/article/Aleksandar-Marinov--Sled-poslednite-akordi-na-PR-simfoniyata-za-predsedatelstvoto--idva-realnosta/159231/11/34", "text": "   Ако трябва да продължим шеговия тон, сещам се веднага за знаменития израз на героя от „Карлсон, който живее на покрива“. Той казва така: „Че съм хубав, хубав съм, че съм умен, то е ясно, ама защо съм толкова скромен.“ Та общо взето, вече влизам на сериозна вълна, мен ме безпокои и мисля, че и с вас говорихме на тази тема, сега това са последните отзвуци, последните акорди на пиар симфонията. Но след тези хвалби и самохвалби най-вече идва време за сериозния анализ. И тук наистина е много важно, дали българската държава, тези, които управляват сега, които ще управляват в бъдеще, ще направят верни изводи и от положителните неща, защото и такива има, разбира се, и от слабостите. Някои от тези слабости бяха неизбежни. Поради факта, че ние го правим за първи път. Като имаме предвид, че формулирането на стратегически цели и приоритети въобще е много слаба характеристика на българското държавно управление, вероятно не е толкова трудно обяснимо защо приоритетите бяха несполучливи. Но оттам нататък идва вече времето за много прецизния, трезв, рационален анализ. Аз чух в това въодушевление, чух в доклада на министър-председателя преценки, които силно ме изненадват, меко казано. Например, не можах да разбера, в какъв смисъл европредседателството е било предизвикателство за нашата европейска идентичност. Не мога да разбера, какво означава това нещо. Нали все пак един министър-председател трябва да говори смислени неща. Това не е някакво дърдорене така, просто за да се запълва времето. Мисля, че освен това е нужен много реалистичен поглед и анализ на реалните резултати от това, което ние наричаме приоритети. Аз се опасявам, че в тези официални твърдения, документи поради обясними причини има доста неверни, пресилени, пристрастни оценки. Да кажем, много е рано да се говори за това, че е утвърдена европейската перспектива на Западните Балкани. Ние дори нямаме пълна яснота, какво ще се случи с договора между Македония и Гърция. Не бива да се избързва. А да не говорим за това, че пък да се приписват на България някакви специални заслуги за този развой е много, как да кажа, много пресилено, много пресилено. Има и много други неща. Вярно е, че има свършени добри неща. Има досиета, които са затворени, за което реален принос имат екипите, които са работили от българска страна или които са координирали работата на европейските институции. Но точно затова е важното да отделим реално свършеното от тези измислени, пресилени хвалби за успехи, които не е ясно, дали са успехи, а в някои отношения са неуспехи. Нека отново да припомним, че от гледна точка на мобилността имаше някои положителни стъпки, имам предвид командированите работници, но знаем всички, какво се случи с българските превозвачи. И се наложи, както се казва на футболен език, да ритнем топката в трибуните, да бавим, за да се отложи приемането на иначе доста лоши решения за България и не само за България. Тоест аз продължавам да се надявам, че не само експертите, но и политиците ще намерят начин да достигнат до истинската същност на това, което се случи. Няма как, не можем да бъдем наивни, няма да се постигне преобладаващо единство в преценките, но ако все пак ние наистина пропуснем възможността да извлечем уроците от това първо председателство, ще бъде жалко. Защото искам да подчертая, тези уроци не са валидни само за следващото ни председателство след сума ти години. Тези уроци са валидни за начина, по който ние бихме могли да участваме в процеса на подготовка, приемане и реализиране на политиките на ЕС. И което е още по-важно, което е може би най-обезпокоително от гледна точка на неадекватност на преценките, да разберем природата на противоречията, на новите засилващи се противоречия в ЕС и да отговорим на въпроса къде е нашето място и каква е нашата тактика в тези много трудни, много противоречиви и много усложняващи се отношения. Всичко това е възможност да извлечем допълнителна полза след приключването на председателството.     Знаете ли, това е много съществена група въпроси. Аз смятам, че ще можем да разискваме така солидно тези въпроси, когато чуем друга категория мнения извън България. Защото мненията на Юнкер, на Туск, на няколко политически европейски лидери те са такива, те не могат да бъдат други. Не е имало случай да се раздават негативни оценки. Изключвам тук, разбира се, това е друга тема за Тръмп, който просто счупи всички правила. Но ще дойде време, много скоро, и то не заради България, а заради общия ход на процесите в ЕС, ще почнат да се анализират, да се дават по-задълбочени оценки от други европейски източници, от други европейски страни на това какво се е случило през тези месеци. Разбира се, България не може да бъде упреквана или хвалена изцяло за това, което е станало, или не е станало, или е станало лошо. Но мисля, че ако ние бяхме намерили по-прецизни, по-съответстващи и на способностите ни, и на интересите ни приоритети, тогава може би щяхме реално да си осигурим наистина трайно завоювано по-добро отношение. Защото аз знаете ли за какво се опасявам сега? Че председателството ще отшуми и отношението към България ще се върне към предишното положение, тоест няма да има вече такива похвали. От това се опасявам и е много вероятно.     Ами знаете ли, ще започна от второто. Европейските институции и европейските политици започнаха да измислят едни нови, оригинални политически трикове, когато не казват открито „не”, казват „да”, но по начин, който прави невъзможно положителното решение. Така беше при европейската перспектива на Западните Балкани, така беше по отношение на изискванията към Македония и Албания и сега така е с България. Защото ние тепърва ще видим, че чакалнята на чакалнята, както се използва този израз тези дни, тази предварителна система от условия и критерии тя вероятно ще бъде трудно преодолимо предизвикателство за България, ако подходим към тези изисквания. Защото просто трябва да отговорим на нечии задължителни очаквания. Между другото, проблемът е друг и тук е голямата слабост на Европейския съюз и липсата на европейското лидерство. Значи, вместо да се прегръщат, целуват, тупат по гърба и се хвалят, европейските лидери би трябвало да намерят начин да поощрят, да стимулират, ако щете дори в някаква степен да принудят ръководствата на тези европейски държави, които имат сериозни проблеми, да се справят с тях сами заради себе си. Виждате ли, това е проблемът. Нашите недостатъци, които пораждат основателни опасения, дали ние сме за там, за Шенген, за еврозоната и т.н., това са наши проблеми, които ние би трябвало да решим, независимо от това дали ще ходим в еврозоната или не, независимо дали ще бъдем в Шенген или не, защото това са проблеми, които засягат на първо място българските граждани, а после нашите партньори в съюза. Но вие виждате, че и тук имаме една имитация. Защото, ако проследим внимателно какво се е случило през всичките тези години, когато говорим и за Шенген, и за еврозоната, има много приказки, има шумни и еуфорични отчети, обаче ние виждаме, че действителността много малко се е изменила, а в някои отношения не се е изменила към по-добро.     Аз се опасявам, че не е остен за подтикване на реформите, а е бариера. Една красиво оформена, не се вижда бодлива тел, има хубав жив плет, но през него не може да се мине. Според мен това е замисълът, за да не се обезкуражава България, за да не се срути репутацията на верния съюзник, да не кажа думата васал, не се казва твърдо не, или поне институциите не казват не, а казват – изпълнете тези, тези и тези условия, с пълното съзнание, че ние не можем да ги изпълним или най-малкото ще намерят кусури, че не сме ги изпълнили. Между другото, в същото време, докато европейските институции и техните ръководители казват добре, ето чакалня на чакалнята, определени държавни ръководители на страни от Европейския съюз казват: не, просто не сте за там. И имаме говорене на два гласа, което всъщност се превръща в двуличие. Защото е ясно, че каквото и да си приказва ръководството на Европейската комисия, ако няколко важни европейски държави са против, явно или неявно, нищо няма да се случи.     Да, това е много симптоматично. Не как е говорил Тръмп, той си е такъв, просто той едва ли може да ни изненада, но страхливото гузно поведение на европейските т.нар. лидери, просто за нас, за европейците би трябвало да бъде обидно, защото никой никога не си е позволявал така да говори на европейските държави и на тяхното обединение. Той, разбира се, за себе си е прав. Неговата политика е ясна – Америка фърст. Той с това спечели. И впрочем, се стреми да изпълни своите предизборни обещания. Но въпросът е, как реагират европейците. Той ги подритва, той ги мачка. Ами какво направи след това ужким с най-верния си съюзник, с Тереза Мей? Та да се върна на вашия въпрос, защото той наистина е важен. Вероятно една такава много отровна смес от ниска класа, малодушие, такъв един политически, а и административен кариеризъм от ниска проба, не на последно място обстоятелството, че ние вече почти нямаме европейски лидер, който да има силна, стабилна подкрепа в своята държава, говоря за големите страни. Има някои по-малки държави, в които лидерството е много силно във вътрешен план, но на повечето места – нито Меркел е толкова стабилна, нито Макрон дори, в сравнително кратък период след изключителната му победа, за Великобритания да не говорим, в Испания е ясно какво е положението, италианското правителство е ново съвсем, там стана пълен обрат. Тоест където и да погледнете, виждаме, че политическото лидерство няма своите здрави устои в някакъв национален консенсус. А няма как лидерите на отделните европейски държави да заемат ясна, твърда, понякога непопулярна позиция, ако нямат доверие в собствените си страни. Поради тази причина повечето от тях започват да се оправдават с другите, да се опитват да прехвърлят проблемите на тяхната глава и това вече е на път да разруши самата възможност да съществува ЕС. Защото вие виждате, така се случи и на последния Съвет на Европейския съюз. Най-голямото облекчение дойде от това, че не се скараха и не се сбиха на място. Всъщност никакво решение не беше взето, просто беше отложено и най-вероятно това ще бъде в близките месеци така, и така ще стигнем до края на мандата на Европейския парламент, на Европейската комисия. Тоест европейското политическо лидерство, а оттам и ЕС е маргинализиран. Той не смее дори да назове проблемите, просто ги отлага. И лицемерието, за което говорим, се изразява най-видимо в страха, в неспособността да се нарекат нещата с истинските им имена. Някои ги наричат, разбира се.   Разбира се. Естествено, това не означава, че абсолютно всяка положителна оценка за България е сто процента лицемерна. Но да се прави от това капитал, още повече да се вадят категорични еуфорични изводи, би било много погрешно.   ", "date": "2018.07.14", "title": "Александър Маринов: След последните акорди на PR симфонията за председателството, идва реалноста"}
{"url": "http://epicenter.bg/article/Porozhanov--Rezultatite-ot-laboratoriyata-vav-Frantsiya-shte-pokazhat-kakav-shtam-e-chumata/159240/4/0", "text": "Резултатите от лабораторията във Франция ще покажат какъв щам е чумата по дребно-преживните животни. Това каза министърът на земеделието, храните и горите Румен Порожанов на среща с животновъди в Странджанско, предаде репортер на Агенция „Фокус“.  „Имаме вече доста положителни проби, за съжаление. Пробите от нашата референтна лаборатория. Потвърдена е първата проба от Франция“, каза министърът.  По думите му няколко са щамовете на тази чума. „В Турция повечето животни са болни, ваксинирани са с жива ваксина. Живата ваксина дава възможност на животното да живее, но да е носител на заболяването“, обясни Порожанов.  По думите му, ако се направи ваксинирането на животните с жива ваксина, трябва да се вземе специално разрешение, но в целия ваксиниран район трябва да се реши какво ще се прави с животните, тъй като месото и млякото от тях трябва да са под постоянен надзор.  „Не трябва да се смесват с другите. От друга страна термичната обработка на това месо позволява то да бъде консумирано. Много неприятна ситуация“, коментира министърът. По думите му изискването на европейска директива е в 3 км зона от едно огнище животните да бъдат евтанизирани.  „Знам, че е много трудно. Не си мислете, че на мен ми е лесно. Не си мислете, че това, което се прави някой го иска“, коментира той.   Правя всичко възможно за максимално обезщетение на ощетените животновъди - за съжаление огнището няма да е последното, каза още министър Порожанов.  Той поясни, че обезщетенията за животните по селекционен контрол се изчисляват от Агенцията за репродукция в животновъдството. „Те си имат четири показателя. Там цените са доста добри. Там средната цена е около 224-225 лв.“, каза Порожанов. По думите му за тези, които не са под селекционен контрол, средната цена е 140 лв. „Разбирам, че това е нещо, което не ви удовлетворява. Прави се, за да може да бъдете компенсирани“, допълни земеделският министър. Румен Порожанов поясни, че допълнително кандидатствалите по обвързаното производство на база форсмажора, ще получат плащане по обвързано производство.   По отношение на млякото, министърът допълни: „Някои от вас ще бъдат компенсирани до момента. Нашето решение е 25 лв. на животно“, заяви Порожанов. Той допълни, че на животно ще бъде платено до 7 лв. за de minimis.  „В понеделник ще започнем плащането за ощетените при първите огнища“, каза още Порожанов.  Попитан кога ще имат сигурност за животните, министър Порожанов заяви: „Вие всички имате частно-практикуващи лекари, ветеринари, които трябва да отговарят за вашата така наречена биосигурност, за това че стопанството отговаря на изисквания за биосигурност“. По думите му комуникацията с хората по места определено не е била на ниво.  „Беше редно на всеки един да му се обясни и да му се каже – ситуацията е такава, изискванията са такива“, посочи министър Порожанов.   ", "date": "2018.07.14", "title": "Порожанов към стопаните на заразените с чума животни: Не си мислете, че на мен ми е лесно"}
{"url": "http://epicenter.bg/article/Zaloviha-zatvornika--izbyagal-ot-plovdivska-bolnitsa-/159204/3/0", "text": "Заловиха затворника, който избяга от пловдивска болница, съобщи кореспондентът на bTV в региона.  59-годишният Младен Младенов е бил разпознат от служители на 3-то Районно управление и задържан. Предаден е на служители от затвора.  Младенов избяга от болница „Свети Георги” в сряда сутринта. Той е осъден за кражба на година и шест месеца и му оставали 4 месеца, докато излезе на свобода.  Бил е в затворническото общежитие от отворен тип „Хеброс”, а в неделя е постъпил в болницата за изследвания.  ", "date": "2018.07.14", "title": "Заловиха затворника, избягал от пловдивска болница "}
{"url": "http://epicenter.bg/article/Gazova-uredba-podpali-v-dvizhenie-kola-vav-Varna--shofyorat-se-bori-za-zhivota-si-/159205/3/0", "text": "Около 08.00 часа на телефон 112, е постъпил сигнал за пожар в лек автомобил „Рено” с газова уредба, движещ се по бул. „Република” във Варна, съобщиха от Окръжната дирекция на МВР в Морската столица, предава Канал 3.  На място са изпратени незабавно служители на РДПБЗН – Варна. Установено е, че огънят е възникнал по време на движение.  Изясняват се причините, довели до инцидента.  Водачът на автомобила (40 г.) е пострадал и е настанен за лечение във Военноморска болница, където е подложен на оперативно лечение. Има опасност за живота му.  По случая е образувано досъдебно производство.  ", "date": "2018.07.14", "title": "Газова уредба подпали в движение кола във Варна, шофьорът се бори за живота си "}
{"url": "http://epicenter.bg/article/Otsechki-na-smartta--Koi-sa-opasnite-uchastatsi-po-patishtata-u-nas---VIDEO--/159209/3/0", "text": "Над 162 са опасните участъци по високоскоростните пътища в страната. Става въпрос за изходите на градовете в посока на магистралите, пътят Русе-Бяла, Креснеското дефиле, отсечката между Бургас и Варна и още много други, предава Нова тв.  В разгара на летния сезон се засилва и трафикът по скоростните пътища на страната. За жалост черната статистика на тежки пътнотранспортни произшествия продължава да слага черните точки на смъртта на картата на България. 27 са жертвите от началото на годината по българските автомагистрали. За 2017-та загиналите по широките и високоскоростни пътища у нас са 62-ма.  Сред опасните участъци са изходите на градовете посока автомагистралите. В Пловдивска област най-опасна е автомагистрала Тракия от 107 до 149-тия километър, в който участък само за една седмица загинаха 7 души, сред които е 2 годишно дете.  На територията на Пловдивска област по пътищата от Републиканската мрежа са загинали 16 души, а 222-ма са ранени.  „Съветваме пътуващите да съобразяват своето поведение с метеорологичните условия”, посъветва гл. инспектор Бетьо Гергинов от Пътна полиция – Пловдив.  В участъците с опасност от произшествия има засилено полицейско присъствие.  „Активните действия от страна на полицейските сили са разпоредени до приключване на летния сезон”, каза гл.инспектор Гергинов.  Кресненското дефиле и проходът Предел. Това са така наречените пътища-убийци в Югозапада. Кресненското дефиле между Симитли и Кресна. Това е един от пътните участъци в Благоевградска област, в които ако попаднете зад волана трябва да сте изключително внимателни. Трафикът от тежкотоварни камиони и коли е много интензивен, видимостта в дефилето на много места е изключително слаба, а правите участъци много често лъжат шофьорите, затова и огромният брой на пострадали и загинали при катастрофи не изглежда никак случаен.  „От началото на тази година до настоящия момент имаме 124 тежки ПТП-та с 11 убити и 159 ранени,което за радост наша радост в сравнение с миналата година имаме намаление по всички показатели”, заяви ст. Инспектор Петър Овнарски от Пътна Полиция – Благоевград.  За 2017-та година произшествията са 136, в които са загинали 18 души. За 2016-та от Пътна полиция и Агенция „Пътна инфраструктура” отбелязват 126 отсечки с концентрация на пътни произшествия.  Една от най-невралгичните точки на магистрала „Марица” е в нейния край, където тировете преминават в скоростната лента, а автомобилите буквално профучават край тях.  Въпреки че е сравнително нова, по магистрала „Марица” не липсват и проблеми с настилката, особено в стария участък от Харманли до Свиленград. Там те се запълват почти всяка година.  Пътувайки към морето, посока Бургас има няколко опасни точки. Сред тях е участъкът от 165-ти до 208-ми километър на магистрала „Тракия”.  Един от най-опасните участъци в Бургаския регион е този при разклона за Атия, заради пешеходната пътека, която пресича главния път от Бургас до Созопол и след множеството инциденти тук са поставени стационарен радар, както и ленти, ограничаващи скоростта за движение.  На мястото през 2017-та 6-годишно момче е загина на място, след като беше блъснато от джип на пешеходна пътека.  В Русенска област пътят с най-много черни точки на смъртта е отсечката Русе- Бяла. Голям наклон, остър завой и стесняване на пътя – Беленския баир, едно от най-опасните места между Русе и Бяла . По статистика на КАТ през първите 6 месеца на годината по този път са станали 21-а катастрофи с 36 Ранени и двама загинали.  „Тенденцията е увеличаване броя на ПТП-тата в този участък от пътя”, каза началникът на Пътна полиция – Русе, Михаил Манов.  За сравнение през цялата 2017-та година са станали 33-тежки катастрофи с 59 ранени и 4-ма загинали. Засиленият трафик, високата скорост и неправилните маневри са причините , водещи до повече катастрофи през летния сезон.  От началото на годината между Монтана и Видин са станали 100 пътно-транспортни произшествия с 5 загинали и над 30 ранени. Основната причина е несъобразената скорост.  ", "date": "2018.07.14", "title": "Отсечки на смъртта: Кои са опасните участъци по пътищата у нас? (ВИДЕО) "}
{"url": "http://epicenter.bg/article/Tragediya--Samo-za-den-dvama-dushi-se-udaviha-kray-Ruse-/159221/3/0", "text": "Двама души се удавиха във водоеми в русенско само за няколко часа. Единият от тях е потънал във водите на лимана на Пристанище Запад тази сутрин. Той е служител на пристанището.  По първоначална информация инцидентът е станал по време на работа, съобщава БНТ. Какви са причините за злополука все още се изяснява.  Тялото му в момента се издирва от Гранична полиция.  Тялото на другия мъж е изплувало тази сутрин в езерото Липник край русенското село Николово. Сигналът е подаден от рибари. По непотвърдена информция това е мъж от селото. Причината за удавянето се изяснява от полицията.  Езерото Липник е забранено за къпане и няма спасител.  ", "date": "2018.07.14", "title": "Трагедия! Само за ден двама души се удавиха край Русе "}
{"url": "http://epicenter.bg/article/Drazko-napadenie--Mlada-zhena-e-bila-prebita-v-park--Robov-dol--v-kv---Reduta--v-Sofiya-/159222/3/0", "text": "Млада жена е била пребита в парк „Робов дол” в кв. „Редута”, предаде репортер на Агенция „Фокус”. Пострадалата е била нападната и пребита от мъж, който е познавала. Той й е взел сума от около 600 лв. и е избягал.  Нападателят е идентифициран и е на около 30 години, а момичето - на около 18. Живеещи в района разказаха, че са чули силни крясъци. На мястото имаше полиция и екип на „Спешна помощ”.  По думите на съседите полицията е пристигнала на мястото за около две минути, а линейката - за около 45.  Момичето е било ритано в главата и влачено. Има охлузни рани и счупена ръка. Транспортирана е в болнично заведение. Извършителят се издирва.  ", "date": "2018.07.14", "title": "Дръзко нападение! Млада жена е била пребита в парк „Робов дол” в кв. „Редута” в София "}
{"url": "http://epicenter.bg/article/Edin-zaginal-i-trima-raneni-v-katastrofa-kray-Veliko-Tarnovo-/159225/3/0", "text": "Един човек е загинал и трима са ранени след катастрофа край Велико Търново, съобщават от пресцентъра на МВР.  Пътният инцидент между маршрутка и тежкотоварен автомобил след разклона за село Пушево е станал в 14.24 часа.  По първоначални данни камионът е спукал гума, шофьорът е загубил контрол над движението и странично ударил микробус, превозващ хора.  И двете превозни средства са извън пътното платно.  Веднага към мястото на инцидента са насочени екипи на Пътна полиция и Спешна помощ. Обстоятелствата се изясняват.  ", "date": "2018.07.14", "title": "Един загинал и трима ранени в катастрофа край Велико Търново "}
{"url": "http://epicenter.bg/article/Uzhas--3-godishno-momichentse-e-s-travma-na-cherepa--sled-kato-padna-ot-terasa-v-Harmanli-/159233/3/0", "text": "Момиченце на 3 години е паднало от тераса в Харманли.  Детето се покатерило по необезопасен парапет на терасата, откъдето е паднало от около 2 метра височина, съобщава БНР.  То е закарано по спешност в хасковската болница. Има нараняване на черепа и ще бъде транспортирано в специализирана клиника в Пловдив.  ", "date": "2018.07.14", "title": "Ужас! 3-годишно момиченце е с травма на черепа, след като падна от тераса в Харманли "}
{"url": "http://epicenter.bg/article/V-denya-na-byagstvoto-si-zatvornikat-ot-Plovdiv-razbral--che-strada-ot-tezhko-zabolyavane-/159235/3/0", "text": "В деня на бягството си в Пловдив 59-годишният затворник Младен Младенов е разбрал, че страда от тежко заболяване и това е най-вероятната причина за решението му. Това обяви на брифинг директорът на ОДМВР-Пловдив старши комисар Атанас Илков по повод залавянето на избягалия затворник, който се възползвал да се измъкне, докато бил на преглед в болница.  Младен Младенов е забелязан днес около 9:00 часа в района на Гребната база.  „Непосредствено след това същият е задържан от служители на Второ и Трето районно полицейско управление в Пловдив. Отведен е в сградата на Второ районно полицейско управление, където са му снети обяснения. Извършен му е медицински преглед относно установяване моментното му здравословно състояние и е предаден на затвора в Пловдив. В този период, в който ние го издирвахме, той се е подвизавал на места около и най-вече в Гребната база. Спал е по пейки там, като в днешния ден колегите го забелязват“, обясни старши комисар Атанас Илков.  Той посочи, че откриването на избягалия затворник е резултат от проведени множество оперативно-издирвателни мероприятия съвместно с прокуратурата.  „Администрацията на затвора в Пловдив ще реши дали да бъде върнат в болницата. Най-вероятно ще продължи неговото лечение. Той има право на това и няма как да бъде лишен от възможността да бъде лекуван. Но статутът му ще остане на „лишен от свобода“. Няма как да бъде освободен от мястото, в което изтърпява присъдата си, преди да е изтекъл нейния срок“, коментира директорът на Областната дирекция на МВР в Пловдив.  Заместник-районният прокурор Румяна Зайкова-Калеева обяви, че ще бъде променен режима, при който 59-годишният Младенов ще изтърпява наказанието си.  „Със заповед на директора на Затвора в Пловдив, първоначалният „общ“ режим, при който избягалия от болница 59-годишен затворник Младен Младенов излежаваше присъдата си, ще бъде изменен в „строг“ такъв”, обяви прокурорката.  Тя поясни, че дори и да се наложи Младенов да бъде отново хоспитализиран с оглед на здравословното му състояние, той вече ще бъде под постоянна охрана и няма да има възможност да се отклони.  Заместник-районният прокурор на Пловдив обяви, че Младенов е предаден на администрацията на затвора в града и вече се намира там.  59-годишният мъж не е оказал съпротива при залавянето му. Румяна Зайкова-Калеева посочи, че законът предвижда до 3 години лишаване от свобода за извършеното бягство.  ", "date": "2018.07.14", "title": "В деня на бягството си затворникът от Пловдив разбрал, че страда от тежко заболяване "}
{"url": "http://epicenter.bg/article/Oshte-edna-zhertva-na-svirepiya-sblasak-kray-Veliko-Tarnovo-/159237/3/0", "text": "Вече са две жертвите на тежката катастрофа край Велико Търново.  Камион се вряза в маршрутка с пътници на главния път София – Варна край разклона за село Пушево.  На място загина един човек. На път за болницата във Велико Търново, в линейка е издъхнала и жена, която е била пътничка в микробуса, предава Канал 3.  Други четирима са ранени, състоянието им се уточнява, съобщиха от пресцентъра на ОД МВР.  По първоначални данни товарният автомобил спукал гума, шофьорът загубил контрол и се ударил в пътнически микробус с видинска регистрация. И двете превозни средства излетели в канавката.  ", "date": "2018.07.14", "title": "Още една жертва на свирепия сблъсък край Велико Търново "}
{"url": "http://epicenter.bg/article/Aktsiya--Respekt--sreshtu-bitovata-prestapnost-v-stranata-prodalzhava--VIDEO-/159246/3/0", "text": "Акция „Респект” срещу битовата престъпност в страната продължава. Полицията обаче следи и за нарушения на пътя, предава бТВ.  Контролните пунктове на пътя ще се местят в различни области, като освен документите се проверяват и товари. Акцията приключи със задържането на шофьор, у когото беше открита марихуана.  Жандармерията влезе в селата, където проблемът с битовата престъпност е най-сериозен. Всички са ощетени и не вярват на никого.  Полицаи във всяко не може да има, но от МВР обещават чести и изненадващи акции.  „Една от целите е да върнем доверието у хората, да ги мотивираме да ни сигнализират”, поясни Петър Грошлев, началник на ОД МВР – София.  Криминално проявените често са привиквани в районните. Проверяват се автокъщите, автоморгите и заложните къщи, където се пласира краденото.  ", "date": "2018.07.14", "title": "Акция „Респект” срещу битовата престъпност в страната продължава (ВИДЕО)"}
{"url": "http://epicenter.bg/article/Karakachanov--Hadzhi-Dimitar-i-Stefan-Karadzha-polozhiha-kostite-si--za-da-ima-dnes-savremenna-Balgariya/159228/2/0", "text": "Днес отбелязваме 150 години от подвига на четата на Стефан Караджа и Хаджи Димитър – две велики личности в българската история, които оставиха светла диря в борбата ни за освобождение от турско робство. Това каза вицепремиерът и министър на отбраната Красимир Каракачанов в словото си по време на отбелязването на годишнината от Бузлуджанската епопея пред паметника на Хаджи Димитър в подножието на връх Бузлуджа, предаде кореспондент на Радио „Фокус“.  Каракачанов подчерта, че в днешно време непрекъснато ни призовават да да бъдем политически коректни, да не бъдем крайни, но трябва да казваме истината такава, каквато е.  „А истината е, че тези 125 млади българи, които преминаха Дунава и след четири епични сражения положиха костите си по Балкана, а някои от тях бяха избесени по центровете на Казанлък, Стара Загора или Русе, дойдоха да се борят не за някакво присъствие. Те дойдоха да се борят срещу черното петвековно турско робство. И това трябва да бъде ясно на всички. Тези 125 български мъже минаха Дунава, за да вдигнат народа на всеобщо въстание. Това е първият голям, организиран опит за повдигане духа на българския народ, с организирани чети. Дотогава и двамата войводи имат своя хайдушки опит“, заяви той.  В словото си министърът на отбраната обърна внимание на опита на Хаджи Димитър и Стефан Караджа, който имат като четници и по-късно, преминавайки през идеологията на Георги Сава Раковски за създаване на българска войска.  „Четниците, които идват в четата на Хаджи Димитър и Стефан Караджа, идват на територията на България като освободителната българска армия, която иска да вдигне народа на въстание и да доведе освобождението на българските земи“, каза Каракачанов и се обърна към присъстващите, препоръчвайки им да прочетат на камъните зад паметника на Хаджи Димитър, имената и рождените места на 125-те четници.  „Ще видите, че в тази чета има българи от всички български земи – от Македония – Куманово, Велес, Прилеп, има българи от Северна Добруджа и от Одринска Тракия, онези земи, които ние днес забравяме и забравяме българите там, може би улисани от някакви нови хоризонти. Всички тези хора дойдоха да мрат за свободата на целокупния български народ. Те умряха за онази България, част от която днес не е в пределите на съвременната ни държава. Това също не трябва да се забравя“, каза министър Каракачанов.  Той поясни, че отдаваме почит на последната голяма група, която дава сражение на турския поробител, начело със своя войвода Хаджи Димитър.  „Тези хора положиха костите си, за да я има днес съвременна България. Обединени от българската идея, те дадоха живота си не да бъдем днес разделени, противопоставени и един друг да се гледаме накриво. Те си мечтаеха за една друга България, в която българите ще бъдем единни, след като извоюваме свободата си“, коментира вицепремиерът.  В словото си Каракачанов обърна внимание и на продължението на делото на Хаджи Димитър от неговия род.  „Всеки път, когато се събираме на подобни възпоменателни тържества да отбелязваме Ботев, Левски, Хаджи Димитър или други велики българи, си даваме сметка, че тези хора пренебрегнаха личните си чувства, личните си човешки амбиции, семейства, възможност за някаква кариера и се сражаваха, и умираха за България. Следваме ли техния пример и какво сме готови да направим за България? Защото, стоейки пред телевизора и мрънкайки, обсъждайки световната политика или футбола, ние не правим нищо за България. Нека всеки един от нас, всеки родолюбив българин си зададе въпроса, ако не живот, готов ли съм да отделя от личното си време, готов ли съм да жертвам нещо свое, малко? Преди да искаме трябва всички заедно да се запретнем и да я изграждаме тази България, заедно, както го правеха нашите предшественици, така както го направиха и четниците, положили костите си за свободата и единството си на целокупния български народ“, каза в заключение министър Красимир Каракачанов.  ", "date": "2018.07.14", "title": "Каракачанов: Хаджи Димитър и Стефан Караджа положиха костите си, за да има днес съвременна България"}
{"url": "http://epicenter.bg/article/Korneliya-Ninova--Zakasnyalo-e-poseshtenieto-na-Porozhanov-v-Strandzha-zaradi-chumata-/159234/2/0", "text": "Закъсняло е посещението на министър Порожанов в Странджа - настояваме да даде отговори пред Народното събрание и за пълно разследване на източника на заразата. Това се казва в позиция на БСП, публикувана на профила на председателя председателя Корнелия Нинова във Фейсбук.  Посещението на министър Порожанов е закъсняло. Още преди седмици народни представители от БСП за България предупредиха за случващото се. Животните вече са избити, поминъкът на хората е отнет. Даваме си сметка, че когато тръгне опасна зараза, мерки трябва да се вземат. Но въпросите днес са повече от отговорите и ние ще настояваме г-н Порожанов да даде отговори пред Народното събрание.  1. Пропорционални ли са предприетите мерки или отново става въпрос за ненужно престараване? Защо не се поставят под карантина засегнатите стада, докато се вземат нови проби? Безспорно ли е, че наистина става дума за чума? Защо при високата смъртност от болестта, умрели животни няма, нито пък - по свидетелства от района - болните животни са развили характерните симптоми?  2. Лъжа е, че хората ще бъдат компенсирани изцяло. Компенсациите за убитите животни не са по пазарни цени, което прави невъзможно бързото възстановяване на стадата. Не са предвидени компенсации за пропуснатите ползи. Не се говори за това, че липсата на животни води до други загуби - договорите за ползване на пасища например няма как да бъдат продължени, а с това хората губят и правото да получават европейски средства по тази линия. Как ще си плащат кредитите, с които са изграждали своите стопанства и стада - държавата не планира подкрепа за това. Ние настояваме за бърза и пълна компенсация, вкл. за пропуснатите ползи и искаме правителството да предложи бързи законови промени, ако такива се налагат.  3. Настояваме за пълно разследване на източника на заразата и ясно поемане на отговорността за допускането на заразени животни на българска територия - функционира ли оградата на границата с Турция, как заразени животни са проникнали в България, осъществяван ли е необходимият ветеринарен контрол върху новопридобити животни?  4. Крайно време е правителството и управляващото мнозинство да си отворят очите за проблемите на малките погранични общини. Обезлюдяването е проблем не само на общините и на населените места, а проблем на националната сигурност. Ето защо настояваме да бъде приета и реализирана програмата Странджа-Сакар, разработена съвместно от общините Тополовград, Елхово, Болярово, Средец и Малко Търново. Предизборно всички партии изразиха подкрепа за тази програма, но след изборите ГЕРБ и Обединените патриоти забравиха за нея. Ние обаче не забравяме!  Ще се срещнем със засегнатите стопани, с кметове, с европейските експерти, които пристигат в България, за да установим истината, да помогнем на хората от региона и да се потърси отговорност на виновните лица.  ", "date": "2018.07.14", "title": "Корнелия Нинова: Левицата иска разследване и истината за убитите животни в Странджа!"}
{"url": "http://epicenter.bg/article/Milen-Keremedchiev--Prekaleno-lyubezni-sme-sas-stranite-ot-ES--koito-ni-prechat-za-Shengen--VIDEO--/159236/2/0", "text": "„Тръмп повтаря искането си за увеличение на разходите за въоръжение на страните от НАТО от 2% на 4% от БВП от 2016 г. Това, че европейските политици се изненадаха е само поради факта, че те бяха изненадани, че той спечели президентските избори”. Това обяви дипломатът и бивш зам.-министър на външните работи Милен Керемедчиев в предаването „Офанзива с Любо Огнянов” по Канал 3 по повод срещата на върха на НАТО в Брюксел, където президентът на САЩ постави официално това свое искане, като междувременно договори на този етап то да се увеличи на 2% за всички държави членки.  „Европа - от Първата световна война насам приема подкрепата на САЩ, и военна, и икономическа, като даденост. Едно време СССР седеше зад Варшавския договор, а Америка – зад НАТО. За първи път – вече две години, откакто Тръмп е на власт, Европа трябва да взема страна в конфрикти, в които САЩ участват. Дали това е конфликтът с Иран, с Русия – който тепърва Тръмп ще отрегулира по някакъв начин и отново ще вкара в ступор европейските лидери, дали това е конфликтът със Северна Корея. Европа трябва да заеме страна, което тя не е свикнала”, каза дипломатът.  Според него поставените 4 процента са част от стратегия на Доналд Тръмп за следващ мандат начело на страната си.  „Тръмп вече се подготвя за следващите избори. 4-те процента са една дългосрочна перспектива. Така той казва – „Да знаете какво Ви очаква”, смята Керемедчиев.  Той уточни, че наистина Европа, в това число и България, харчи много повече за отбрана, отколкото Русия, нещо, което бе заявено от председателя на Европейския съвет Доналд Туск, но всъщност голяма част от тези пари отиват за заплати, тъй като те са много по-високи в Европа.  „За съжаление Европа плаща за своята сигурност, заразлика от САЩ, Русия и Китай. Европа плаща на Турция, за да пази границата. Европа плаща на Мароко и на Либия за бъдещо изграждане на транзитни центрове за бежанци. Европа плаща на Русия с газовите доставки, за да има мир. Плаща и на Палестинската автономия да са мирни и кротки, за да няма конфликт в момента с Израел”, поясни експертът.  Относно българската ситуация и българската гледна точка за покачването на тези проценти, засягащи отбраната бившият зам.-външен министър коментира:  „За съжаление ние поддържаме тази политика да се плаща на Турция. Философията на Тръмп обаче е обратна – „Вдигайте си разходите за отбрана, реална отбрана, откажете се от съветското въоръжение”, което все още се ползва дори от Германия. Така че Тръмп разтресе, разклаща поредната организация, която подхвана. Разтресе ООН, разстресе Световната търговска организация с обявяването на търговската война. Сега разтриса НАТО за втори път. Той е антисистемен играч. Той желае да си говори със силните на деня. Но Европа не излъчва в момента сила и той го усеща”.  „Ангела Меркел остана последният лидер, последният мохикан от една наистина много силна система, която ръководеше света. Тя се състоеше от Ангела Меркел, Франсоа Оланд, Джеймс Камерън, Матео Ренци и с подкрепата на Барак Обама. Този тип на мислене не е отмиращ, а отмря. Ангела Меркел все още живее с този тип нагласа и европейските лидери – Юнкер и Туск живеят с този тип нагласа. В момента в света цари агресивното, авторитарно управление. Започвайки от Китай, Си Цзинпин е един от най-авторитарните лидери от времето на Мао, минавайки през Северна Корея, през Русия, където виждате заздравяването на позициите на президента Путин до максимум, агресивното му навлизане в конфликти като този в Сирия, минем през Ердоган, който също затвърди своята власт и има този тип поведение, и се опрем на САЩ. И както виждате Тръмп си говори с Макрон, с Тереза Мей. Той не разделя европейските лидери, защото иска да си говори със силните на деня”, допълни в коментара си Милен Керемедчиев.  Той изтъкна и важността на посещението на Тръмп във Великобритания, като самият той предложи твърд Брекзит и подписване на договор със САЩ, който спасява Великобритания. Или мек Брекзит, който поддържа връзки с Европа и застрашава тези със САЩ.  Основна тема на международната сцена в момента е и предстоящата среща между Доналд Тръмп и Владимир Путин. Какво ще представлява тя, според специалиста?  „Виждаме промени в позициите на Тръмп. Той бе доста агресивен срещу Русия и срещу Германия по време на срещата със Столтенберг. След това той обърна изказа си. Много е важно да се отбележи, че той обяви, че приема Русия като съперник, а не като враг. Това, като цяло тревожи източния фланг на НАТО и особено Полша и балтийските държави, които приеха тежка риторика срещу Русия. Не очаквам САЩ да бъдат посредник между Великобритания и Русия –Тръмп няма никакво желание да го прави. Очаквам Тръмп да повдигне въпроса за Крим и разбира се разговора за „Северен поток 2”. САЩ използват всички похвати, за да преустановят този проект и ще продължават да оказват натиск върху Германия и Русия. Този разговор ще бъде много интересен, тъй като президентът Тръмп е непредсказуем в своя изказ и е много възможно да имаме ситуация като с Ким Чен Ун – словесни нападки в началото, след това стискане на ръцете и потупване по гърба”, допълни дипломатът.  Относно търговската война Керемедчиев изрази мнение, че САЩ ще продължат да бъдат изключително агресивни, а Китай и Европа ще останат меки. А причината за това е, че Европа и Китай много повече разчитат на експорт и търговия, за разлика от Америка, която задоволява нуждите си и с вътрешна продукция.  Милен Керемедчиев коментира и темите, свързани с България. Конкретно и новината, че до една година страната ни ще влезе в чакалнята на Еврозоната.  „Това е по-скоро имиджово решение, защото в крайна сметка от приемането на България в Европейския съюз, до момента има само обещания към страната, без реални последици. А реално българската икономика изпълнява указанията, които ѝ се поставят, за стриктна фискална политика. Двете основни теми, за които ние сме ощетени, са влизането в Шенген и влизането в Еврозоната. Категорично – прекалено сме любезни, прекалено се съгласяваме с другите страни еврочленки. Защото в момента две държави оказват натиск върху България и въцзпират нашето членство. Влизането и в Шенген, и в Еврозоната отдавна трябваше да бъдат постигнати. Така че, колкото по-рано се случат, толкова по-добре за нас”, заяви дипломатът.  По отношение на европредседателството на България и изявлението на Корнелия Нинова, че то се е превърнало в партийно мероприятие на един човек, Милен Керемедчиев каза:  „Не споделям това виждане, защото България се представи добре – даже учудващо за мен. Учудващо, защото аз нямам високо мнение за потенциала на нашата администрация, бидейки в нея десет години. Мислех, че ще имаме проблеми по една или друга точка. Мисля, че това председателство бе успешно”.  ", "date": "2018.07.14", "title": "Милен Керемедчиев: Прекалено любезни сме със страните от ЕС, които ни пречат за Шенген (ВИДЕО) "}
{"url": "http://epicenter.bg/article/Speshno-ukrepvat-bregovete-na-reka-Banska-v-obshtina-Mineralni-bani-/159239/2/98", "text": "Коритото на река Банска спешно ще бъде почистено, а бреговете в участъка, който преминава през село Сусам, ще бъдат укрепени.  Това става възможно след като общината е спечелила инвестиционен проект съвместно с фонд \"Земеделие\". Пълното наименование на проекта е \"Аварийно почистване на коритото на река Банска и доизграждане на подпорни стени в регулаторните граници на село Сусам, общ. Минерални бани, област Хасково\".  Проектът е на стойност 390 000 лева по евро програмата за развитие на селските райони.  Общината е кандидатствала за сумата 1,164 милиона лева, но са отпуснати около една трета от поисканите средства.  Това е втори етап на европроекта. В първата фаза беше почистено коритото на река Банска и укрепени нейните брегове в участъка, който преминава през Националния курорт Минерални бани.  ", "date": "2018.07.14", "title": "Спешно укрепват бреговете на река Банска в община Минерални бани "}
{"url": "http://epicenter.bg/article/Volen-Siderov-oshte-ne-znae-dali-patriotite-shte-sa-zaedno-na-evropeyskite-izbori-/159241/2/0", "text": "„Приемам го като заклинание. Не виждам как ще стане това Патриотите да излязат от управляващата коалиция. ДПС споменаваха това още през миналата година, но ГЕРБ не го приеха. Те са основната политическа сила и те решават с кого да управляват”. Това обяви лидерът на парламентарната група на Обединени патриоти Волен Сидеров в предаването „Офанзива с Любо Огнянов” по Канал 3 по повод изказването на Хамид Хамид, че патриотите трябва да излязат от властта на есен.  Той коментира ситуацията в Обединени патриоти и дали е оптимист на фона на постоянните противоречия в коалицията.  „Аз съм реалист. Гледам да вървят нещата така, че въпреки различията помежду ни да не се връщаме към стила и поведението на отделните лидери. Мисля, че правителството може да си изкара мандата. И ако това не стане, да не си го причиняваме ние”, каза Сидеров.  Той коментира и изказванията, че Валери Симеонов го е създал като политик.  „Малко се е престарал. Фактите са такива, че през 2003 г. аз започнах да работя в тв СКАТ. Седем пъти в седмицата имах предаване върху много сериозни политически и икономически въпроси. Те имаха по-голям рейтинг от множество други предавания на други по-големи телевизия. Благодарение на мен стана по-гледаема. Така че да се каже, че тя ме е създала е малко прекалено. Интерес към мен, при това за повече пари имаше и от страна на Евроком. Но аз бях коректен,” каза Сидеров.  Той бе категоричен, че трябва да се преразгледат редица концесии, нещо много по-сериозно от ходенето по дискотеки за шума. И се закани да тръгне по мини и кариери, за да проверява концесиите, подобно на колегата си Валери Симонов по дискотеките.  „1290 концесии има в България. Дадени са природни богатства на страната. В случая става въпрос за добива на злато. Ще отида с компетентни органи, както се прави по дискотеките, и ще проверя на място какво става с добива. Аз имам информация, че се изнасят стотици тонове концентрат без контрол. Т.е. ще осъществя контрол, както за добива на злато, така и за концесии, които ощетяват България. Говорим още за алуминий, уран и т.н. Някои концесии са дълбоко неизвестни и не се спазват никакви правила и няма никакъв контрол. Мисля, че това е по-важно от „Какао”, „Кафе” и т.н.”, каза Сидеров.  Относно Закона за горивата и протестите срещу него той отхвърли обвиненията в лобизъм, понеже го подкрепя.  „Накарах Емил Димитров да направи един сериозен разбор. И се оказва, че този закон ще докара значителни суми от ДДС. 200 милиона лева не са влезли в хазната за една година. От някакви плаващи фирми. И това на фона, че аз търся 2 милиона за ямболската болница. И кое лобисткото? Да ги оставиш тези фирми да крадат, а в същото време аз да се моля на премиера. Не е вярно, че ще се монополизира пазарът. Просто и големи, и малки фирми ще трябва да спазват правилата”, каза още лидерът на ПГ на Обединени патриоти.  Той поясни, че често законопроекти, внесени от Валери Симеонов, влизат в парламента, без да преминат през него. Лидерът на НФСБ ги влязъл през свои депутати и той не ги поглеждал.  „А това не е коректно”, уточни Сидеров.  „Не е приемливо за мен вицепремиер да дава сигнал в прокуратурата срещу министър от същия кабинет. Така хората си казват „тези не могат да се разбират”. Не знам какъв точно е проблемът, но това може да се изясни в Министерски съвет. Този проблем трябва да се решава там. И ако този сигнал е верен – на Ангелкова трябва да се повдигне обвинение. А ако не е верен – какво става. Аз съм в парламента, но според мен това не е редно”, каза лидерът на Атака.  Той уточни, че още не е наясно дали партиите от Обединени патриоти ще се явят заедно на предстоящите европейски избори.  „Опитвал съм се два-три пъти да поставя въпроса как действаме за предстоящите избори. По някакъв начин Симеонов е потвърждавал, че на тези избори няма да се явява с нас. И твърдя, че трябва да го каже сега. Да имаме яснота, за да знаем какво правим. Това е коректното, но иначе всеки е свободен да прави каквото прави и да се явява, с който иска.  Моето мнение е, че трябва да се явим общо. Но ако се случи така, че няма да се явим общо – не знам дали ще се стигне до разпад на управленската коалиция. Тук е нужно и мнението на Борисов. Това е сложен шахмат и трябва да започнем да го решаваме. Трябва ни и мнение на Борисов – дали би приел, ако сме отделно, да не вземе да приеме, че се разпада коалиция”, каза Сидеров.  Той не можа да изрази категорична позиция дали Валери Симеонов трябва да си подаде оставка, ако се яви самостоятелно на изборите. Но смята, че е възможно да се запази управленската коалиция, дори и при подобен вариант.  „Трябва да мислим за запазване и завършване на мандата”, заяви лидерът на Атака.  Той препотвърди позицията си, че председателството на България на Съвета на Европейския съюз е успешно.  „Председателството мина много добре. Даже евродепутатката на ДПС, а и Пирински потвърдиха, че оценките в Брюксел били много добри. И това, което ме подразни е, че в Брюксел били учудени колко компетентни сме били. Все едно тук сме някакви аборигени”.  „Не искаме да сме буферна зона и трябва да се изнесат бежанските лагери”, обяви още Волен Сидеров по отношение на политиката на Европа за мигрантите.  ", "date": "2018.07.14", "title": "Волен Сидеров още не знае дали патриотите ще са заедно на европейските избори "}
{"url": "http://epicenter.bg/article/Hamid-Hamid-za-kraya-na-politicheskiya-sezon--Edna-zagubena-godina-za-Balgariya--VIDEO--/159242/2/0", "text": "ДПС видя отстъпление от евроатлантизма от страна на България. Такава бе оценката на партията и за отчета за председателството на страната ни на Съвета на Европейския съюз.  „Това го вижда не само ДПС, а целият български народ, както и нашите партньори от Европа и Атлантическия съюз. Много случаи станаха, в които нито правителството, нито премиера, нито представители на голямата партия в управляващата коалиция ГЕРБ не взеха отношение. Невземането на отношение по редица, на пръв поглед, случайни инциденти... Пътуването на едни депутати до Крим. Призиви за напускане на Европейския съюз от едни партньори в управлението. Призи от едни политически лидери, които открито подкрепят правителството, без да участват в него, за напускане на НАТО. Говоря за Марешки и за призивите на Волен Сидеров. Самата липса на реакция от страна на ГЕРБ за мен е голямото отстъпление от нашите ценности. Трябваше по категоричен начин да има разграничение, а не епизодични изказвания. Но явно в такъв капан е попаднал премиера”. Това обяви зам.-председателят на парламентарната група на ДПС Хамид Хамид в предаването „Офанзива с Любо Огнянов” по Канал 3.  „Истинският въпрос е защо ГЕРБ допускат такова нещо. Защото нито Марешки, нито патриотите могат да ни отклонят от европейския ни път. Но те допринасят за това нещо. Нямам обяснение за това”, допълни Хамид.  Относно оценката за председателството, което от Корнелия Нинова дори бе наречено „партийно мероприятие за личен рейтинг”, Хамид Хамид коментира:  „Не мога да каже, че се солидаризирам с подобно мнение, но от ГЕРБ наистина бяха положени усилия това да е партийно мероприятие. А председателството не е нито на ГЕРБ, нито на един човек, нито на коалиционни партньори. Това председателство е на България и българския народ. А всички мероприятия бяха отразени като мероприятия на една партия и един човек и мисля, че г-жа Нинова отчасти е права”.  Хамид взе отношение и по въпроса с предполагаемия конфликт на интереси на зам.-социалния министър Султанка Петрова, която е бивш шеф на фирма, която охранява Партийния дом, а понастоящем въпросната компания се управлява от нейни близки.  „Един трагичен инцидент стана повод да разбере на коалиционните партньори на г-н премиера. Те, първо монополизираха каналджийството, станаха каналджии. Построиха ограда, за да могат само те да превозват мигранти. Има подписано споразумение на прокуратурата с регионален лидер на НФСБ. Това цяла България го знае. Оказва се, че малките партньори на ГЕРБ имат доста основна роля и в обществените поръчки. Дори фирма на зам.-министър на социалната политика охранява сградата на Народното събрание. Въпреки че тази сграда отвън се охранява от полицията, вътре се охранява от НСО. Но някой е сметнал, че този обект трябва да се охранява от фирма на Султанка Петрова. И вижте парадокса, сега ще тече проверка от Инспекция по труда за този трагичен инцидент. Инспекция, която е подчинена на познайте кого. На Султанка Петрова. Най-малкото при такъв случай, което трябва да се направи е оставка на Султанка Петрова. Това не търпи коментар. Това е най-моралното и най-нормалното, защото самата Инспекция по труда е на подчинение на самата Султанка Петрова”, каза Хамид.  Той се върна на оценките за европредседателството.  „Волен Сидеров е прав за едно. България не може да иска за себе си по време на това рутинно председателство. Не може да иска някакви благоприятни последици за себе си. Но не е прав в друго – българската дипломация е длъжна така да ръководи и да постави нещата, че други да го поискат за България. Тук се провали българската дипломация. Това имаме предвид – дори наши партньори от АЛДЕ бяха готови за сътрудничество по темата за Шенген, но българското правителство не се възползва от подадената ръка”, добави за.-председателят на ПГ на ДПС.  Хамид изтъкна още веднъж, че управляващата коалиция изобщо не е трябвало да се сформира, а доказателство за това той вижда в конфликта между вицепремиера Валери Симеонов и министъра на туризма, като първият дори се закани, че единият от двамата скоро ще се оттегли от поста си.  „Нямаше необходимост от включване на националисти във властта. И г-н премиерът, и ГЕРБ прекрасно знаят това. Можеха да съставят правителство без националисти. Направиха го, защото има теми, по които ГЕРБ неудобно мълчи, но го изказва чрез националистите.  И много пъти съм казвал, че малката коалиция са като италианско семейство. Но никой не иска да се раздели с властта. И може би Христо Ботев отговаря най-добре на този въпрос. В стихотворението си „Патриот” той казва: „За парата, изяда си месата”.  Относно заканата на БСП, че ще се готвят за нов вот на недоверие Хамид Хамид е на мнение, че ДПС може да участва в подобен вот само ако по-голямата партия, в случая левицата, ги покани.  „За последния вот ние не бяхме поканени. И видяхте какъв бе резултатът на дебатите”, изтъкна депутатът от ДПС.  И допълни:  „Тази тема за сигурността ние я бяхме изтъкнали още преди. И тя не трябваше да се ограничава само до битовата престъпност и два инцидента. Защото националната сигурност е голяма тема. А голямата опасност за нея е включването на националистите във властта”.  Той изтъкна, че има лица с чуждо гражданство, които получават българско гражданство. Това излезе наяве от публикация на френска медия, според която това става с корупция на най-високо ниво, със съдействие на настоящи вицепремиери и министри на патриотите.  „Това писаха френски медии, аз само цитирам. Искахме анкетна комисия да установи тези твърдения. Защото не може да замитаме подобни твърдения. Факт е, че всички депутати от ДПС и ВМРО се подписаха. Но не достигат подписи. Очакваме и колегите от БСП също да се подпишат”, добави народният представител и изтъкна, че това е една от причините да не ни приемат в Шенген.  Хамид Хамид отговори на обвиненията, че внесеният от депутати от ДПС Закон за медиите е насочен срещу свободата на словото.  „Имахме възможност веднага след внасяне на тези промени между първо и второ четене да обясним и да реагираме на едно открито писмо, което се върти в пространството на Съюза на българските журналисти. Не отговаря на истината, абсолютна лъжа е, че текстовете посягат на свободата на словото. Текстовете въобще не третират журналистите и тяхната работа. Те касаят само собствениците на медии и фактическите собственици, които стоят зад регистрирания собственик. Те целят собственикът да се регистрира като такъв, да декларира своите кредити, да се разбере дали е осъждан или с влязла в сила присъда. От кои банки и финансови институции има кредити. От кои обществени поръчки получава пари, получава ли от грантове и т.н. Целта ни е е да осветлим и да покажем на обществото как една медия се финансира. Няма и една буквичка, която да касае журналистите и тяхната дейност”, коментира още зам.-председателят на ПГ на ДПС.  „Самата реакция, самият опит да се измести темата за изместването от финансирането към свободата на словото, е опит точно на тези хора да не излязат на светло и да си останат на светло. Вижте в кои медии излизат тези публикации и кръговете, които тиражират тези неща и ще разберете кои са тези хора. Кози брадички, агнешки главички. Няма да скрия, че тук пръст има и един беглец от българския закон, който се крие в Белград толкова години. За съжаление тези информации се пренасят и в Европа”, добави Хамид.  По думите му текстовете в закона не ограничават финансирането, а само осветляване му.  „Целта е само една, публичност”, категоричен бе Хамид и изрази мнение, че целта е да се осветлят реалните собственици, а не само фиктивните.  И поясни, че това осветляване трябва да става чрез подаване на декларации, които ако не бъдат подадени, следват санкции. До 20 хиляди лева. Но има готовност и да бъдат увеличени, ако не се спазват правилата.  В заключение Хамид Хамид даде своята оценка за политическия сезон, който е към своя край.  „Загубена година за България. В смисъл – отстъпление от европейските ценности, имам предвид присъствието на националисти във властта. Това допринася не само за отдалечаване от евроатлантическите ценности, но и за прокарване на разделение в българското общество. Трябва да сме по-единни от всякога, защото живеем в много сложна обстановка и вместо да спомага, този факт разединява. Така че, надявам се следващия сезон да го започнем без националисти”.  Какво обаче се случва, ако Патриотите наистина излязат от властта?  „Има различни опции. От първия ден на това Народно събрание заявихме, че ГЕРБ имат възможността да съставят правителство на малцинството и имат нашата подкрепа в случай на изпълнение на една програма. Защото не е тайна, че тяхната и нашата програма на 90 процента съвпадат, по изявление на високопоставен политик от ГЕРБ. При изпълнение на ясна програма, първият ден заявихме, че могат да разчитат на нашата подкрепа. Те, за съжаление, не се възползваха от тази опция. Така че, няколко са опциите, но при всички случаи са по-добри от това да останат националистите във властта”, заключи Хамид Хамид.  ", "date": "2018.07.14", "title": "Хамид Хамид за края на политическия сезон: Една загубена година за България (ВИДЕО) "}
{"url": "http://epicenter.bg/article/Vitseprezidentat--Monitoringat-nad-Balgariya-shte-se-izpolzva-i-za-chlenstvoto-ni-v-evrozonata-/159244/2/0", "text": "„Мониторингът над България ще се използва и за членството ни в еврозоната.“ Това притеснение изрази вицепрезидентът Илияна Йотова в предаването „Брюксел 1“ по „България он ер“. Йотова цитира еврокомисаря Валдис Домбровскис, който заяви, че следващите месеци под стриктно наблюдение ще бъдат съдебната ни реформа и борбата с организираната престъпност и корупцията. „Докато съществува мониторингът, и в чакалнята на еврозоната няма да можем да влезем“, отбеляза вицепрезидентът.  Илияна Йотова изрази недоумение защо по време на европредседателството България не постави темата за мониторинга.  „Силно се надявам Румъния да поеме тази тема“, посочи вицепрезидентът. По думите й Механизмът за сътрудничество и проверка отдавна е изчерпан от съдържание и ефективност. „Не приемам аргумента на български министри, че не сме поставили тази тема заедно с темата за Шенген, защото са национални. Това е изключително късогледство. При всяко друго европредседателство поставяхме тези въпроси. Надявам се поне Австрия да ни свърши работата“, заяви Илияна Йотова.  „Европредседателството остана заключено в Министерски съвет. Голямата цел на всяко европредседателство е гражданите да почувстват по-добре какво е Европа. Липсваше общественият дебат по важни въпроси. Тази политика бе артикулирана от председателя на ПГ на ГЕРБ г-н Цветанов, който каза, че правителството говори по европейските теми в Брюксел, а не в София. Това е изключително погрешна политика“, изтъкна Йотова.  Посочихме като приоритет младите хора, а сега като напишете в гугъл млади хора и европредседателство, като резултат излиза онази злополучна конференция, която се свързва с пияни хора и дискотеки, заяви Илияна Йотова.  Като безспорен успех на Българското председателство на Съвета на ЕС вицепрезидентът посочи европейската перспектива за страните от Западните Балкани. По думите на Йотова българският министър-председател е трябвало да присъства на церемонията по подписването на договора за името между Република Македония и Гърция. „За да няма тлеещи огнища на конфликти и съмнения, са необходими допълнителни гаранции срещу бъдещи териториални претенции на Република Македония към България“, отбеляза вицепрезидентът.  Илияна Йотова е на мнение, че по време на европредседателството България не е успяла да намери проекцията на националния си интерес, особено по въпроса за следващия бюджет на ЕС.  По темата за миграцията България не направи почти нищо, смята вицепрезидентът. „Трябваше остро и категорично да поставим темата за промяна на Дъблинския регламент. По този въпрос интересите на България не са нито интересите на Австрия, нито на Румъния. Трябваше да обединим страните от външните граници на ЕС по темата миграция“, заяви Илияна Йотова.  Вицепрезидентът коментира и присъствието на българския държавен глава Румен Радев на встъпването в длъжност на турския президент Реджеп Ердоган.  „Ние сме последователни в политиката със съседите. По-добре да има диалог, защото тогава можеш ясно да поставиш въпросите и да предявиш претенции към отсрещната страна. Това направи и президентът Радев. Политиката на затворени врати не работи“, отбеляза Йотова.  ", "date": "2018.07.14", "title": "Вицепрезидентът: Мониторингът над България ще се използва и за членството ни в еврозоната "}
