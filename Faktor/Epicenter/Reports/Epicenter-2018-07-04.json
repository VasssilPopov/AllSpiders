{"url": "http://epicenter.bg/article/Ninova--Borisov-vavezhda-red-na-Balkanite-i-v-Evropa--a-ne-mozhe-da-slozhi-red-v-sobstveniya-si-kabinet-/158425/2/0", "text": "Премиерът Бойко Борисов въвежда ред на Балканите и в Европа, а не може да сложи ред в собствения си кабинет. Това написа лидерът на БСП Корнелия Нинова в социалната мрежа Фейсбук.  \"Днес премиерът Борисов се ядосал на патриотите, че не подкрепят увеличението на акциза на бездимните цигари. Даже се заканил с края на председателството повече да не си мълчи. Това е чудесна новина. Най-накрая ще отговори защо в кабинета му има министър, който \"толерира проституция и наркоразпространение\", и друг министър, който \"представлява интереси на мутри по морето\". Това го твърди вицепремиерът му Симеонов. Що за коалиция е това, в която един министър пуска сигнал срещу друг до главния прокурор, а вицепремиер повежда протестиращи срещу правителството, на което е член?\", пише още Корнелия Нинова.  ", "date": "2018.07.04", "title": "Нинова: Борисов въвежда ред на Балканите и в Европа, а не може да сложи ред в собствения си кабинет "}
{"url": "http://epicenter.bg/article/Pravitelstvoto-dade-104-mln--leva-na-BDZh-/158368/2/0", "text": "Правителството одобри допълнителни плащания от централния бюджет към Министерството на транспорта, информационните технологии и съобщенията в размер на 103 728 000 лв. Това съобщиха от правителствената информационна служба.  Сумата ще бъде предоставена на „Холдинг БДЖ“ ЕАД като възмездна финансова помощ, която следва да бъде възстановена до 28 декември 2020 г.  Средствата се предоставят на холдинга за погасяване на задълженията по Втория облигационен заем, сключен през 2007 г.  Закъсалата железопътна компания беше изправена пред риска да загуби сградата на своята централа, както и голямо количество вагони – последна стъпка, преди да бъдат отнети и ключови за съществуването й единици от подвижния състав.  ", "date": "2018.07.04", "title": "Правителството даде 104 млн. лева на БДЖ "}
{"url": "http://epicenter.bg/article/Ivan-Geshev-stana-noviyat-zamestnik-glaven-prokuror/158388/2/0", "text": "Шефът на Специализираната прокуратура Иван Гешев, който в последните две години се радва на динамично развитие в кариерата си, стана новият пети заместник на главния прокурор Сотир Цацаров. Това се случи след гласуване с пълно мнозинство в прокурорската колегия, предаде репортер на \"Канал 3\".  Всичко е изложено в мотивите по номинацията, обяви главният прокурор. И призова членовете на колегията, ако имат въпроси и коментари, да ги зададат. Такива не последваха и веднага се пристъпи към гласуване. Предложението за Гешев бе на Цацаров.  Гешев зае третото място на зам. главен прокурор към Върховната касационна прокуратура (ВКП). То се освободи, след като Борислав Сарафов оглави Националната следствена служба. Като такъв той отново е заместник на Цацаров. Останалите са Пенка Богданова и Мария Шишкова, които са към ВКП, и Ася Петрова, която е във Върховната административна прокуратура.  След овакантяването на мястото на зам. главен прокурор към ВКП главният прокурор заяви, че няма да посочва трети свой заместник към ВКП. В началото на юни обаче той поиска от прокурорската колегия откриването на нов щат за негов заместник. И обяви, че новият заместник ще отговаря за осигуряване на методическо ръководство на Специализираната прокуратура и Апелативната специализирана прокуратура.  Гешев стана ръководител на Специализираната прокуратура малко след като делото за източването на КТБ беше преместено там. Това се случи след двeгодишно разследване, когато обвинителите откриха, че има организирана престъпна група начело с бившия мажоритарен собственик на банката Цветан Василев. Преди това той беше наблюдаващ прокурор по разследването. След като я оглави, в Специализираната прокуратура бяха преместени и делата за корупция.  ", "date": "2018.07.04", "title": "Иван Гешев е новият заместник-главен прокурор"}
{"url": "http://epicenter.bg/article/Boyko-Borisov-stava--quot-Evropeyska-lichnost-na-godinata-quot--/158324/2/0", "text": "Българският министър – председател Бойко Борисов става “Европейска личност на годината”. На официална церемония в Сараево в четвъртък ще му бъде връчена престижната европейска награда \"Златен плакет - Европейска личност на годината“, присъдена му от Европейската независима агенция за избор на най-успешните европейските мениджъри и личности. Призът се дава на българския премиер за личното му ангажиране за икономическото сътрудничество в региона.  Това е 38-ма Церемония по връчване на наградата, чиито носители досега са били най-изявените европейски лидери. Преди награждаването Борисов ще се срещне с председателстващия Съвета на министрите на Босна и Херцеговина Денис Звиздич, след това българският премиер ще приветства международния бизнес форум в Сараево. Ден по-рано, в сряда, министър-председателят ще бъде в Солун, където ще вземе участие в четиристранната среща на правителствените ръководители на България, Гърция, Румъния и Сърбия. В рамките на форума ще се проведе и четиристранна среща на министрите на транспорта на България, Гърция, Румъния и Сърбия.   Това ще бъде четвъртата среща на лидерите от България, Гърция, Румъния и Сърбия.  Темите на разговора ще обхванат развитието връзките в региона - интерконектора с Гърция, проекта \"Солун-Кавала-Александруполис-Бургас-Варна-Русе\", както и проблемите на сигурността. Борисов винаги е акцентирал върху необходимостта отношенията между страните на Балканите да се развиват така, че да се гарантират мирът, стабилността и просперитета в тази част на Европа.", "date": "2018.07.04", "title": "Бойко Борисов става \"Европейска личност на годината\" "}
{"url": "http://epicenter.bg/article/D-r-Kaloyan-Metodiev--Predsedatelstvo-beshe-neshto-sredno-mezhdu--quot-Balkanturist-quot--i--quot-Rabotnichesko-delo-quot-/158391/2/0", "text": "Управляващите използваха европредседателството като административно мероприятие с пропагандни цели. Това заяви в предаването \"12+3\" по програма \"Хоризонт\" на БНР политологът Калоян Методиев. \"Нещата ми приличат на нещо средно между \"Балкантурист\" и \"Работническо дело\" – от една страна салтанати, хитрини, да смаем чужденците, НДК да е излъскано, пък подлезът отдолу - целият е потрошен… На две нива вървят нещата\", бе неговата оценка.  Калоян Методиев отбеляза, че опозицията не е могла \"целево и категорично да обясни, че случващото се е сбъркано като приоритети и съдържание\" и \"България не може да се занимава с един затънал регион като Западните Балкани, при положение че тя самата е затънала по всички възможни показатели\".  Според Методиев България по-скоро е трябвало \"да натиска\" по важни за нея теми като Шенген, еврозоната и отпадането на мониторинга. \"Не трябва да ни впечатлява протоколното одобрение на европредседателството ни, а да ни интересуват конкретни резултати\", допълни политологът.  Калоян Методиев определи като \"нонсенс\" и \"мит\" твърдението, че сме вкарали в дневния ред на Европа Западните Балкани и смята, че темата е била \"изкуствено наложена\": \"Черна гора води преговори от 2010-а година, отваря, затваря глави, Сърбия ги води от 2011-а година, вървят си преговорите на административно ниво, не е спирал интересът, действа се по всички възможни линии. Берлинският процес върви, който е сериозният процес. Нито е оставил някой региона, нито е изпаднал от фокуса, просто си върви по друга линия\".  Калоян Методиев е на мнение, че Западните Балкани остават в сянката на по-сериозните теми пред Европа: \"Защото една мигрантска криза наистина е в състояние да бутне тази еврозона, разделението между регионите вече е много голямо. В България и определени части на други държави са много по-изостанали икономически от развити региони, тоест дисбалансите вътре. Нормално е тези теми да доминират, а темата за Западните Балкани беше изкуствено налагана, насила, от българската страна и резонно тя не получи никакво развитие\".  \"Големият въпрос е за бъдещето на ЕС, за Европа на две скорости, дори на три - защото България по редица показатели попада в третата скорост\", изтъкна още Методиев. \"Това са големите теми - как ще се развива еврозоната, дали ще има ядро, Шенгенското споразумение, общата армия. Тук бих се съгласил с президента за Дунавската стратегия, защото Дунавската стратегия наистина трябва да влезе изключително в дневния ред на българското правителство. Оттам е дошла Европа в България - през Лом и през Русе, а от Скопие, за съжаление, досега сме индексирали само две национални катастрофи. Така че тези залитания, тези дисбаланси, които наблюдаваме в момента във външната политика на България, също трябва да се коригират, за да помогнат да не изпаднем наистина до мястото на един буфер на периферията на ЕС\", каза в заключение д-р Калоян Методиев.      ", "date": "2018.07.04", "title": "Д-р Калоян Методиев: Председателството беше нещо средно между \"Балкантурист\" и \"Работническо дело\""}
{"url": "http://epicenter.bg/article/Stanishev--Evropredsedatelstvoto-beshe-polezno-za-prestizha-na-stranata/158393/2/0", "text": "Европредседателството беше полезно за престижа на страната, но не беше използвано за максимизиране на възможностите на тази лидерска позиция за половин година. Това мнение изрази в предаването \"12+3\" по програма \"Хоризонт\" на БНР председателят на Партията на европейските социалисти (ПЕС) Сергей Станишев.  „България няма основания да се срамува от своето председателство. Има очевидни успехи. Трябва да кажем, че очакванията не бяха свръхвисоки заради това, че към нас винаги има едно съмнение дали можем да се справим. С това предизвикателство се справихме и преодоляхме тези подозрения“, каза Станишев. \"Самият факт, че не е имало провали или тежки гафове е добре, но това само по себе си не може да бъде велик успех\", допълни той.  Той открои като най-голямо постижение на председателството това, че за първи път от 10 години Западните Балкани са се превърнали в център на дискусията в ЕС и е била определена дата за начало на преговорите с Македония. Председателят на ПЕС обаче изрази съжаление, че не са били засегнати като теми Черноморският регион и Дунавската стратегия, а са били оставени на австрийското председателство.   Сергей Станишев отчита като минус и липсата на темата за социална Европа, която по думите му е \"основен инструмент за връщане на доверието в Европейския съюз\": \"Развитието на това, което миналата година в Гьотеборг беше постигнато като прокламация на премиерите за социалния стълб не получи никакво уплътняване по същество. Това би било в интерес и на българските граждани, защото България остава една от най-бедните страни в ЕС.\"  В момента в ЕС слабото място за взимането на решения е самият Европейски съвет, където заседават правителствата и премиерите и където \"средата е много сложна\", смята Станишев. „Виждате каква истерия се надигна миналата седмица и какви нощни заседания се проведоха заради ситуацията около бежанците поради две прости причини. Първо в Италия има популистко правителство, което я превърна в свое знаме за печеленето на вътрешни точки и дивиденти. И второ – в Бавария наесен предстоят избори и Християн-социалният съюз превърна това в тема, която разклати германското правителство, за да укрепи своите позиции в една от провинциите на Германия. А реалността е следната – за половин година досега общо в целия ЕС са пристигнали 40 хиляди мигранти. Това по никакъв начин не може да се сравнява с 2015-а, когато влязоха милион и половина. Процесът вече се контролира“, посочи президентът на ПЕС.  Лидерът на ПЕС подчерта още и недостатъчния напредък по Дъблинското споразумение.      ", "date": "2018.07.04", "title": "Станишев: Европредседателството беше полезно за престижа на страната"}
{"url": "http://epicenter.bg/article/Fandakova-maha-konteynerite-za-smet-ot--quot-Solunska-quot--boklukat-otiva-pod-zemyata--VIDEO--/158396/2/98", "text": "Махаме контейнерите за отпадъци от улиците в зона 2 и 4, където в момента текат ремонти. Боклукът отива под земята. Това каза кметът на София Йорданка Фандъкова, която провери как върви ремонтът на столичната улица „Солунска“, предаде репортер на БГНЕС.  „Всички контейнери по ул. „Солунска“ минават под земята. Това е трайна политика на общината, но ѝ струва доста по-скъпо от контейнерите, които разполагаме по тротоари и улици. Затова се възползваме от интегрирани проекти и заедно с тях се стараем да прилагаме тази форма, която е и по-екологична и прави града по-привлекателен“, заяви кметът.  На ъглите на „Солунска“ и „Христо Белчев“ са направени и първите в града изнесени ъгли, които правят тротоара по-широк и не позволяват на автомобилите да паркират по тях, добави Фандъкова. Тя посочи, че настилката на една от най-знаковите улици в града каквато е „Солунска“ вече е с паваж, тротоарите са решени с гранитни плочи, а оттоците на сградите са прибрани в едни доста по-елегантни оттоци на тротоара. Кметът обяви още, че от днес е пуснато движението в участъка от бул. „Витоша“ до ул.“ Христо Белчев“, като до няколко дни се очаква то да стигне и до ул. „Ангел Кънчев“.  Столичният градоначалник уточни, че срокът, в който трябва да приключи ремонта на ул. „Солунска“ в участъка от бул. „Витоша“ до ул. „Граф Игнатиев“, е преди 15 септември и подчерта, че е възложила на всички обекти, на които се работи в момента, да работят с удължено работно време – от по-рано сутрин до по-късно вечер. Фандъкова каза, че не може да обещае, че някоя плочка няма да се разклати във времето, но е категорична, че няма да плати за некачествен ремонт.  Тя поясни, че неустойката за забавяне е около 200 000 лева на ден, санкциите за недобре свършена работа доста солени, а гаранцията на обекта е 5 години като при подписването на договора е взета и парична гаранция, която остава до приключване на обекта.  „При завършване на обекта освобождаваме 50% от гаранцията, а останалите 50% при изтичане на гаранцията от 5 години, за да може, ако възникнат проблеми да ги отстраняваме с парите на строителя, а не със средствата на данъкоплатците“, каза Фандъкова. Тя каза още, че разширението на „Тодор Каблешков“ върви в срок и се очаква движението там да бъде пуснато около 20 юли.  Започна ремонтът и в двете градини „Кристал“ и „Св. Климент Охридски“, както и ремонтът на тротоарите на ул. „Московска“, от които ще бъдат премахнати автомобилите, добави кметът.  Зам.-кметът по транспорт Евгени Крусев, който също присъства на инспекцията обяви, че се подготвя процедура за ремонта на „Солунска“ в участъка от бул. „Витоша“ до бул. „Христо Ботев“. Не е ясно още обаче дали реконструкцията ще започне тази година или догодина, поясни Крусев, който добави, че най-късно до края на 2019 г. цялата улица трябва да бъде ремонтирана.  На въпрос на БГНЕС дали ще бъдат премахнати автомобилите от т.нар. депутатски паркинг, който се намира на площадното пространство пред храм-паметника „Свети Александър Невски“, Фандъкова каза, че в момента се водят разговори с председателя на НС Цвета Караянчева и се надява да се постигне решение, което да удовлетвори гражданите и да позволи нормалната работа на депутатите да продължи. Тя добави още, че няма да има ремонт на площадното пространство пред катедралата, а само в частта на улицата пред Синодалната палата, която води до ул. „Г.С. Раковски“, където ще бъдат ремонтирани само тротоарите.  ", "date": "2018.07.04", "title": "Фандъкова маха контейнерите за смет от \"Солунска\", боклукът отива под земята (ВИДЕО) "}
{"url": "http://epicenter.bg/article/Pochina-narodnata-pevitsa-Nadezhda-Adzhova/158402/2/0", "text": "Народната певица Надежда Аджова почина на 70-годишна възраст.  „С огромна тъга съобщаваме, че на 3 юли 2018 г. след кратко боледуване почина Надежда Аджова. Вярваме, че половинката от сестри Аджови е на по-добро място и невероятният ѝ глас звучи в небесния хор от ангели! Благодарим за стотиците песни и незабравими мигове на сцената и в живота! Поклон!”, гласи съобщение на официалната страница на певиците във Facebook.  Поклонението ще се състои в петък, от 11:00 часа в ритуалната зала на Централните софийски гробища.  Близначките Вяра и Надежда Аджови са родени в Самоков на 6 септември 1947 г. Още на 16-годишна възраст стават популярни и извън родния си град с изпълнението на песните „Айде, легнала е Лиляна\" и „Море, много ми я хвалят\", които стават хитове в програмата на Радио София.  През 1963 г. печелят наградата за дует на България с песента \"Мари, Румено\".  През 60-те и 70-те години на миналия век близначките са отдадени на народните песни.  В началото на 1980-те години на миналия век започват изявите им и като изпълнителки на стари градски песни.  ", "date": "2018.07.04", "title": "Почина народната певица Надежда Аджова"}
{"url": "http://epicenter.bg/article/Do-20-godini-grozyat-obvineniya-za-ubiystvoto-na-dotsenta-ot-Plovdiv/158349/3/0", "text": "До 20 години затвор грозят мъжа, който беше задържан за убийството на доцента от Пловдив. Това обясни пред  Нова телевизия  зам.-окръжният прокурор на града Галин Гаврилов.   70-годишният доцент беше намерен в понеделник вечерта в безпомощно състояние до колата си, паркирана до Военна болница в Пловдив. Според разследването мъжът е пребит до смърт с бухалка на безлюдно място извън града.   Според прокуратурата е нападнат в момент, когато изнудвал 32-годишна студентка за пари и интимна близост, в замяна на което обещал да уреди изпитите и завършването й.   Арестуван за престъплението е 42-годишният съпруг на студентката. Прокуратурата му е повдигнала обвинение за умишлено убийство.   „Наказанието, което се предвижда е лишаване от свобода от 10 до 20 години. Задържан е за срок от 72 часа с прокурорско постановление”, заяви прокурор Гаврилов.", "date": "2018.07.04", "title": "До 20 години грозят обвинения за убийството на доцента от Пловдив"}
{"url": "http://epicenter.bg/article/KNSB-podkrepya-zakona-za-gorivata-/158366/4/0", "text": "КНСБ разпространи официална позиция относно напрежението в сектора за търговия с горива. Според синдиката е необходим закон, който да сложи в ред пазара.  \"Считаме, че политиката по отношение на горивата засяга както икономиката на страната, така и жизнения стандарт на всички българи. В същото време отчитаме, че този сектор е един от тези, в които сивата икономика има най-висок дял. Нашето становище винаги е било срещу сивата икономика, която ощетява коректния бизнес и ограничава възможностите на държавата да отдели средства за увеличение на социални разходи, заплати и пенсии\", заявяват от синдиката.  \"Затова КНСБ подкрепя основната философия, заложена в проекта на закон - да бъде сложен ред на пазара на горива в полза на фиска и данъчните приходи в държавния бюджет. Подобно решение би помогнало както на хазната, така и на десетките хиляди заети в бранша.  Считаме, че напрежението, което се създава в момента, пречи на коректния и конструктивен социален диалог на представителните засегнатите икономически общности. Като обществена организация, представляваща интересите на над 300 000 българи, смятаме, че диалогът е най-вярното решение на обществените проблеми.  За съжаление проектозаконът не бе обсъден в Националния икономически съвет към Министерския съвет, както настояваше КНСБ.  Предвид напредналата фаза, на която се намира законопроектът в парламента, сега на ход са народните представители. Апелираме законът да бъде гласуван, отчитайки интересите на всички засегнати страни, включително и на малкия и средния бизнес, както и на българската индустрия, но най-вече на българските данъкоплатци, които не трябва да бъдат ощетявани за сметка на частни и други интереси\", пише още в позицията на КНСБ.  ", "date": "2018.07.04", "title": "КНСБ подкрепя закона за горивата "}
{"url": "http://epicenter.bg/article/Prof--Zahari-Zahariev--Formatat-16-1-dokaza-svoyata-visoka-efektivnost/158350/11/0", "text": "    - Форматът 16+1, който беше предложен от Китай и чиято поредна среща ще бъде в София, доказа своята изключително висока ефективност като възможност за развитие на всестранните интеграционни процеси между КНР и страните от Централна и Източна Европа (ЦИЕ). Нещо повече, тук имаме и определени традиции, свързани със социалистическия период преди промените през 1989 г., така че, според мен, този формат, който беше предложен и реализиран няколко години преди лансирането от председателя Си Дзинпин на инициативата „Един пояс, един път\" и Новия път на коприната до голяма степен изигра ролята на своеобразна стартова площадка, експериментален модел на онова, което беше заложено като философия в „Един пояс, един път\". От тази гледна точка, онова което беше реално направено във всички области на сътрудничеството през тези години между страните от ЦИЕ и Китай доказа както високата ефективност на подобни проекти, така и че те са напълно в унисон с обективните изисквания на новия цивилизационен етап, в който навлиза човечеството през 21-ви век.     - Действително има едно изключително голямо изоставане на България от възможностите, които предлага форматът 16+1, за развитие не само на икономическите отношения между КНР и страните от ЦИЕ и за създаването на здрави интеграционни връзки в икономическата сфера, но също така има и сериозно изоставане по отношение на инвестиционните възможности, които са заложени в рамките на сътрудничеството на този формат по отношение на България. До този момент можем да говорим по-скоро за символични инвестиции на КНР в България в сравнение с други страни. За последните десет години инвестициите на Китай към България се изчисляват на около 60 милиона евро, докато в същото време в Сърбия те са около 3,5 милиарда евро. В подобни рамки е инвестиционното сътрудничество на Китай с Унгария, Румъния, инвестициите в Полша са още повече – около 4 милиарда евро. Всичко това показва, че България действително изостава много сериозно от онова, което дава като възможности този формат и тези програми.   В същото време обаче, сега има едно пробуждане по отношение на тези възможности, може би и на фона на определени трудности, които тепърва предстоят по отношение на финансовите и финансово-икономическите програми на ЕС, и най-вече по отношение на сравнително новоприетите членове от ЦИЕ. България трябва да мисли по-перспективно и това, според мен, се чувства и в ентусиазма, който демонстрира както министър-председателят на България г-н Бойко Борисов, включително чрез своето желание София да бъде домакин на поредната среща на формата 16+1, така и мнозинството от членовете на сегашното правителство.   Темата за българо-китайските отношения е една от много малкото консенсусни теми във вътрешнополитическия живот на България. В България няма нито една политическа сила, която да си позволява да говори против тези проекти или която да демонстрира антикитайска позиция. Българското правителство, икономическите кръгове в България, Министерството на икономиката и другите ведомства, Стопанската камара, Търговско-промишлената палата и нашата асоциация „Един пояс, един път\" са изпълнени с желание да лансираме напълно перспективни реални проекти по време на предстоящия форум. И тук става дума не само за срещата 16+1 и онова, което може да се реализира по тази линия, но също така и за официалното посещение на министър-председателя на Китай в България. По време на него ще имаме двустранни разговори между правителствените ръководители и да се надяваме, че ще бъде направена най-после важна крачка напред.   Българската страна е подготвила някои изключително интересни и перспективни проекти, които ще бъдат лансирани пред официалните китайски власти и чиято стойност също се доближава до сумите, за които говорих по отношение на Сърбия или Унгария.     - Този формат тепърва ще се развива и утвърждава, защото той не е дубликат на големия проект „Един пояс, един път\", а по-скоро един от механизмите, един движещите центрове на този планетарен цивилизационен проект. Нещо повече, страните от ЦИЕ са именно коридора, през който преминават всичките онези линии на съприкосновение във всяка една област между КНР, през Азия към всички части на Европейския континент.     Съдейки по онова, което се подготвя като заключителни документи, както за форума на 16+1, така и по отношение на двустранното ни сътрудничество, мисля, че София може да изиграе изключително важна роля като едно градивно стъпало в политическото сътрудничество между тази част от Стария континент и КНР. Засилването на тези перспективни връзки и, разбира се, декларирането на привързаността на ръководствата на тези 16 страни от ЦИЕ към този проект, ще изиграе изключително положителна роля и по отношение на бъдещото развитие на позиция, а и на активната политика на Европейския съюз, в посока към Китай. Не е случаен и факта, че срещата в София ще се проведе по-малко от месец преди срещата на формата ЕС-Китай в Пекин. Всичко това ще има много голямо значение, първо, за противодействие на всякакви опити да се изграждат изкуствени бариери, най-вече по идейно-политически и геополитически причини между Европа и Азия, и в частност спрямо Китай, и второ, в процеса на еманципиране, а оттук на отрезвяване на Брюксел по отношение на проекта „Един пояс, един път\".      ", "date": "2018.07.04", "title": "Проф. Захари Захариев: Форматът 16+1 доказа своята висока ефективност"}
{"url": "http://epicenter.bg/article/-quot-Pepelyashka-quot--ot-Rosini-kato-kosimk-ot-epohata-na-Elvis/158400/6/0", "text": "След силния старт на оперния юли в Летния театър на Варна със спектакъла на Кармен, 4 юли е големият ден за „Пепеляшка“, веселата мелодрама от Джоакино Росини по едноименната приказка на Шарл Перо и една от най-изящните вокални творби в световната музикална съкровищница. С „Пепеляшка“ Опрера в Летния театър отбелязва 150 години от смъртта на великия композитор Джоакино Росини.   В ММФ „Варненско лято“ Държавна опера Варна представя премиерно заглавието в колаборация с Истанбулската опера - режисьор Eкта Кара, сценография Ефтер Бронзе, костюми Занда Занда, светлинен дизайн Метин Кочтурк.   Особеното тук е, че визията на постановката кореспондира с идеята за комикс, а в облеклото и поведението на артистите веднага се разпознава епохата на Елвис Пресли. С диригентската си интерпретация Маестра Николета Конти придава на тези оригинални режисьорски решения подчертана елегантност.   Завършила НМА „Проф. Панчо Владигеров”, тя от 1992 г. работи последователно в Цюрих, Линц и Сен Гален, където изпълнява главния мецосопранов репертоар в оперите на Масне, Моцарт, Хъмпърдинк, Хендел, Росини, Йохан Щраус, Офенбах, Бизе и др. Гастролира на престижните сцени в Париж, Венеция, Неапол, както и на фестивалите в Брегенц и Монпелие. През миналото лято участва в заключителната оперна гала в Летния театър, а сега ще я аплодираме и като Пепеляшка. „Искам да изкажа огромната си благодарност на г-жа Даниела Димова за поканата да осъществя отдавнашната си мечта да пея на родна сцена. Много се вълнувам, че за първи път ще участвам в оперен спектакъл в моята любима Варна. Тук за първи път чух опера като ученичка, беше постановката на „ Тайният брак\" от Чимароза, и останах със затаен дъх от вълнение и радост. Незабравим спомен. „Пепеляшка“ е една от любимите ми опери, която заедно със „Севилският бръснар\" съм изпълнявала много пъти в различни постановки и театри. Росини много ми помогна за изграждането ми като певица и артист, няма по-благодарен композитор за един певец. Това е музика, която те кара да се вълнуваш и радваш, да се смееш под формата на колоратури с невероятна гама от палитри и нюанси.Постановката, в която ще участвам, е в един по-модерен вариант, но темата си остава така или иначе актуална и за нашето съвремие. Всъщност човек никога не знае, какво се крие под един скромно облечен човек, както в случая с принца. Защото посрещаме по дрехите, но изпращаме по ума, както е казал народът. А и никога не знаем откъде ще ни се усмихне късметът - днес си едно обикновено момиче, а утре се събуждаш принцеса“, усмихва се Валентина Куцарова.   На предпремиерата на „Пепеляшка“ вече имахме възможността да оценим Пабло Камесеийе в ролята на принца Дон Рамиро. Заради забележителната лекота във високия регистър и светлият му теноров тембър, критиците го подреждат в престижната категория „росиниеви тенори“.Роден в Буенос Айрес, в семейство на испанец и италианка, завършил Виенската консерватория, той с успех се изявява на европейската и световна сцена. Наред с него, в „Пепеляшка“ своето вокално и артистично майсторство за пореден път ще демонстрират Свилен Николов като камериера Дандини, Делян Славов като Дон Манифико, Ирина Желева като сестрата на Пепеляшка Клоринда, Вяра Железова – като другата сестра Тисба и Евгений Станимиров като философа Алидоро.          ", "date": "2018.07.04", "title": "\"Пепеляшка\" от Росини като комикс от епохата на Елвис"}
{"url": "http://epicenter.bg/article/Belgrad--Ima-uvelichenie-na-migrantite--idvashti-ot-Balgariya/158355/7/0", "text": "От месец май има увеличение на броя на мигрантите и бежанците, които влизат в Сърбия от България. Това съобщиха от Републиканския комисариат за миграция и бежанци в Белград.   В Сърбия в момента има 2891 миграти и бежанци. 324 от тях са настанени в приемни центрове в област Пчиня. Там се настаняват мигрантите, които идват от Македония и България. В приемните центрове в област Пчиня броя на мигрантите е намалял с 38 за последните два месеца. За същия период има двойно увеличение на броя на мигрантите, които са дошли от България в Сърбия. В приемния център в Босилеград в момента има 50 мигранти от Близкия и Средния изток. В приемния център във Враня - 114 мигранти, в Прешево - 85 и в този в Буяновац - 75 мигранти. Всички те са дошли от Македония. Най-много бежанци има от Афганистан, а след това са тези от Пакистан, Иран и Ирак. Броят на тези от Сирия представлява 1.8 на сто от общия брой бежанци. От началото на 2018 година до 1 юни през всички 18 приемни центрове в Сърбия са преминали общо 8602 души. За същия период 3185 бежанци и мигранти са изразили желание да получат убежище в Сърбия, но само 78 от тях са подали молба за това.    ", "date": "2018.07.04", "title": "Белград: Има увеличение на мигрантите, идващи от България"}
{"url": "http://epicenter.bg/article/Chetvartfinalite-na-svetovnoto-v-Rusiya-sa-yasni--Eto-koi-sa-te-/158377/8/0", "text": "Мондиал 2018 достигна четвъртфиналната си фаза, а те са на броени дни разстояние от нас. Англия надви в последния осминафинал Колумбия след дузпи с 3:4, като в редовното време срещата завърши 1:1. Така „трите лъва” са последният отбор, който достигна до ¼-финалната фаза на турнира. Преди това Швеция победи Швейцария с 1:0, предаде Нова тв.  Уругвай – Франция  Бразилия – Белгия  Швеция – Англия  Русия – Хърватия  Първият полуфинал на Мондиал 2018 е на 10 юли 2018. На него ще играят победителите от Уругвай и Франция и Бразилия и Белгия в Санкт Петербург от 21 часа. Вторият е на 11 юли, а в него спор ще водят победителите от Швеция или Англия и Русия или Хърватия. Те ще играят на \"Лужники\" в Москва.  Уругвай - Франция/ Бразилия - Белгия  Швеция-Англия/Русия-Хърватия  ", "date": "2018.07.04", "title": "Четвъртфиналите на световното в Русия са ясни! Ето кои са те "}
{"url": "http://epicenter.bg/article/Orban-proyavyava-zhelanie-za-satrudnichestvo-s-Merkel-po-migratsionniya-vapros/158363/7/0", "text": "Унгарският премиер Виктор Орбан, един от най-яростните критици в ЕС на миграционната политика на германския канцлер Ангела Меркел, демонстрира желание за сътрудничество с нея по последния план за намаляване на притока на мигранти в Германия, предаде ДПА и БТА.   В интервю за германския в. \"Билд\", дадено преди посещението му в Берлин, Орбан заявява, че е \"отворен към разговори за двустранно споразумение за приемане обратно на мигранти, опитващи се да влязат в Германия, ако Меркел успее да постигне подобно споразумение с Виена\".   Меркел се споразумя с вътрешния си министър Хорст Зеехофер, който настоява за по-твърди мерки срещу мигрантите, да бъдат създадени затворени центрове за мигранти покрай южната граница на Германия. Тази договорка трябва обаче да бъде одобрена и от левоцентристкия партньор на Меркел в управляващата коалиция - Германската социалдемократическа партия.   Центровете би трябвало да послужат като средство за разубеждаване на мигрантите да пътуват из Европа.   Австрия вече изрази безпокойство от тази мярка и каза, че тя може да доведе до струпване на мигранти на нейна територия.   Орбан ще пътува за Германия по-късно днес, срещата му с Меркел е утре.", "date": "2018.07.04", "title": "Орбан проявява желание за сътрудничество с Меркел по миграционния въпрос"}
{"url": "http://epicenter.bg/article/Merkel--Spravyaneto-s-migratsiyata-shte-predopredeli-otselyavaneto-na-ES/158374/7/0", "text": "Германският канцлер Ангела Меркел заяви, че въпросът за справяне с миграцията към и във Европейския съюз може да предопредели оцеляването на блока, предаде ДПА, цитирана от БТА.  Пред депутатите в Бундестага Меркел заяви, че ЕС се надява да предложи на жителите си единна позиция за миграцията, която да е надеждна и реалистична в юридически план. Трябва да бъде установен режим за всеки тип миграция, така че хората да знаят, че законът и редът се спазват, каза Меркел.  Тя подчерта, че Германия ще изпълни ангажиментите си за увеличаване на разходите за отбрана и ще остане надежден партньор на НАТО, предаде ТАСС.  Меркел отдели и внимание на заплахите от страна на САЩ да въведат мита върху вноса на чужди коли, предаде Франс прес. Тя предупреди, че има риск от търговска война, ако САЩ конкретизират тази своя заплаха.  ", "date": "2018.07.04", "title": "Меркел: Справянето с миграцията ще предопредели оцеляването на ЕС"}
{"url": "http://epicenter.bg/article/Germantsite--Zeehofer-tryabvashe-da-podade-ostavka-/158379/7/0", "text": "Мнозинството германци смятат, че вътрешният министър Хорст Зеехофер е трябвало да изпълни предложението си да подаде оставка в правителствения спор за миграционната политика, сочи допитване, цитирано от ДПА.  В анкетата на института Форса 69 процента от запитаните смятат, че Зеехофер е трябвало да подаде оставка, а 25 процента са доволни, че той продължава да е вътрешен министър.  В острия спор за миграцията вътрешният министър заплаши да подаде оставка, но в понеделник вечерта Християндемократическият съюз (ХДС) на канцлерката Ангела Меркел и воденият от Зеехофер Християнсоциален съюз (ХСС) постигнаха споразумение. Скоро след това Зеехофер обяви, че остава министър.  Дори сред поддръжниците на ХСС 45 процента подкрепят оставката му.  Поддръжката за Зеехофер обаче е висока сред привържениците на крайнодясната партия \"Алтернатива за Германия\" - 79 процента от тях са доволни, че той остава вътрешен министър.  Що се отнася до правителствения спор, 29 процента от анкетираните смятат, че Меркел го е спечелила, 25 процента казват, че победител е Зеехофер, а 40 процента не могат да преценят кой е победил.  Допитването е извършено на 3 юли сред 1103 души. Статистическото отклонение е 3 процента.", "date": "2018.07.04", "title": "Германците: Зеехофер трябваше да подаде оставка "}
{"url": "http://epicenter.bg/article/Solun---domakin-na-chetiristranna-balkanska-sreshta/158342/2/0", "text": "Програмата му започва с разговори с премиерите на Гърция, Румъния и сръбския президент в Солун, където ще се проведе  Четвъртата балкканска среща във формат лидери. Темите, които ще се обсъждат, са транспорт, икономика и инфраструктурни проекти.     Идеята за създаване на Съвет за сътрудничество между четирите страни се зароди миналата година в навечерието на Българското председателство на Съвета на ЕС.   Основната цел на формата е да съдейства за развитието на инфраструктурата на Балканите, а не само в тези четири страни, от които три са членки на Европейския съюз – България, Гърция и Румъния, а една е кандидатка – Сърбия.     Всичко започна на 3 октомври 2017 г. в Евксиноград, където премиерът Бойко Борисов бе домакин на гръцкия и румънския премиери Алексис Ципрас и Михай Тудосе, както и на сръбския президент Александър Вучич. След приключване на преговорите българският премиер обяви, че „на Балканите сме се разбрали да няма велики, а всички да сме равни. Тук на този регион трябва да има мир и просперитет“. Тъй като на София й предстоеше да поеме за пръв път кормилото на ЕС от 1 януари 2018 г., Борисов декларира, че нашата цел е да помогнем на ЕС да не разглежда нашия регион като източник на проблеми. Българският премиер, както и неговите гръцки и румънски колеги, изразиха подкрепата си за еврочленството на Сърбия, което според тях е нещо естествено, защото „между нас не може са стои страна, която не е част от Евросъюза“. Конкретните инициативи бяха озвучени от гръцкия премиер Ципрас, чиято страна не е само най-дългогодишния член на европейското семейство,, но и с най-голям и успешен опит при усвояването на европари за големи проекти. Гръцкият министър-председател акцентира върху сътрудничеството на четирите държави в енергетиката, транспорта и управлението на кризи в сферата на сигурността.   „Ако мащабните проекти, за които говорим, се реализират, това ще промени хоризонта и ще даде друг размах на нашия регион“, добави Ципрас. В изказването си той наблегна и на двете най-важни връзки, от негова гледна точка, които ще превърнат страната му в своеобразен транспортен център на Балканите, въпреки че тя е разположена в южната периферия на периферията на Европа – Балканите.   Това са коридорите Солун-Белград и Солун-Русе с продължение към Букурещ. В края на съвместната пресконференция българският домакин подчерта, срещата във Варна не е началото на нова Вишеградска четворка. Домакин на следващата среща беше Белград.     Темите от черноморската ни столица бяха продължени в дунавската столица на Сърбия на 9 декември 2017 г. Срещата беше белязана от изказване направено от турския президент Реджеп Тайип Ердоган дни преди нейното провеждане, в което той призова за ревизия на Лозанския мирен договор, определил границите на неговата страна с Гърция и България.   В този контекст гръцкият премиер Алексис Ципрас подчерта, че \"не трябва да има етническа изолация, не трябва да се връщаме към едни времена на разделение. Това ще е пагубно за Европа. Само с уважение на международните закони, включително на Лозанското споразумение, което е крайъгълен камък за нашия регион“. Атина приветства и идеята за среща ЕС-Западни Балкани през май в София, заявявайки, че „българското председателство ще бъде балканско“. На форума бяха обсъдени и възможностите за енергийна диверсификация, включително изграждането на терминал за втечнен газ в Александруполис, за да може този пристанищен град на Егейско море да се превърне в своеобразен хъб. Терминалът ще бъде свързан с България чрез интерконектор и от там през нашата газотранспортна мрежа „синьото гориво“ ще може да постъпва и в Сърбия. Форумът не мина и без еврореверански към сръбските домакини. Най-ларж на комплименти бе българският премиер Борисов, който заяви, че „Сърбия винаги е била неразделна част от Европа и е в сърцето на Европа“. Конкретният резултат от срещата бе подписаният от министрите на транспорта на Сърбия и България Меморандум за намаляване на международните тарифи за роуминг услугите. Четиримата лидери се разбраха следващата среща да е през април в Букурещ.     На 24 април 2018 г. в румънската столица Борисов, Ципрас, Вучич и новата министър-председателка на Румъния Виорика Дънчила разговаряха за магистралата Темишоара-Белград, магистралата от Сърбия към България и Македония, модернизирането на железопътната свързаност между четирите страни, укрепване на дигиталната структура, енергийното и газово свързване.   Лидерите решиха да се формират работни групи на министрите на транспорта и съобщенията на четирите страни, които да финализират проектите преди срещата от формата 16+1 през юли в София. „Това, че срещите ни продължават да се провеждат, е една добра новина. Ние нямаме намерение да излизаме с декларации, ние искаме инфраструктура, пристанища, искаме да напреднем“, каза премиерът Борисов. Гръцкият, както и румънският премиер Виорика Дънчила, оцениха високо постигнатото по време на Българското председателство на Съвета на ЕС. Те откроиха приоритета Западни Балкани и потвърдиха подкрепата си за процеса на евроинтеграция на страните от региона.   Президентът Александър Вучич благодари за ангажираността към Западните Балкани и конкретно към Сърбия и подчерта готовността и на четирите страни от Съвета за ускоряване на реализацията на инфраструктурните проекти.      ", "date": "2018.07.04", "title": "Борисов заминава за Солун на поредната четиристранна балканска среща"}
{"url": "http://epicenter.bg/article/Prof--Rumen-Gechev--Zdraveto-na-balgarskite-grazhdani-e-po-skapo-ot-byudzheta/158351/2/0", "text": "\"Здравето на българските граждани е по-скъпо от бюджета\". Това заяви пред bTV народният представител от ПГ на \"БСП за България\" проф. Румен Гечев по повод предлаганите от управляващите промени за увеличаване на акциза на бездимните тютюневи изделия. По думите му подобни мерки имат два ефекта - единият е за пълнене на бюджета, но вторият е за промяна на поведението.   \"Стоките, които са опасни за здравето, са с по-висок акциз. 15 млн. лв, които управляващите искат да добавят към бюджета не са по-важни от здравето на хората\", категоричен бе той и подчерта, че за тези допълнителни средства в бюджета никой не е сметнал колко са разходите от влошено здраве, болнични и смърт. Проф. Гечев обясни, че ЕС прави проучване до началото на септември преди да вземе решение за тези изделия. \"Поради какви причини, ние два месеца преди това, променяме закон, приет едва преди 8 месеца?\", попита той.  Социалистът обясни, че чл. 12 от Закона за публичните финанси гласи, че промени в данъчното законодателство касаят следващата календарна година, а според Правилника за дейността на НС- всяка законодателна промяна трябва да има подробни разчети. \"Разчетите от преди 8 месеца са грешни, твърдим че и тези сега са грешни\", заяви проф. Румен Гечев.   Според друг депутат от левицата - Георги Търновалийски, увеличаването на цените на тютюневите изделия ще доведе до увеличаване на контрабандата, а не на приходите в бюджета. \"БСП няма да подкрепи увеличаването на акциза на тютюневите изделия. Те са по-безвредни и затова преди 8 месеца подкрепихме намалената ставка на акциза\", заяви пред Нова телевизия Търновалийски. Той подчерта, че 50 000 българи са вложили по 100 лв. за закупуване на тютюнево изделие, с цел да предпазят здравето си. \"От ГЕРБ с лека ръка отхвърлят здравето на тези граждани и решават, че 15 млн. лв. са по-важни от тях. \"Увеличаването на цените ще доведе и до увеличаване на контрабандата, защото в съседните страни тютюневите изделия са с по-ниски цени и приходите няма да се увеличат\", изтъкна той. По думите на Търновалийски нито е времето, нито е начинът да се правят промени. Той подчерта, че те се правят в нарушение на чл. 16 от Закона за публичните финанси - преди да бъде приет закона за държавния бюджет, се правят промени в структурата на данъците. За начина, по който се правят поправките той заяви: \"Не може една група народни представители, да се събуди една сутрин и да реши, че са малко приходите. Има Министерство на финансите, трябва да има анализ и последваща оценка на въздействието\".    ", "date": "2018.07.04", "title": "Проф. Румен Гечев: Здравето на българските граждани е по-скъпо от бюджета"}
{"url": "http://epicenter.bg/article/Volen-prati-prezidenta-na-nedelno-uchilishte/158352/2/0", "text": "Волен Сидеров прати президента Радев на неделно училище. В реч от парламентарната трибуна лидерът на \"Атака\" защити правителството от вчерашните критики на държавния глава по повод края на председателството на Съвета на ЕС.   България остава най-периферната страна на ЕС. Да се абстрахираме от фанфарите за Западните Балкани, призова Радев и посочи слабости, допуснати по време на председателството на Съвета на ЕС. Българското европредседателство бе употребено за вътрешнополитически пиар, проблемите на Балканите остават нерешени, а актуалният въпрос за бъдещето на ЕС и неговото единство остана встрани от вниманието, заяви Радев. Българският интерес не бе защитен с новото име на Македония и с договора, който подписаме със Скопие, посочи още той в реч, която произнесе в София по същото време, когато в Страсбург премиерът Борисов отчиташе българското европредседателство пред Европейския парламент.   \"Няма как да не отговоря на критичните бележки на президента. Почти дисертация. Ако това беше статия, предложена за моя вестник, като стар редактор щях да я отхвърля за преработване и редакция\", каза Сидеров.   Той попита как в едно изречение Радев заявява, че може да се стигне до закриване на ЕС и същевременно иска да \"приковем\" българите към европейската идея.   \"Обясними са тези ученически грешки, знам, че му пишат текстовете хора, които са начинаещи в журналистиката, има какво да се учат\", каза Сидеров.   Той обясни, че председателството означава организация и добро домакинство и страната председател не може да поставя свои въпроси и да ги придвижва по-бързо. Сидеров изтъкна, че България за пръв път поставя въпрос, свързан с мигрантите - затваряне на границите на ЕС, бежански лагери извън границите и т.н.   \"Вместо правителството да получи похвала и президентът да каже браво, че най-после тези въпроси са поставени, държавният ни глава търси под вола теле. Не е държавничеки издържано. Всички наши партньори в ЕС казаха, че нашето председателство е за пример, едно от най-добрите председателства\", каза Сидеров.   Той все пак призна, че един президент може да бъде критичен, но когато има основание. И даде на Радев съвет:   \"Безспорно има качества, развива се като политик и държавник. Да се замисли дали не прави тенденциозни нападки, дали не влиза в партийна линия. Останалото - в неделното училище.\"", "date": "2018.07.04", "title": "Волен прати президента на неделно училище"}
{"url": "http://epicenter.bg/article/Anton-Kutev-s-ostro-izkazvane-sreshtu-zakonoproekta-za-zadalzhitelnoto-depozirane-na-pechatni-izdaniya/158356/2/0", "text": "„Не мога да подкрепя законопроекта за задължителното депозиране на печатни издания, защото за мен той е следващата крачка към разграждане на държавността“. Това заяви зам.-председателят на ПГ на „БСП за България“ Антон Кутев от парламентарната трибуна.   Според него с този законопроект се казва на българските граждани, че има хора в държавата, които могат да правят каквото си поискат и никой в държавата, дори и Народното събрание, може по някакъв начин да реагира.   „Няма никакво съмнение, че в България един от основните проблеми на демокрацията е смесването на политиката и бизнеса и то често пъти в недопустими размери“, допълни Кутев. По неговите думи в последните 20 години сме извървели път в посока на изсветляване на тези взаимовръзки, но е недостатъчен път. Той подчерта, че няма как да убеди своите избиратели, че един от вносителите на закона - депутатът от ДПС Делян Пеевски, не е символ на смесването на бизнес и политика. „Най-малкото е неговото присъствие или неприсъствие в Народното събрание, защото неговите влияния върху политическата система са много по-големи“, каза Кутев. Той е на мнение, че ако в този законопроект не е участвал Пеевски, е щял да бъде законопроект, който има своите цели, върви във вярната посока и се опитва да изсветли имиджа на Пеевски. „С неговия подпис, той става желание или опит да се покаже на цяла България, че никой нищо не може да му направи. Няма да го подкрепя не заради съдържанието на текстовете, а заради това, че самото присъствие на Делян Пеевски е предизвикателство към обществото“, каза още народният представител. Според него, ако този законопроект мине, заглавието във вестниците ще бъде: „Парламентът подкрепи Пеевски“, а това стига, за да се срине цялата среда.    ", "date": "2018.07.04", "title": "Антон Кутев с остро изказване срещу законопроекта за задължителното депозиране на печатни издания"}
{"url": "http://epicenter.bg/article/Zakonoproektat-na-DPS-za-prozrachna-mediyna-sreda-mina-na-parvo-chetene/158357/2/0", "text": "Парламентът прие на първо четене промените в Закона за задължителното депозиране на печатни и други произведения, предаде БГНЕС. Вносители на промените са депутатите Делян Пеевски, Йордан Цонев, Хамид Хамид и Велислава Кръстева от парламентарната група на ДПС, а точката бе вкарана като допълнителна в днешното пленарно заседание.   Законопроектът предвижда въвеждане на изискване за задължително разкриване на информация от доставчиците на медийни услуги за техния действителен собственик, както и за начина на финансиране. Вносителите се надяват с тези мерки да доведат до прозрачност на медийния пазар, както до информираност на обществото относно редакционната политика на медиите. Законопроектът предвижда още изискване за задължително разкриване на информация, идентифицираща лицата, разпространяващи или продаващи печатни зидания и на броя на използваните от тях крайни точки на продажба.   На промените се противопоставиха от „БСП за България“.   „Няма никакво съмнение, че в България, един от основните проблеми на демокрацията е смесването на политиката и бизнеса. Смесване, което за България често пъти е в недопустими размери. За последните 20 години ние сме извървели път в посока на изсветляване, но той е ужасно недостатъчен. Ако има нещо, което гражданите на България недвусмислено формулират като проблем на системата, това е именно смесването на политиката и бизнеса“, посочи народният представител Антон Кутев. Според него в България има конкретни личности, които са се превърнали в символ на това смесване.   „Това има основание. Няма как да убедя българските граждани и моите избиратели, че г-н Пеевски не е символ на смесването на бизнес и политика“, допълни Кутев. Депутатът посочи още, че няма да подкрепи законопроекта и дори го определи като „следваща крачка в разграждането на държавността“.   „Ако това беше законопроект, в който не участваше името на Пеевски, очевидно щеше да има своите цели. Между другото, част от тях са изсветляване на имиджа на г-н Пеевски. Но ако той не го беше подписал, щеше да бъде просто един законопроект, който въври във вярната посока и се опитва пътьом да изсветли имиджа на Пеевски. С неговия подпис той става изнасилване на общественото мнение“, смята Кутев. От ДПС защитиха предложението си.   „Законопроектът има ясна цел и тази цел не кореспондира със защита интереса на когото и да било, най-малко на г-н Пеевски. Точно обратното“, посочи Йордан Цонев, който е сред вносителите. Според него името на един от вносителите не е основание законопроектът да не бъде подкрепен. „Неприемането на този законопроект обслужва всички онези, които произвеждат фалшивите новини“, аргументира се Цонев.   В изказването си той призова за въвеждането на ясен регламент относно собствеността и финансирането на медиите, което ще доведе до изсветляването на зависимостите. Подкрепа за законопроекта от парламентарната трибуна изразиха още председателят на Комисията по култура и медии Вежди Рашидов и председателят на ПГ на „Обединени патриоти“.", "date": "2018.07.04", "title": "Законопроектът на ДПС за прозрачна медийна среда мина на първо четене"}
{"url": "http://epicenter.bg/article/Mladen-Marinov--V-sistemata-na-MVR-postapvat-poveche-hora--otkolkoto-ya-napuskat/158360/2/0", "text": "В последната година има повече постъпващи на работа полицаи, отколкото напускащи системата. Това заяви в предаването „Преди всички“ по БНР главният секретар на МВР старши комисар Младен Маринов. \"МВР може би е най-голямата система като министерство - най-много човешки ресурс, най-много материален ресурс, технически. Управлението е доста трудно. След анализ, естествено отстраняваме грешките. За мен обнадеждаващото е, че последната година - година и половина се обърна тенденцията и повече хора постъпват в МВР, отколкото да напускат. Идват млади хора, които естествено трябва да бъдат обучени. Нашата цел е те да бъдат максимално по-бързо обучени, но МВР не може да спре да работи и реално обучението става в боя, на улицата, при преследване на престъпници и опазване на обществения ред. По тази причина допускаме грешки, но, както се казва, „който не работи, той не греши“.   \"Има нужда от полицаи, има и свободни щатове, но процесите по назначаването текат. Това не може да се реши за година-две-три. Трябва да е последователна политика, за да даде резултат. След като запълним щата на 100% трябва да започнем да търсим едновременно с това и качество, и хора, които да растат в кариерата, показвайки качества, резултати. Най-труден е процесът с изграждане и задържане на кадрите да работят“.   По случая \"Владимир Пелов\" проблемът реално е бил в друга система, коментира Маринов. Според него в МВР са работили \"целенасочено и всички действия, които можеха да бъдат предприети, бяха предприети\". \"Много беше стеснен към края кръгът около Пелов. Виждате и последващата операция с групичката около него, която също беше задържана. Не бих обвинил никого от колегите, които са работили по случая. Дори не бих ги обвинил, че не са били инициативни. При всеки един сигнал сме реагирали възможно най-бързо\".   Бягството на Колев и Пелов е невъзможно без външна логистика. \"Има лица, включително и от надзирателите, с които се работи по отношение това да се изясни каква е била помощта по отношение на избягалите. Това бягство не става без логистика. За другото бягство - в Ловеч, не е нужно да има логистика. Той просто е бил в по-лек режим\".   Структурата на престъпността е много променена спрямо 90-те, допълни Маринов, но уточни: \"Там няма свободни ниши. За всичко, от което е възможно да се изкарат по престъпен начин пари, естествено има много желаещи, които да го направят. Смятам, че колегите от ГДБОП се справят добре и службата вече започва да работи на пълни обороти. Резултатите са изключително добри.\"   Във вторник ГДБОП е разбила престъпна група, занимаваща се с лихварство и рекет. \"Провежда се такава реализация. Тя е свързана с група, която се занимава с лихварство, съответно лихварството е придружено с насилствени действия – там, където има проблеми с връщането на дадената сума пари. Безцеремонно се разправят с тези, които не връщат парите… Въобще – сериозна група\", каза главният секретар на МВР Младен Маринов.  Той коментира и друга разбита от МВР престъпна група, чиято цел е била да малтретира служители на реда: \"Ние си вадим извода, че това е следствие от непрекъсната преса, която се упражнява върху тежкия криминален контингент. Естествено, най-вероятно това е породило и желанието да бъдат преследвани служители и да бъдат заплашвани, да бъдат нанасяни телесни повреди и заплахи срещу живот. /.../ Имало е набелязани хора от МВР и прокуратурата, които е трябвало да бъдат малтретирани. /.../ Всичките са си вършили перфектно работата по определени досъдебни производства, прокурорите са си поддържали обвиненията и са работили в посока доказване на престъпленията. Най-вероятно това е породило тези действия\".  И тази година има много катастрофи по магистралите, но загиналите са по-малко спрямо същия период на миналата, отчете Маринов.  ", "date": "2018.07.04", "title": "Младен Маринов: В системата на МВР постъпват повече хора, отколкото я напускат"}
{"url": "http://epicenter.bg/article/Parlamentat-othvarli-zakonoproekt-na-BSP--svarzan-s-kontrabandata-na-lekarstva/158362/2/0", "text": "Парламентът отхвърли на първо четене промени в Наказателния кодекс, свързани с контрабандата на лекарства. Законопроекта подкрепиха 63-ма депутати, 39 бяха \"против\" и 53-ма се въздържаха, предаде БТА, цитирана от БТВ.   Измененията бяха внесени от \"БСП за България\" и с тях се предлагаше създаването на нов квалифициран състав за контрабанда на лекарствени продукти в хуманната медицина в големи размери. Сега това е само административно нарушение, посочиха от левицата. С промените се предлагаше да се криминализира производството, вносът, износът, съхраняването, търговията на едро или дребно с лекарствените продукти в хуманната медицина, когато тези дейности се извършват в нарушение на закона. Предложената санкция беше до шест години лишаване на свобода.   Георги Йорданов, представител на вносителя, апелира за подкрепа на законопроекта и посочи пореден случай на нелегално изнесени лекарства от България. Той отбеляза, че вчера 28 хиляди опаковки нелегално изнесени от България лекарства за онкоболни са открити в Истанбул. По думите му това не е обикновена търговия, а става въпрос за живота на българския народ.   Христиан Митев от Патриотите коментира, че зад този законопроект се крие действително благородна идея, но формата не е особено подходяща. Според него не е нужно създаването на нов престъпен състав, защото вече има такъв в НК. От ГЕРБ уточниха, че кражбата на лекарства се наказва по други параграфи. С този текст при всяка продажба на лекарства без рецепта, ще вкарвате аптекарите до шест години в затвора, коментира Димитър Лазаров.    ", "date": "2018.07.04", "title": "Парламентът отхвърли законопроект на БСП, свързан с контрабандата на лекарства"}
{"url": "http://epicenter.bg/article/Vizhte-resheniyata-na-pravitelstvoto-ot-dnes-/158364/2/0", "text": "Правителството прие План за 2018 г. за изпълнение на Актуализираната Национална стратегия за демографско развитие на населението в Република България (2012 - 2030 г.). Това съобщиха от правителствената информационна служба.  Планът е разработен в съответствие със структурата на Стратегията и в изпълнение на следната основна стратегическа цел: забавяне на темповете на намаляване на броя на населението с тенденция за стабилизирането му в дългосрочен план и осигуряване на високо качество на човешкия капитал, включващ хората с тяхното здравословно състояние, образованост, квалификация, способности и умения.  Документът систематизира набелязаните комплексни и секторни мерки, които оказват въздействие върху демографското развитие в краткосрочен и средносрочен времеви обхват. Те ще бъдат финансирани от бюджетите на компетентните ведомства според Закона за държавния бюджет на Република България за 2018 г., Оперативна програма „Развитие на човешките ресурси“, други оперативни програми, както и по европейски и международни проекти.  Планът е изработен в рамките на националния механизъм за координация и мониторинг на демографската политика, който се ръководи от МТСП и в който участват представители на министерствата, държавните агенции, социалните партньори, неправителствени организации, Националния осигурителен институт, Националния статистически институт, Българския червен кръст и др.  Министерството на външните работи ще публикува на интернет страницата си годишните доклади за дейността на ведомството по правата на човека в България. Това реши правителството като прие промени в Решение № 796 от 19 декември 2013 г. за създаване на Национален координационен механизъм по правата на човека (НКМПЧ).  Част от основната дейност на механизма е да координира работата на държавните институции по изпълнение на задълженията по правата на човека пред международните контролни и наблюдаващи органи, както и присъединяването на държавата към международни договори в тази област.  Председател на координационния механизъм е министърът на външните работи. Сред членовете са министрите на правосъдието, на труда и социалната политика, на вътрешните работи, на образованието и науката, на регионалното развитие и благоустройството, на здравеопазването и на културата, както и ръководители на държавни агенции. Омбудсманът има статут на наблюдател.  Първият доклад е изготвен през 2014 г. и заедно с тези за следващите 2 календарни години са приети от Министерския съвет. Новите промени в Решението предвиждат министърът на външните работи да изготвя проект на доклад, който да се изпраща за съгласуване с членовете на Националния координационен механизъм по правата на човека и след като бъдат отразени техните бележки - да се публикува окончателният вариант на страницата на дипломатическото ведомство.  С новите промени се цели дейността на НКМПЧ да бъде по-прозрачна и достъпна, като ще се създаде възможност за по-близка комуникация с неправителствения сектор и за активното му ангажиране с работата на механизма.  Правителството одобри Списък на иновативните училища в Република България за учебната 2018/2019 година. В него са вписани 290 учебни заведения, от 103 населени места, 90 общини и 28 области.  Списъкът е приет, след като в срок до 31 януари в Министерството на образованието и науката училищата представиха своите проекти за иновации. Те са насочени към разработване и въвеждане на иновативни елементи по отношение на организацията или съдържанието на обучението, организиране по нов или усъвършенстван начин на управлението, обучението и образователната среда, използване на нови методи на преподаване, както и разработване по нов начин на учебно съдържание, учебни програми и учебни планове.  Иновативните процеси, описани в проектите, ще бъдат с продължителност до 4 години и ще обхващат всички или част от участниците в образователния процес в училището, като за всяка учебна година са описани конкретно етапите на напредъка и резултатите, които подлежат на мониторинг. Определени са целите и идеите, свързани с личностното, интелектуалното и емоционалното развитие на учениците, като не са допуснати проекти, чрез които се внушават верски убеждения и тяхното практикуване.  Учебните заведения, включени в списъка, са одобрени от Комисията за иновативните училища, в която участват психолози, социолози, педагогически специалисти, представители на научната област, лица с доказан опит при създаване и приложение на иновации в областта на образованието, науката и технологиите.    Министерският съвет взе решение в проекта на Закон за държавния бюджет на Република България за 2019 г. да не бъдат включвани нови инвестиционни проекти, които да бъдат финансирани с държавни заеми и/или с издаване на държавни гаранции, по реда на Наредбата за условията, на които трябва да отговарят инвестиционните проекти, финансирани с държавни заеми, и проектите, кандидатстващи за финансиране с държавна гаранция, и за реда за тяхното разглеждане (Наредбата). Това ще осигури последователност при прилагането на мерките за подобряване на бюджетната позиция на фона на продължаващата фискална консолидация и за спазване на фискалните цели, предвидени в Средносрочната бюджетна прогноза за 2019-2021 г.  По реда на Наредбата не се разглеждат проекти, за одобрението на които има предвиден друг специален ред в закон или в нормативен акт на Министерския съвет, където са регламентирани особеностите за тяхната реализация независимо, че за финансирането им се планира ползването на заемен ресурс и/или издаването на държавна гаранция.  Правителството одобри допълнителни средства за дейности по Националната програма „Оптимизация на вътрешната структура на персонала в институциите от системата на предучилищното и училищното образование“ за 2018 г.  Допълнителните трансфери в размер на 7 158 106 лв. ще се осигурят за сметка на намаление на утвърдените разходи по бюджета на Министерството на образованието и науката за настоящата година.  Средствата са предназначени за изплащане на обезщетения за 2018 г. при намаляване на числеността на персонала поради промяна в структурата и състава му, както и за обезщетенията при прекратяване на трудовите правоотношения на друго основание. Включени са и обезщетения на персонала при преструктурирането на мрежата чрез закриване или преобразуване на институции от системата на предучилищното и училищното образование.  Правителството одобри допълнителни разходи в размер на 5 760 000 лв. по бюджета на Министерство на земеделието, храните и горите за 2018 година. Със средствата ще бъдат закупени противоградови ракети, във връзка с усложнената метеорологична обстановка в страната.  Изпълнителна агенция „Борба с градушките“ извършва дейности по защита на земеделската продукция от градушки в областите Видин, Монтана, Враца, Плевен, Пазарджик, Пловдив, Стара Загора и Сливен на площ от 17 милиона декара. В началото на 2018 г. Агенцията разполага с 3 608 броя противоградови ракети, представляващи остатък от предходната 2017 г. Съгласно действащ договор през месец април 2018 г. са заявени и доставени за дозареждане 5000 броя ракети, като общата наличност към началото на активния сезон е 8 608 броя. През месеците май и юни е извършена доставка на още 6 000 ракети.  От началото на активния сезон по градозащита за 2018 г. - 24.04.2018 г., до 22.06.2018 г. са осъществени 194 активни въздействия, обработени са 1 009 градоопасни облака и са изстреляни 9 785 ракети. Към настоящия момент изпълнителната агенция разполага с 4 823 броя ракети.  Правителството възложи на министъра на вътрешните работи Валентин Радев да сключи договор за покупка на имоти в полза на държавата. Имотите, които ще бъдат предоставени на МВР за безвъзмездно управление, представляват два гаража, с обща застроена площ от 40.50 кв. м. Собственост са на еднолично акционерно дружество и се намират в двора на сградата на ОДМВР-Разград. Те се ползват, след като се премине входния портал, контролиран от областната дирекция. Придобиването на двата гаража, по предварителна оферта на стойност 15 000 лева, ще разшири складовата база на дирекцията, ще даде възможност за съхранение на част от служебните автомобили и ще отговори изцяло на правилата на пропускателния режим и на мерките за физическата сигурност на класифицирана информация на територията на ОДМВР-Разград. Средствата за закупуването на имотите ще бъдат осигурени от бюджета на Министерството на вътрешните работи за 2018 г.  С друго свое решение правителството учреди безсрочен сервитут върху поземлени имоти в горски територии в землищата на с. Слатина, община Берковица, с. Долно Озирово, община Вършец, с. Краводер, община Криводол, с. Бели извор и гр. Враца, община Враца. Общата площ на сервитутната зона е 62,961 дка. Имотите се намират в района на дейност на Учебно опитно горско стопанство „Петрохан“, Териториално поделение „Държавно горско стопанство Берковица“ и Териториално поделение „Държавно горско стопанство Враца“, към Държавно предприятие „Северозападно държавно предприятие“ - Враца. Вещното право върху имотите се учредява за изграждане и обслужване на подземен водопровод, включително прилежащите към него хидротехнически съоръжения с площ до 15 кв м. за обект: „Реконструкция на съществуващ азбесто-циментов захранващ водопровод от язовир „Среченска бара“ до гр. Враца, на територията на областите Враца и Монтана“. За придобиване на ограниченото вещно право дружеството ще заплати нормативно определените цена и режийни разноски.  Безвъзмездно се предоставя управлението на имот - публична държавна собственост на Българска академия на науките за нуждите на Института по металознание, съоръжения и технологии с Център по хидро - и аеродинамика „Акад. Ангел Балевски“. Имотът се намира в землището на гр. Царево, местност „Скотовъден фонд – Боруна“ и е с площ от 2 863 кв. м. По този начин на БАН ще се осигури подходящ полигон за изпитване в морски условия на съоръженията и изделията, продукт на дейността на Института.  Отново безвъзмездно Професионалната гимназия „3латю Бояджиев“ в град Брезово се прехвърля на общината, след като учебното заведение е обявено за общинско. Имотът на ул. „Васил Коларов“ № 1, в който се намира гимназията, досега е бил управляван от Министерството на образованието и науката.   Поради отпаднала нужда се отнема от Областния управител на област Плевен правото на управление върху имот - изключителна държавна собственост. Имотът представлява реална част от Археологически резерват „Античен град Улпия – Ескус“ с площ 210 488 кв. м. и се намира в землището на с. Гиген, община Гулянци, област Плевен. Имотът ще се управлява от министъра на културата на основание чл. 14, ал. 1, т. 14 от Закона за културното наследство.  Два недвижими имота във Велико Търново с обща площ 90 кв.м. ще бъдат продадени от „Български пощи“ ЕАД. Продажбата ще се извърши при начална цена, не по-ниска от определената от независим оценител. Предложените на търг недвижими имоти са изгубили първоначалното си предназначение и функция и не са необходими за изпълнение на основната дейност на дружеството.  Министерският съвет също отменя свое Решение № 559 от 29.09.2017 г., с което безвъзмездно се прехвърля правото на собственост върху имот - частна държавна собственост, на община Бяла. Отмяната се прави по предложение на общината, която се отказва от намиращия се на ул. „Васил Левски“ № 4 в града имот. Той представлява терен с площ 856 кв. м., заедно с построените върху него три сгради и трети етаж от сграда със застроена площ 135 кв. м.    Правителството одобри декларация във връзка с намерението на страната ни да участва в изграждането на единна мрежа от многомодални транспортни центрове на ЕС. Мрежата е предвидено да се използва при операции, учения и ежедневната дейност по придвижване и транспортиране на военни товари и личен състав от страните-членки на ЕС и НАТО. Участието в инициативата ще подобри възможностите за придвижване на войски и транспортиране на военни товари, като способства за въвеждането на единни стандарти и процедури за граничен и митнически контрол. Това е също възможност за усъвършенстване на трансграничните решения за по-ефективен и облекчен режим на транспортиране на военни и опасни товари в рамките на ЕС.  Одобреният документ на днешното правителствено заседание представляват проект на Декларация за намерение за присъединяване на Министерството на отбраната на Република България към Проектно споразумение между Федералния министър на отбраната и спорта на Република Австрия, Министъра на отбраната на Кралство Белгия, Министерството на отбраната на Чешката република, Министерството на отбраната на Република Кипър, Министерството на отбраната на Република Финландия, Министъра на отбраната на Френската република, Федералния министър на отбраната на Федерална република Германия, Министерството на националната отбрана на Гръцката република, Министерството на отбраната на Унгария, Министерството на отбраната на Италианската република, Министъра на отбраната на Кралство Нидерландия, Министъра на националната отбраната на Република Полша, Министерството на отбраната на Република Словения, Въоръжените сили на Швеция и Европейската агенция по отбрана относно проект „Многомодален транспортен център“ (Multimodal Transport Hub- M2THub).    Правителството одобри проект на Меморандум за разбирателство за сътрудничество в областта на малките и средните предприятия между Министерството на икономиката на България и Министерството на търговията на Китай, като основа за водене на преговори.  Меморандумът предвижда сътрудничество между България и Китай за насърчаване на ефективните икономически връзки между бизнеса в областта на индустрията, търговията, инвестициите и други сектори. Двете страни ще съдействат за организирането на семинари, панаири, изложения, като същевременно ще насърчават комуникацията и сътрудничеството между българските и китайските фирми.    Правителството одобри проект на Програма за сътрудничество между Министерството на образованието и науката на Република България и Министъра на науката и висшето образование на Република Полша в областта на науката и висшето образование за периода 2018-2022 година.  В изпълнение на междуправителствената спогодба за културно и научно сътрудничество, подписана във Варшава на 25 февруари 1993 г., се сключват програми за секторно сътрудничество. В тази връзка бе подготвена и съгласувана нова програма за сътрудничество, която отразява актуалното състояние на секторите на висшето образование и науката в контекста на членството в Европейския съюз на двете страни.  Новата програма поставя рамката за двустранното сътрудничество с хоризонт следващите четири години (2018-2022 година). В нея се определят квотите за обмен на студенти и докторанти, изучаването на български и полски език в действащите лекторати в университети на двете страни и провеждането на летни училища по език, литература и култура, организирани на реципрочна основа. С документа се насърчава и прякото сътрудничество между висшите училища и научните организации посредством реализация на съвместни проекти. Предвидена е възможност за размяна на делегации на ниво министерство с цел определяне на конкретни приоритетни направления на сътрудничеството.  В програмата са взети предвид реалните възможности на двете страни за образователен и научен обмен и взаимният интерес от по-нататъшно развитие и укрепване на двустранните отношения, регламентирани са и параметрите за финансиране на договореностите.  Министерският съвет одобри проект на Протокол между правителствата на България и Италия за предоставяне на помещения за ползване за нуждите на културните институти на двете страни.  Документът се приема във връзка с изпълнението на чл. 7 от подписаната на 23 май 2000 г. спогодба за създаването и дейността на Български културен институт в Рим и Италиански културен институт в София.  С подписването на протокола ще се осигурят помещения за подобряване културно-информационната дейност на Българския културен институт в Рим, като се обезпечи по-голяма видимост, достъпност и престижност на организираните от института събития и ще се намалят разходите за наеми на зали.    Правителството одобри протокола от редовното заседание на Смесената комисия за опазване, поддържане, обновяване и обозначаване на граничната линия и граничните знаци по българо-македонската държавна граница, проведено на 29 и 30 януари 2018 година в гр. Скопие, Република Македония.  Задачите на Смесената комисия, създадена съгласно междуправителствена спогодба на България и Република Македония, се отнасят до извършване на контрол на състоянието и местоположението на всички гранични знаци и организиране на опазването, поддържането, обновяването и обозначаването на граничната линия, поправянето на повредените гранични знаци и др.  На проведеното в началото на настоящата година заседание в гр. Скопие е представена дейността по изготвяне на нова документация за участъка от гранична пирамида (ГП) 72 до ГП 106 и текущите дейности по почистване от дървета и храсти на полоса от 3 метра по българо-македонската държавна граница, както и определяне на координатите на граничните пирамиди и граничната линия от ГП1 до ГП50. По време на заседанието, македонската страна е предала на българската страна получената информация от обработката на аерозаснемането на участъка от ГП 72 до ГП 106, за да може българската страна да изпълни своите ангажименти по изготвяне на граничната документация за този участък от границата.    Министерският съвет прие днес Решение за определяне на състава на българската делегация за участие в Срещата на държавните и правителствените ръководители на страните-членки на НАТО в Брюксел, Кралство Белгия, на 11-12 юли 2018 г.  В ръководената от президента Румен Радев делегация са включени заместник министър-председателят по правосъдната реформа и министър на външните работи Екатерина Захариева, заместник министър-председателят по обществения ред и сигурността и министър на отбраната Красимир Каракачанов, както и други представители на Администрацията на Президента и изпълнителната власт.  Основна цел на Срещата на върха е преглед на напредъка по изпълнението на решенията от предходните срещи в Уелс, Варшава и Брюксел, както и обсъждането на допълнителни насоки за адаптирането на НАТО към актуалната среда за сигурност. Държавните и правителствените ръководители ще обсъдят въпроси, свързани с утвърждаването на стабилност отвъд границите на Алианса, политиката на „Отворени врати“, задълбочаването на сътрудничеството с ЕС, както и по-нататъшния принос в противодействието на тероризма.  Правителството одобри резултатите от проведеното на 25 май в Брюксел заседание на Съвета на ЕС по икономически и финансови въпроси (ЕКОФИН). Постигнат беше общ подход по пакета за банковия сектор. Министрите обсъдиха предложението по отношение на мерките за засилване на административното сътрудничество в областта на данъка върху добавената стойност, общия механизъм за обратно начисляване на ДДС и ДДС за електронните публикации, но на този етап не постигнаха съгласие по тези три досиета. ЕКОФИН прие заключения на Съвета за задълбочените прегледи за 2018 г. и изпълнението на специфичните препоръки за всяка държава-членка, както и заключения по доклада за 2018 г. за застаряването на населението.  Одобрени са също резултатите от заседанието на Съвет „Правосъдие и вътрешни работи“, формат „Вътрешни работи“, което се проведе на 5 юни в Люксембург. Дискусиите, които се състояха в рамките на заседанието, бяха свързани с регламента, изменящ Визовия кодекс на Общността, с реформата на Общата Европейска система за убежище и презаселване, както и със засилването на сътрудничеството между компетентните власти в борбата с тероризма. Разгледан беше мултидисциплинарен подход в областта на вътрешната сигурност, а също и сътрудничеството между военните мисии/операции по линия на Общата европейска политика за сигурност и отбрана и европейските правоприлагащи агенции.    „Каолин“ ЕАД, гр. Сеново, ще добива индустриални минерали – кварц-каолинова суровина, от находище „Балабана“, участъците „Източно гнездо“ и „Западно гнездо“. Находището се намира в землищата на селата Полковник Таслаково, Грънчарово и Секулово, община Дулово, област Силистра. Концесията се предоставя за срок от 35 години, като през този период концесионерът ще вложи 15,5 млн. лв. за добива. Очакваните концесионни плащания за целия период ще надхвърлят 11,5 млн. лв.  „Пътища и мостове“ ЕООД, гр. Варна, получи концесия за добив на строителни материали - пясъци, от находище „Шафкаалан“, разположено в землището на с. Здравец, община Аврен, област Варна. За 35-годишния срок на концесията се очаква постъпленията от концесионни плащания да надхвърлят 826 хил. Концесионерът предвижда инвестиции за обезпечаване на производствената дейност в размер на над 2 млн. лв.  Пловдивското дружество „Стоун Лайн М и М“ ЕООД ще поеме изцяло правата и задълженията по концесионен договор за добив на варовици от находище „Върбешница“, след като правителството одобри поисканата от досегашния концесионер - „Монолит“ АД, промяна. Находище „Върбешница“ е разположено в землището на с. Върбешница, община Мездра, област Враца. Концесионният договор с „Монолит“ АД за добив на варовици е сключен през 2000 г. за срок от 35 г. С днешното решение на МС се предвижда в концесионния договор да бъде включено задължение за концесионера да предостави финансово обезпечение за изпълнение на дейностите по ликвидация или консервация на находището и рекултивация на засегнатите земи.  Правителството предлага на Народното събрание да ратифицира Споразумението за предоставяне на помощни услуги в подкрепа на изготвянето на ПУРБ и ПУРН за България между Министерството на околната среда и водите и Международната банка за възстановяване и развитие.  Споразумението е сключено в изпълнение на Меморандум за разбирателство между Правителството на Република България и Международната банка за възстановяване и развитие за партньорство и подкрепа при усвояване на Европейските структурни и инвестиционни фондове, подписан на 1 септември 2015 г.  Документът предвижда Министерството на околната среда и водите да получи консултантски услуги в подкрепа на разработване на Плановете за управление на риска от наводнения (ПУРН - втори цикъл 2022-2027 г.) и Разработване на Плановете за управление на речните басейни (ПУРБ - трети цикъл 2022-2027 г.)  По отношение на Плановете за управление на риска от наводнения Международната банка за възстановяване и развитие ще окаже съдействие на МОСВ за разглеждане на всички аспекти на управлението на риска от наводнения, при актуализацията на предварителната оценка на риска, както и за съставяне на карти на заплахата и риска от наводнения. Ще бъде консултирано разработването на методики и извършването на проучвания. Ще се определи програма от специфични мерки или комбинация от мерки за намаляване на неблагоприятните последици, превенция, защита и готовност за адекватна реакция на населението при наводнения, отчитайки влиянието на изменението на климата.  За Плановете за управление на речните басейни се очаква да се постигне съответствие с приложимото законодателство на ЕС за водите. Ще се разработят методики и извършат проучвания. Ще се направи характеризиране на районите за басейново управление на водите, както и оценка на натиска, въздействието, риска и състоянието на водните тела. Ще се определят цели и мерки за постигане и поддържане на добро състояние на водните тела в рамките на съответните райони за басейново управление на водите.    Правителството одобри промяна на Оперативна програма „Региони в растеж“ 2014- 2020 (ОПРР). Изменението е предложено от Управляващия орган на програмата, в резултат на извършен вътрешен анализ в периода февруари - април 2018 г.  С оглед обезпечаване на всички сключени договори по инвестиционен приоритет „Образователна инфраструктура“, УО на ОПРР предлага преразпределяне на ресурс в рамките на приблизително 210 млн. лв. между тематични цели 4 и 10 по Приоритетна ос 1 „Устойчиво и интегрирано градско развитие“, без да се променя общата стойност (бюджет) на приоритетната ос.  В резултат на изменението, инвестиционните програми на общините в частта образователна инфраструктура ще бъдат подкрепени в максимална степен, което е в синхрон с националния приоритет на правителството на Република България за подобряване на сектор „Образование“.  Промените са свързани и с намаляване на целите на индикаторите по инвестиционните приоритети за енергийна ефективност и за социалната инфраструктура.  Одобрената промяна на ОПРР ще създаде условия за подобряване на изпълнението на програмата.    Правителството одобри допълнителни разходи в размер на 4,5 млн. лв. по бюджета на Министерството на земеделието, храните и горите за обезпечаване изпълнението на неотложни мерки за предотвратяване появата на Африканска чума по свинете в Република България.  Африканската чума по свинете е силно заразно вирусно заболяване по домашните и дивите свине. То се предава директно - чрез контакт между болни и здрави животни, индиректно - чрез контакт със замърсени с вируса материали и повърхности, чрез поглъщане на заразени фуражи и основно чрез хранене с отпадъци, съдържащи заразено свинско месо или месни продукти.  Африканската чума по свинете се проявява с висока смъртност при домашните и дивите свине, като липсва лечение и ваксина. Веднъж проникнала в дадена държава болестта оказва значително негативно въздействие върху търговията, свиневъдството и ловното стопанство. Изкореняването й е изключително трудно и при дивите свине може да отнеме години, поради което превантивните дейности и готовността за ранно откриване и предприемане на спешни мерки са най-ефикасната мярка за борба със заболяването. При липсата на ваксини или лечение на заболелите животни, единственият начин да се контролира заболяването в засегнатите територии е тотално унищожаване на заразените и контактните животни и прилагането на строги мерки за ограничаване на придвижването на свине или продукти, добити от тях.  С оглед на усложнената епизоотична обстановка на територията на цяла Европа, Министерство на земеделието, храните и горите изготви план с неотложни мерки за предотвратяване на появата на заболяването на територията на страната. Основните мерки, които следва да се изпълняват от Българската агенция по безопасност на храните, Изпълнителна агенция по горите, държавните горски предприятия и ловните сдружения включват засилен граничен контрол при движението на живи животни, контрол върху личния багаж на пътниците, пристигащи на територията на страната. Засилени мерки за биосигурност в свиневъдните обекти, редуциране плътността на популацията от дива свиня на територията на страната и организиране и провеждане на лабораторен контрол също са в списъка от спешни мерки.  Правителството одобри проект на Закон за изменение и допълнение на Закона за закрила и развитие на културата.  Една от промените предвижда на интернет страницата и/или видеоканала на Министерство на културата да се излъчват на запис заседанията на конкурсните комисии на конкурсите за директори на държавни културни институти и събеседването с кандидатите. Това ще гарантира прозрачност на избора и косвен контрол върху дейността на конкурсните комисии. Ще се осигури провеждането на ясно и видимо състезание на кандидатите, а от друга страна ще увеличи доверието в институциите.  Втората промяна в закона е за преодоляване на практически затруднения в работата на Управителния съвет на Национален фонд „Култура“. Предвижда се при невъзможност на министъра на културата да присъства на заседанието на УС, по изключение да бъде заместван от упълномощен от него заместник-министър.  Правителството прие промени в Наредбата за работното време, почивките и отпуските, с които се регламентира ползването на 365 дни отпуск при осиновяване на дете до 5-годишна възраст. Новият вид отпуск беше въведен с изменения в Кодекса на труда, които влизат в сила на 1.07.2018 г.  С промените в наредбата се уреждат редът и условията на ползване, включително изискванията за представяне на удостоверителни документи, обстоятелствата за прекратяване и прехвърляне на права по отношение на отпуска при осиновяване на деца до 5-годишна възраст и на допълнителния отпуск при отглеждане на дете до 2-годишна възраст, ако след изтичане на отпуска в размер на 365 дни, детето не е навършило 2- годишна възраст.  Усъвършенства се и уредбата за сумираното изчисляване на работното време. Измененията целят преодоляване на констатираните при прилагането на наредбата проблеми. С тях ще се гарантират правата на работниците и служителите и на работодателите при сумирано изчисляване на работното време, като се въвежда еднакъв подход в трудовото и осигурителното законодателство при отчитане на отпуска за временна неработоспособност, бременност, раждане и осиновяване и се постига в максимална степен справедливост при заплащането в съответствие с реално положения труд.    Правителството прие промени в Наредбата за специфичните изисквания към млечните продукти. Целта е да бъдат въведени допълнителни изисквания, както по отношение условията и начините на предлагане на „имитиращите продукти“, така и за предоставяне на повече информация относно техните характеристики.  Въвежда се изискване имитиращите продукти, съдържащи в състава си мляко, да бъдат предлагани в обектите за търговия с храни само предварително опаковани, на отделни щандове или обособени за целта места, отделени по подходящ начин или различни от тези, на които се предлагат млечните продукти. Отделните щандове или обособените за целта места трябва да са ясно обозначени с надписа „Имитиращи продукти“.  Министерството на земеделието предвижда редица инициативи и мерки, които целят да се засили търсенето на пазара и потребителския интерес към различните видове млечни продукти.  Във връзка с намаляване на административната тежест правителството одобри промени в Наредбата за условията и реда за издаване на лицензни за осъществяване на технически надзор на съоръжения с повишена опасност и за реда на воденето на регистър на съоръженията.  Приетите промени са свързани с отпадането на изискванията за представяне на копие от картата за идентификация по регистър БУЛСТАТ, тъй като информацията за актуално състояние на търговеца е публично достъпна и ДАМТН служебно ще се снабдява с нея.    Правителството одобри Меморандум за създаването на Изпълнителен съвет за железопътен товарен коридор „Алпийско-Западно Балкански“. Коридорът е част от създадената през 2010 г. европейска железопътна мрежа за конкурентоспособни товарни превози, в която попадат общо 9 жп направления.  Новосъздаденият коридор, който преминава през Австрия, Словения, Хърватска, Сърбия и България, има за цел да подобри свързаността и стокообмена със страните от Западните Балкани. През март 2018 г. Европейската комисия взе решение за създаване на коридора, а съгласно законодателството на Съюза, той следва да започне да функционира в рамките на две години.  Меморандумът регламентира създаването на Изпълнителен съвет, който да управлява и да следи изпълнението на заложените цели, свързани със засилване на търговските връзки по това направление.  Правителството прие изменение и допълнение на Устройствения правилник на Института по публична администрация (ИПА) във връзка с новите функции на Института за организиране и провеждане на централизиран етап на конкурсите за държавните служители.  Въвежда се нов подход в подбора и се разширява обхватът на държавни служители, които се назначават чрез централизиран конкурс. Регламентира се задължителното преминаване на централизирани тестове при назначаване на нова ръководна длъжност. С промените се цели повишаване на прозрачността и обективността при назначаване на служители в администрацията.  Уредени са функциите на Програмния съвет на ИПА и начинът за определяне на членовете му. Съветът е помощен орган на управление, който осигурява съгласуваност между политиката за развитие на държавната администрация и дейността на института.    Министерският съвет прие изменение на Тарифата за таксите, които се събират в системата на Министерството на културата. Промените се налагат от измененията в Закона за авторското право и сродните му права (ЗАПСП), обнародвани в „Държавен вестник“, бр. 28 от 29 март 2018 г., с които е въведена възможността дейност по колективно управление на авторски и сродни на тях права да бъде извършвана и от търговски дружества. До приемането на новите текстове, законът не предвиждаше изискване и възможност търговски дружества да се регистрират по реда на ЗАПСП за извършване на дейност по колективно управление на права. Поради това в Тарифата за таксите, които се събират в системата на Министерството на културата, не са налице позиции за тази хипотеза.  Прецизира се, в съответствие с измененията в закона и уредбата на видовете дължими такси. Текстът на ЗАПСП, който действаше до 29 март 2018 г. предвиждаше, че заличаването на регистрирана организация за колективно управление по молба на организацията, се извършва след заплащане на такса, обвързваше издаването на удостоверение с извършването на всяка промяна в обстоятелства, вписани в регистъра и изискваше заплащане на такса. С предлаганите промени се цели по-адекватен отговор на възникващите в практиката хипотези. Практиката по прилагане на ЗАПСП показва, че до момента не е подадено нито едно искане за заличаване на регистрация, а най-често заявяваните искания за вписване на промени се отнасят до обстоятелства, които не са част от съдържанието на удостоверението и не предполагат издаването на ново такова, съответно и такса не следва да се заплаща. В отговор на това, с приетите изменения таксата за заличаване на регистрация по искане на регистрираното лице отпада, намалява се таксата за вписване на промени във вписани обстоятелства и се въвежда отделна такса за издаване на удостоверение.  Предложените размери на таксата са определени въз основа на анализ на разходите по издаването на удостоверение.    Правителството одобри проектите на два меморандума за разбирателство, въз основа на които българската Изпълнителна агенция за насърчаване на малките и средните предприятия ще си сътрудничи с Китайския съвет за насърчаване на международната търговия и с Бюрото, отговорно за организацията на Китайския международен панаир за вносни стоки - China International Import Expo (CIIE).  Двата документа ще подпомогнат развитието на икономическото сътрудничество между България и Китай в подкрепа на малките и средни предприятия. Двете страни поемат задължения за обмен на бизнес-информация, свързана с търговията, възможностите за инвестиране, политиката и мерките, предприети от всяко от двете правителства за насърчаване на интернационализацията на малките и средните предприятия.  Българската и китайската страна ще си сътрудничат при организиране на промоционални прояви в услуга на малките и средните предприятия като размяна на посещения на предприемачи, организиране на участието им в бизнес форуми, конференции, семинари, търговски панаири, изложения, посещения на делегации и др.  Правителството одобри Рамково споразумение, въз основа на което ще се водят преговори между Министерството на регионалното развитие и благоустройството и потенциални китайски инвеститори с интерес към инвестиции в пътни инфраструктурни обекти на територията на България  Подписването на споразумението ще спомогне за засилване на икономическите връзки между България и Китай и привличането на инвестиции, насочени към развитието и модернизацията на пътната инфраструктура. Очаква се да бъдат създадени работещи механизми за изпълнение на пътни проекти, които са без осигурен национален ресурс.  Предпоставка за активизиране на отношенията с Китай е Инициативата, стартирана от нейното правителство, за сътрудничество със страните от Централна и Източна Европа. Наблюдава се засилен интерес от китайски строителни компании за участието им чрез публично- частно партньорство или концесия в изграждането на големи пътни инфраструктурни проекти в България, като са отправени официални писма за намерения или проекти на рамкови споразумения.  Особен интерес компаниите проявяват към АМ „Велико-Търново-Русе“, тунел под Шипка АМ „Видин-Ботевград“, АМ „Черно море“, като са отправени официални писма за намерения или проекти на рамкови споразумения.  От своя страна Министерството на регионалното развитие и благоустройството оказва необходимото съдействие на този процес, предоставяйки информация за законодателната рамка, предстоящото въвеждане на TOЛ система, както и информация за всеки един проект, представляващ интерес за потенциалния инвеститор - проектна готовност, индикативна стойност, технически характеристики, трафик, товаро-поток, анализ на разходите и ползите, разчети за възвръщаемост на инвестицията, за онези проекти, за които са изготвени и др.    Правителството одобри допълнителни плащания от централния бюджет към Министерството на транспорта, информационните технологии и съобщенията в размер на 103 728 000 лв. Сумата ще бъде предоставена на „Холдинг БДЖ“ ЕАД като възмездна финансова помощ, която следва да бъде възстановена до 28 декември 2020 г.  Средствата се предоставят на холдинга за погасяване на задълженията по Втория облигационен заем, сключен през 2007 г.   ", "date": "2018.07.04", "title": "Вижте решенията на правителството от днес "}
{"url": "http://epicenter.bg/article/Desetki-se-poklanyat-pred-pametta-na-prof--Bozhidar-Dimitrov/158367/2/0", "text": "Днес точно в 10 часа Националният исторически музей затвори врати за посетители и ги отвори за хората, дошли да почетат паметта на професор Божидар Димитров. Известният историк и родолюбец си отиде внезапно в неделя.   Пред ковчега на Димитров, разположен в Златната зала, тече непрекъсната върволица от хора с цветя, дошли да се поклонят пред него и делото му, съобщи Канал 3. Сред първите бяха депутатът Жельо Бойчев, проф. Михаил Константинов, Владимир Каролев, проф. Христо Пимпирев. Огромен венец донесоха хора от село Искра, които излязоха с инициатива да издигнат паметник на Божидар Димитров. Преди 2 години той им помогнал да възстановят ценна черква. Засега пред него се покланят предимно възрастни хора, негови фенове, почитатели на неговия талант на историк и тв водещ.   Очаква се по-късно да дойдат политиците, защото в момента има заседание на Министерски съвет. Съболезнования прием племенникът му Тодор Димитров и сестрата на проф. Димитров. По-късно се очакват дъщеря му и съпругата му.   Съболезнования поднесоха и кметът на София Йорданка Фандъкова и зам.-кметът по въпросите за културата Тодор Чобанов, председателят на Комисията по култура и медии на НС Вежди Рашидов, тв водещият Росен Петров, представители на ансамбъл \"Българе\", а най-атрактивни бяха представителите на дружество \"Гургулят\" - потомци, които също развяха знамена.   Поклонението ще продължи до 16 часа. От вчера в музея пристигат венци. Между тях са от министър председателя Бойко Борисов, от председателя на НС, Валери Симеонов, Красимир Каракачанов, братя Диневи, парламентарната група на ГЕРБ, Лиляна Павлова, БНТ, Министерство на културата, община Бургас, кмета на София, Съюза на архитектите.   На лентите на повечето от тях пише \"Сбогом на големия родолюбец, историк и човек\". На екран се въртят кадри от дългия и ползотворен път на професора като ръководител на Националния исторически музей.", "date": "2018.07.04", "title": "Десетки се покланят пред паметта на проф. Божидар Димитров"}
{"url": "http://epicenter.bg/article/Kniga-za-zhivota-na-nay-malkiya-brat-na-Ivan-Vazov---d-r-Boris-Vazov-shte-bade-predstavena-v-Sopot-/158371/2/0", "text": "Книга, посветена на най-малкия брат на Иван Вазов - д-р Борис Вазов, ще бъде представена в къщата-музей „Иван Вазов“ в Сопот, съобщава БНР. Проявата е част от тържествата, посветени на 168-та годишнина от рождението на Патриарха на българската литература.  Автор на „Сеячът. Д-р Борис Вазов. Жизнен и творчески път на политика, белетриста, дипломата“ е проф. дин Веска Николова, която я посвещава на 145-а годишнина от рождението му.  Д-р Борис Вазов е по-малко известен от именитите си по-големи братя – писателя Иван Вазов и генералите Георги Вазов и Владимир Вазов. Той е публицист, общественик и културен деятел, има големи заслуги за публикуването на голяма част от произведенията на Иван Вазов.  С представянето на книгата за д-р Борис Вазов започват проявите, посветени на 168-та годишнина от рождението на Иван Вазов в родния му град Сопот. Тази година кулминацията на тържествата е на 8 юли, когато ще бъде връчена ежегодната Вазова литературна награда.", "date": "2018.07.04", "title": "Книга за живота на най-малкия брат на Иван Вазов - д-р Борис Вазов ще бъде представена в Сопот "}
{"url": "http://epicenter.bg/article/Rumen-Radev-pozdravi-Donald-Tramp-po-sluchay-Denya-na-nezavisimostta-na-SASht/158373/2/0", "text": "Държавният глава Румен Радев поздрави президента Доналд Тръмп по случай националния празник на САЩ – Деня на независимостта. Това съобщиха от прессекретариата на държавния глава.   „Стратегическият характер на двустранните отношения намира съдържателен израз в диалога и сътрудничеството ни по непрекъснато разширяващ се кръг от въпроси – политически, сигурност и отбрана, инвестиции, енергийна сигурност, образование, наука и култура, връзки между хората“, заявява в писмото си президентът Румен Радев.   Държавният глава подчертава, че САЩ са ключов икономически партньор на България и ние се стремим да използваме пълния потенциал за развитие на търговските връзки.   В писмото си Румен Радев пожелава на Доналд Тръмп крепко здраве и успешна работа за благоденствието на САЩ и на американския народ.", "date": "2018.07.04", "title": "Румен Радев поздрави Доналд Тръмп по случай Деня на независимостта на САЩ"}
{"url": "http://epicenter.bg/article/BSP--Zashto-pravitelstvoto-krie-dokumentite-za-kontsesiyata-na-letishte-Sofiya--Ima-neshto-pritesnitelno--/158375/2/0", "text": "Документите за концесията на летище София се крият. Има нещо нередно и притеснително.  Това каза зам.-председателят на ПГ на „БСП за България” Георги Свиленски пред журналисти в парламента.  „В понеделник ПГ на „БСП за България” изпрати искане до министъра на транспорта във връзка със стартирането на процедурата за концесията на летище София. Поискахме решението на МС, анализите на Световната банка и Европейската банка за развитие и цялата документация, на чиято база е взето то”, посочи народният представител.  Той обяви, че днес е получен отговорът на министъра на транспорта, който в две страници обяснява, че документацията по концесията може да се види на сайта на ЕК, а докладите на двете банки не могат да ни бъдат предоставени.  Свиленски обяви, че министър Московски дори е пуснал питане до тях дали анализите могат да бъдат предоставени до трети лица.  „Кой управлява България - правителството или Световната и Европейска банка? Как може доклади, които трябва да бъдат публични, да са тайна. Фактът, че документите за концесията на летище София се крият, показва, че има нещо нередно и притеснително”, категоричен бе Георги Свиленски. ", "date": "2018.07.04", "title": "БСП: Защо правителството крие документите за концесията на летище София? Има нещо притеснително! "}
{"url": "http://epicenter.bg/article/Pregovaryame-s-kitayski-investitori-za-izgrazhdaneto-na-patishta-u-nas-/158376/2/0", "text": "Преговаряме с китайски инвеститори за изграждането на пътища у нас  Министерство на регионалното развитие и благоустройството ще преговаря с китайски инвеститори за изграждането на пътища у нас. Това стана възможно, след като днес правителството одобри рамково споразумение, въз основа на което ще се водят разговорите.  Засилен интерес компаниите проявяват към АМ „Велико Търново-Русе“, тунел под Шипка АМ „Видин-Ботевград“, АМ „Черно море“, като са отправени официални писма за намерения или проекти на рамкови споразумения, съобщава БТВ.  За някои от тези проекти се говори от десетилетия, а все още са далеч от окончателна реализация. Особено проблемна е ситуацията в Северна България, където лошата инфраструктура често е сочена като основна причина за липсата на инвестиции. МРРБ вече е е предоставило информация за законодателната рамка, предстоящото въвеждане на ТОЛ система и други данни, които биха били полезни на потенциалния инвеститор. ", "date": "2018.07.04", "title": "Преговаряме с китайски инвеститори за изграждането на пътища у нас "}
{"url": "http://epicenter.bg/article/Pravitelstvoto-reshi--Bolnichnite-shte-se-izplashtat-veche-v-chasove--a-ne-v-dni/158378/2/0", "text": "Министерският съвет прие новата схема за отсъствие от работа. Болничните вече ще се изплащат в часове, а не в дни, съобщи Нова телевизия.   Бизнесът и синдикатите се обявиха против промените, но според социалното министерство промяната е в полза на работниците.   . Така ако те отсъстват от работа за 2 дни, а работният им ден е 24 часов, ще получат обезщетение общо колкото за 24 часа.   Според синдикатите промяната може да е в ущърб на работещите, а според работодателите това може да доведе до злоупотреби. В крайна сметка промените са факт.", "date": "2018.07.04", "title": "Правителството реши: Болничните ще се изплащат вече в часове, а не в дни"}
{"url": "http://epicenter.bg/article/Zaharieva--Balgariya-shte-podkrepi-Sporazumenieto-za-svobodna-targoviya-mezhdu-ES-i-Vietnam/158381/2/0", "text": "България ще подкрепи подписването на Споразумението за свободна търговия между ЕС и Виетнам възможно най-скоро, както и процеса по влизането му в сила. Това каза на брифинг министърът на външните работи Екатерина Захариева след среща с министъра на външните работи на Социалистическа република Виетнам Фам Бин Мин, предаде агенция „Фокус“.   „На европейско ниво по време на Председателството приключиха преговорите, разбрахме се за текста на Споразумението за свободна търговия между ЕС и Виетнам“, заяви тя. „То ще даде възможност за по-добър стокообмен между България и Виетнам и между Виетнам и ЕС“, посочи Екатерина Захариева. „Надяваме се есента споразумението да бъде подписано“, коментира още тя.   „Има ръст на обмена между двете страни, но все още има голям неизразходван потенциал. Имаме интерес за сътрудничество в селското стопанство, животновъдството, биопроизводството, в сферата на високите технологии“, посочи външният министър.   „Разбрахме се да работим за въвеждане на съвместна икономическа комисия с Виетнам, придружена от бизнес форум“, обяви Екатерина Захариева.   „Поздравявам ви за конструктивната и активна вътрешна и външна политика, които правят Виетнам една от най-бързо развиващите се страни в региона ви и в света като цяло“, се обърна тя към виетнамския си колега. „Имате впечатляващи резултати в икономиката с 7% ръст на икономиката и над 20% ръст на износа“, обясни Захариева. „България също е една от държавите в топ 3 на икономически ръст - почти 4%, и с голям ръст на износа. Ние сме една от много малкото държави в света, която миналата година изнесе повече стоки за Германия, отколкото внесохме от Германия“, заяви тя.   Разбрахме се да стимулираме министерствата на образованието на България и Виетнам да подпишат нова 4- годишна програма, каза още външният ни министър.   „България да увеличи стипендиите до 8 на година, с повече курсове по български език“, посочи тя.   „За мен е чест да бъда първият външен министър, който приема виетнамски колега, след демократичните промени в България“, коментира Екатерина Захариева. „Благодаря за отправените покани към мен, президента и премиера“, посочи тя. „Обсъдихме, че над 5 хил. виетнамски граждани са завършили образованието си в България. Около 1200 виетнамци живеят в България и те са важен мост за още по-силните и добри отношения между нас“, обясни тя.   „Приех предложението виетнамски дипломати да се обучават и да обменят опит с колегите си в дипломатическия институт в МВнР“, каза още Захариева.   Сърдечно приветстваме успешното Българско председателство на Съвета на ЕС и подкрепата на България за подписването на Споразумението за свободна търговия между ЕС и Виетнам. Това каза по време на брифинга министърът на външните работи на Социалистическа република Виетнам Фам Бин Мин.   „Отношенията ни с България датират много отдавна и са много добри. Разговорите с Екатерина Захариева бяха много ползотворни и съдържателни“, посочи той.   „Набелязахме мерки за засилване на сътрудничеството и отношенията ни. Ще продължат консултациите по всички въпроси от взаимен интерес в ООН и други международни организации“, заяви Фам Бин Мин.   „Убеден съм в още по-доброто развитие на отношенията между България и Виетнам“, подчерта той.   Според виетнамския външен министър има възможности за подписване на споразумението с ЕС през ноември тази година.   „Споразумението ще накара България да увеличи инвестициите си във Виетнам в сектори, където е силна, като бубарство и винопроизводство. Ще създадем благоприятни условия за продукция от селското стопанство“, каза още Фам Бин Мин.  ", "date": "2018.07.04", "title": "Захариева: България ще подкрепи Споразумението за свободна търговия между ЕС и Виетнам"}
{"url": "http://epicenter.bg/article/Romi-protestirat-kato-targovtsi-na-goriva/158383/2/0", "text": "Търговците на горива и представители на малки търговци на горива излязоха на протест пред Министерски съвет по време на правителственото заседание, съобщава Би Ти Ви. Това е втората им акция в последните две седмици.   Протестиращите се обявиха против Закона за административното регулиране на икономическите дейности, свързани с нефт и нефтени продукти. Там се предвижда търговците на горива да блокират сериозни суми под формата на банкови гаранции, както и да имат определен капитал, за да продължат да работят.   Търговците настояват да не бъдат слагани под общ знаменател с големите вериги. Според тях така на пазара ще останат само големите вериги, а цената на горивото ще скочи.   Сред протестиращите обаче бяха забелязани далеч не-търговци на горива - ромски групи, някои от тях с плакати, но други изобщо не знаеха за какво са там - за горивата ли, за тока ли... Вицепремиерът Валери Симеонов се възползва от протестиращите, за да каже, че ги подкрепя.", "date": "2018.07.04", "title": "Роми протестират като търговци на горива"}
{"url": "http://epicenter.bg/article/Posledno-sbogom-s-Bozhidar-Dimitrov/158339/2/0", "text": "Поклонението пред проф. Божидар Димитров (1945-2018) е днес от 10.00 до 16.00 ч. в Националния исторически музей (НИМ). Това съобщиха от културната институция.   От този свят внезапно си отиде изключителен учен, историк, преподавател, ръководител, публицист, който завинаги ще остане в научната и в културната памет на България. Ние, неговите колеги от НИМ, имахме изключителния шанс и привилегията да работим години наред под ръководството на този уважаван, всепризнат и много продуктивен учен, който бе отдаден всецяло на любимата си история и на - без преувеличение - на своя музей, съобрщиха от екипа на НИМ в скръбната вест.   С изумителната си работоспособност, с професионалната си упоритост и находчивост той участва активно в създаването, укрепването и утвърждаването на НИМ като най-представителната и най-авторитетната музейна институция в България, с престижно име у нас и в чужбина, продължават колегите на проф. Димитров.   Той живя някак забързано, енергично, спонтанно, но и целенасочено, като внесе в културната съкровищница на България десетки забележителни научни и научно-популярни книги и сборници, стотици студии, монографии, статии. Всичко, излязло изпод талантливото му перо, бе задълбочено и сериозно и в същото време - увлекателно, и имаше чудното свойство бързо да се изчерпва от рафтовете на книжарниците и библиотеките.   Поради една съвсем проста причина - винаги е интересно и вълнуващо. Той бе любим автор, телевизионен водещ и откровен събеседник на малки и големи, на селяни и граждани, на хора от всички социални слоеве и с различни професии.   Една от най-отчетливите причини за това бе неговото безгранично, почти неистово родолюбие, неговият живителен и утвърждаващ национализъм, неговата силна и изстрадана любов към българите - в и извън пределите на страната ни. Като ръководител проф. Димитров бе респектиращ и справедлив, като колега - толерантен и разбран, като приятел - верен и щедър. А във всички тези \"длъжности\" - неизменно (само)ироничен, с уникалното си чувство за хумор.   Ето какъв човек загубихме без време. Загубата ни е голяма. Скърбим за проф. Божидар Димитров. Прекланяме се пред светлата му памет!    ", "date": "2018.07.04", "title": "Последно сбогом с Божидар Димитров"}
{"url": "http://epicenter.bg/article/Otnovo-kamioni-i-avtobusi-na-protest--tozi-pat---v-podkrepa-na-avtomobilnata-kamara/158343/2/0", "text": "София и ред големи градове в България ще бъдат блокирани от поредния протест в транспортния бранш, съобщи БТВ. Ако преди дни по улиците бяха камиони и автобуси на фирми, които са против закон да създава Българска автомобилна камара, която да контролира бранша, сега недоволството си ще изрази другата страна в спора – тези, които искат новата структура. Премиерът Бойко Борисов поиска изтегляне на законопроекта, докато превозвачите се разберат за компромисен вариант. Засега обаче двата лагера предимно мерят сили в реториката и автопарка, който могат да ангажират за акциите си.   Какви са исканията на днешния протест? „Да се спазва Конституцията на тази страна. След като един закон е внесен от голяма група депутати е нормално той да бъде обществено обсъден и на база на аргументите да бъде приет, отхвърлен и променен – а не чрез уличен натиск и манипулативно поднасяне на информация на премиера”, каза пред камерата на bTV Христо Христов от КРИБ. Работодателската организация подкрепя създаването на камара.   Днес протестът ще започне след 10 ч., като в София камиони и автобуси ще бъдат на „Цариградско шосе” и в района на храм-паметника „Свети Александър Невски”.   Чий е спорният законопроект? „Беше внесен един законопроект в НС, като нашите колеги от автобусния бранш, една част от тях, осъществиха безпрецедентен натиск върху законодателната власт този законопроект да бъде изтеглен”, посочи в студиото на „Тази сутрин” по БТВ Йордан Арабаджиев, изпълнителен директор на Съюза на международните превозвачи. Според него в законопроекта наистина има спорни текстове, но мястото на дебата е в парламента. Председателят на Браншовия съюз за стопанска инициатива в транспорта Магдалена Милтенова го репликира, като посочи, че на заседание на парламентарната комисия по транспорт именно представители на протестиращите днес са признали, че те са написали законопроекта, който сега ще защитават на улицата – твърдение, което Арабаджиев категорично отрече. Милтенова посочи, че камарата ще контролира целия бранш, като собственият й контролен съвет е едва от четирима души плюс министъра на транспорта, който обаче е само със съвещателен глас. Освен това той ще издава лицензи само по предложение на новата структура. „Има европейски правила, които браншът изпълнява. Ние, вместо да извършим реформите, които трябва да се извършат в Изпълнителна агенция „Автомобилна администрация”, се опитваме да ги прехвърлим в една частна структура”, подчерта Милтенова.   Арабаджиев посочи, че възможен вариант е членството в камарата да стане доброволно. Според него обаче без закон, който да регламентира отношенията между бранша и държавата, превозвачите може просто да се обединят в поредната организация, която не може да защити интересите им.    ", "date": "2018.07.04", "title": "Отново камиони и автобуси на протест, този път – в подкрепа на автомобилната камара"}
{"url": "http://epicenter.bg/article/Vezhdi-Rashidov--Bozhidar-Dimitrov-veche-e-faktor--Beshe-unikalen-patriot--Bolen-patriot-/158344/2/0", "text": "Божидар Димитров вече е фактор. Личностите трябва да се уважават. Той е много ярка личност. Това каза бившият министър на културата Вежди Рашидов в ефира на БТВ в памет на проф. Божидар Димитров.   „Уважавах го, защото той беше един свободолюбив човек, който не може да се постави в рамка. Той говореше истината и дразнеше много хора. Беше колоритен и много свободолюбив. Работеше много. Музеят беше неговият живот“, каза той. „Няма да забравя как ми съобщи, че Божидар Димитров беше разрешил Панагюрското съкровище да гостува в Пловдив. Кметът на Пловдив се закани, че няма да го върне, а ще остане в града занапред. Димитров организира акция за връщането му. С помощта на полицията съкровището се взима и се връща в София. Беше почти като кражба“, спомни си Рашидов. „Историята, която няма да забравя е, когато правихме Ларгото. Тогава излязоха едни умни и красиви хора, които обясняваха как трябва да стане реставрацията. В един момент Божидар Димитров излезе и проведе битка“, каза депутатът от ГЕРБ. „Уникален патриот. Божидар Димитров беше болен патриот. Всяка дума за България я оспорваше. Преживяваше емоционално всяко невярно историческо твърдение и го оспорваше“, припомни той. „След откриването на останките от вампир в Созопол, Димитров казваше с усмивка, че тази сензация ще помогне за издръжката на музеите“, каза Рашидов. „Тябва да се научим, че българските личности трябва да бъдат уважавани. Тепърва ще се популяризират трудовете на Божидар Димитров. Той остави ярка следа“, заяви още той.    ", "date": "2018.07.04", "title": "Вежди Рашидов: Божидар Димитров вече е фактор. Беше уникален патриот! "}
{"url": "http://epicenter.bg/article/Kak-se-stigna-do-gafa-s-baloobrazuvaneto-v-sofiyskite-gimnazii/158345/2/0", "text": "По време на тази кампания ръчно са вкарани над 150 000 желания за 385 паралелки. Грешката е в балообразуването в паралелките на 2 столични училища - Технологично училище Електронни системи и СПГЕ \"Джон Атанасов\". Това каза в ефира на БНТ Ваня Кастрева, началник на регионалното управление на образованието в София.  Кастрева се извини за създалата се ситуация. Това наложи и спирането на класирането. Това е едно от най-проверяваните неща - балообразуването. В края на деня, след няколко проверки, отново беше активно балообразуването. Класирането се промени с възстановяването на заслуженото място на ТУЕС, който от 28-о място, отиде на коригираното 4-о място. Най-висок бал има в СМГ, Немската гимназия, като цяло няма разместване сред първите 10 училища, стана ясно от думите на Кастрева. Камен Радев, експерт по външно оценяване сподели пред Нова ТВ, че тази година 9 000 деца са  кандидатствали за 385 паралелки. При обработката на различните 150 000 желания, те са били свързани с 89 балообразуващите групи, които ни казват кое дете в кое училище е класирано.   Комисията веднага се е  самосезирала, след като са установили,  че ТУЕС е на 28 място, което силно ги е усъмнило. На практика ние бяхме уведомени само за една от балообразуващите групи, но в хода на проверката открихме още една, в която имаше допуснати грешки.   В момента се прави проверка на софтуера, но докато не се провери напълно системата, не мога да кажа коя е причината за гафа – човешка грешка или от техническо естество, посочи Радев.", "date": "2018.07.04", "title": "Как се стигна до гафа с балообразуването в софийските гимназии"}
{"url": "http://epicenter.bg/article/Maya-Manolova--Chuva-se-glasat-samo-na-energiynite-druzhestva/158347/2/0", "text": "Гражданите нямат възможност да обжалват актовете на КЕВР, с които се определят цените на парното, топлата вода, тока, водата и това е проблем, убедена е омбудсманът Мая Манолова. Тя гостува в студиото на предаването „Здравей, България” по Нова телевизия преди срещата си със заместник-главния прокурор Aся Петрова.   В 10.00 ч. Манолова внася иск във Върховната административна прокуратура срещу решенията на Комисията за водно и енергийно регулиране за поскъпване на цените на тока и парното от 1 юли 2018 г.   „Гражданите имат едно право – да плащат, а нямат право да участват активно във формирането на тези цени. Проблемът е, че КЕВР формално провежда така наречените открити заседания. Чува се гласът само на енергийните дружества, на монополистите, които диктуват цените”, заяви Манолова. Според нея така е и в конкретния случай. „С моя екип открихме множество нарушения в процедурата по издаване на тези актове, с които се увеличат цената на парното и тока, които са много сериозни”, заяви Манолова. „Тези решения не отчитат социалната поносимост на цената на тока и парното. Второ – когато природният газ на световните пазари намалява, когато КЕВР се произнася за намаляване на цените и в България, това не се отразява на цените на тока и парното”. Според Манолова експертите от екипа й са направили анализи и са установили, че през 2015 г. при приблизително същата цена на природния газ – цената на парното е била много по-ниска. „Законът в тази му част, която не дава гражданите да обжалват решенията на КЕВР трябва да бъде променен”, коментира още Манолова.      ", "date": "2018.07.04", "title": "Манолова: КЕВР чува само гласа на енергийните дружества! Гражданите имат само едно право - да плащат"}
{"url": "http://epicenter.bg/article/Zhan-Klod-Yunker--Blagodarya--Balgariya--Sazhalyavam--che-predsedatelstvoto-vi-tryabvashe-da-priklyuchi/158348/2/0", "text": "  - За България председателство беше голям успех - и в сравнение с дебюта на други страни в тази роля, и в сравнение с някои, които председателстват за шести, седми път. Представянето ви беше забележително. Това се отнася за правителството, премиера, министъра по европейските въпроси и председателството Лиляна (б. Ред. – Лиляна Павлова), но също и заради качествата на държавните служители в България. Много съм доволен от резултатите, които постигна България. Добра работа!     - Винаги е трудно да усетиш и правителството и обикновените хора, но мисля, че българското правителство, моят добър приятел Бойко Борисов и хората на България гледаха в една посока. Забелязах, че в самото начало на председателството, едва около 30% от българите бяха на мнение, че то ще е успешно. Сега научавам, че 81% от българите го оценяват като голям успех. И са прави. Репутацията ви нарасна. Никой не поставя под въпрос мястото на България в ЕС. Всеки сега смята, че България играе не просто роля, а централна роля в Европа. Така че това председателство беше добро за България.     Като председател на Еврокомисията винаги съм твърдял, че нито една страна не може да се присъедини към Евросъюза в рамките на мандата на тази комисия, имам предвид между 2014 и 2019 година. Това предизвика голямо смущение в Западните Балкани. Благодарение на Българското председателство ние сближавахме различните гледни точки по присъединяването на Западните Балкани. Вашият премиер Бойко беше много полезен като обясни на страните от Западните Балкани, че времето за тяхното членство още не е дошло. Но той инициира процес, които ни позволява да започнем преговори с Македония - вече можем да си позволим да кажем Македония, и с Албания. Тези преговори за присъединяване ще започнат през юни-юли 2019. Така че България още веднъж беше много полезна за успокояването по този въпрос. Длъжни сме да поддържаме жива европейската перспектива за Западните Балкани. Ако се провалим, ще преживеем отново трагедиите, които видяхме през 90-те. А България най-добре знае колко сложен е този регион, защото самата е част от него, макар и в далеч не така сложна ситуация като други. България играе основна роля по отношение на Западните Балкани. Добро постижение!     - Бих искал да е така успешно като българското, защото по време на Българското председателство имаше почти пълно съгласие по пет от законодателните предложения в тази област, които комисията представи през 2015 г. Аз предлагах на съвета тези пет акта, по които има де факто съгласие, да бъдат приети до края на юли, а останалите два - убежище, дъблинските процедури и така нататък, до края на годината. Европейският съвет не постига съгласие, но това трябва да се свърши и се надявам да стане по време на австрийското председателство.  Не съм сигурен, че по тези реформи те ще са толкова настойчиви колкото бяха българите, но ако искат да се доближат до резултатите на Българското председателство, трябва да го направят.     - В Eвропа няма култура на вземане на решения. Това, което премиерът ви каза по време на Eвропейския съвет в четвъртък и петък миналата седмица, беше, че Съветът на министрите е истинският законодател в Евросъюза и решава кое e подходящо по даден въпрос. На ниво Европейски съвет обаче недостатъчно се съобразяват с направеното, както си мислят, на по-ниско ниво. Аз наистина смятам, че по време на българското председателство съветът на министрите свърши добра работа. Това се вижда в много отношения - директивата за командированите работници, еднакво заплащане за еднаква работа на едно и също място. Това е българско постижение. Аз знам, че беше много трудно за българското правителство, заради региона, в който е България, но е за доброто на българските работници, които се трудят извън страната. Българското председателство беше много ефективно и по отношение на възобновяемите източници на енергия. Има и други големи постижения, например нещо, което не е лесно и за което медиите никога не говорят. 100 срещи между еврокомисия, парламент и съвет - това е рекорд за всички председателства на ЕС. Съжалявам, че на 30 юни Българското председателство трябваше да приключи.     - Силно вярвам в силата на трансатлантическите отношения. Те се градят от Втората световна война. Радвам се, че България влезе в НАТО, защото това беше важна стъпка. Радвам се, че с присъствието си България обогатяваше Европейския съюз, допълваше го с типично български характеристики. Продължавам да съм голям привърженик на силните трансатлантически връзки. Това, което ме натъжава, е, че САЩ създават впечатление, че отстъпват, че се отдалечават от изграденото с много саможертви и от двете страни на Атлантическия океан. Ще пътувам за Вашингтон този месец и ще повторя на президента Тръмп всичко, което казах на срещата на Г-7 в Канада - че ако пресметнем обема на търгуваните стоки и услуги, и прибавим печалбите, които американските мултинационални компании реализират в Европа, ние сме в дефицит. Трябва да кажа, че 70% от чуждите инвестиции в САЩ са с европейски произход. Така че не бива да се срамуваме - имаме добри аргументи. Разбира се, не знам дали той ще се вслуша в тях, не съм и много сигурен, че ще промени стратегията си, която не е в полза нито на САЩ , нито на ЕС.     - Мисля че, не бива да подценяваме опасността от популизма. Популизмът има различни източници - в ляво, в крайната десница, не харесвам нито крайно дясното, нито крайно лявото. Затова мисля, че следващите европейски избори ще са решаващи - или ще дадат мнозинство на проевропейските партии, или на онези, които не са големи привърженици на Европейския съюз. Надявам се, моля се, ще се боря за проевропейско мнозинство. Не съм еврофанатик. Хората понякога мислят, че съм за Европейски съединени щати, не, аз съм за възможно най-тясно сътрудничество в Европа между държавите членки, аз съм за изличаване на разстоянието, което съществува между страните в Централна и Източна и в Западна Европа. То няма смисъл. Ние не се плъзгаме по течението на историята. Ние сътворихме история, когато решихме да приемем България, Румъния и другите страни от региона в ЕС. Нямаме право да разрушаваме това. Носим отговорност пред следващите поколения. Обичам момента, в който подписах договора за присъединяване на България, защото в този ден си казах - сега съединяваме европейската история и европейската география. А България играе централна и важна роля във всичко това. Благодаря, България! Благодаря!", "date": "2018.07.04", "title": "Жан-Клод Юнкер: Благодаря, България! Съжалявам, че председателството ви трябваше да приключи"}
{"url": "http://epicenter.bg/article/-quot-Noshtnite-valtsi-quot--na-Putin-otnovo-idvat-v-Balgariya-dnes/158354/2/0", "text": "Колона мотористи от клуба \"Нощните вълци\", наричани от медиите \"рокерите на Путин\", ще влязат днес в България от Македония. Плановете им са преди да стигнат до София да минат през Руенския манастир, Кюстендил и Скрино. В четвъртък те ще посетят храма \"Св. Александър Невски\", Руската църква, Паметника на съветската армия, църквата \"Света София\" и ще дадат пресконференция, часът и мястото на която още не са оповестени. На 6 юли те ще поемат към Сърбия.   Мотопоходът е наречен \"Славянский мир 2018\" (\"Славянски свят\"), започнал е в Москва и трябва да мине през всички държави от Източна Европа според сайта на руската федерация по мототуризъм, съобщи „Дневник“.   Целият маршрут на пробега от 8.5 хил. км. е: Русия, Беларус, Полша, Словакия, Унгария, Сърбия, Република Сръбска (Босна), Черна гора, Албания, Македония, България, Сърбия, Хърватия, Словения, Словакия, Полша, Беларус, Русия.   Проектът \"Слявянский мир\" е подкрепен от министерството на външните работи на Русия, московските власти и е финансиран от президентството на Русия. Справка на \"Дневник\" показа, че президентският грант за пробега е от 2 966 600 рубли (около 79 000 лв.). Получател на финансирането е Междурегионалната обществена организация \"Руски мотоциклетисти\". Тя е ръководена от Евгений Строгов, който от години е деен член на \"Нощните вълци\".   Посещението на \"Нощните вълци\" в България преди две години бе белязано от сблъсъци и провокации, а в колоната им попаднаха лица, познати от февруарските протести, след които първото правителство на Борисов подаде оставка. Но обиколката им тази година през Източна Европа и Балканите преминава без скандали и без медиен интерес.   В колоната на руските моторджии участват и българи. В България има два клона на \"Нощните вълци\" - в София и Варна. В мероприятията им се включват и от мотоклуба \"Велика България\" и други \"професионални протестиращи\". Членове на българските мотоклубове участваха в антинатовски протести и проруски шествия. При идването им преди две години в посрещането им участваха и от паравоенната организация \"Воински съюз\".   Според проекта, основната е цел е \"обединение на обществените организации на Русия и страните от Източна Европа в развитието на институтите на обществената дипломация, междурегионалното и междунационалното сътрудничество, тяхното взаимодействие в този процес с държавните организации, други некомерсиални и благотворителни организации, общественици и граждани с активна позиция.\" Проектът цели и популяризация на руското културно-историческо наследство и руския език в чужбина, както и развитие на положителния имидж на Русия.   Заради дейността на \"Нощните вълци\" в дните около превземането на Крим през февруари-март 2014 г. лидерът на организацията Александър Залдостанов – Хирург е в списъка на ЕС със санкции. Организацията му е имала и \"заслуги\" в неуспешния опит за преврат в Черна Гора.   Залдостанов и лидерът на сръбския клон Саша Савич не бяха допуснати в Босна и Херцеговина при турнето им \"Русские Балканы\" през март тази година. За това те извършиха част от балканската си обиколка само с два мотоциклета, а останалите \"вълци\" - пеша.", "date": "2018.07.04", "title": "\"Нощните вълци\" на Путин отново идват в България днес"}
{"url": "http://epicenter.bg/article/--/158369/2/0", "text": "Лидерът на АБВ Румен Петков настоя от името на партията за оставката на представителя на България в ЕС Димитър Цанчев, тъй като не подкрепил кандидатурата на бившия вицепремиер Ивайло Калфин за шеф на ОЛАФ.   Този негодник не само не подкрепи кандидатурата на Калфин, но дори не председателства, когато въпросът се разглежда. Хора с такова нихилистичво отношение към България трябва да получават заслуженото веднага, изтъкна Петков.   Румен Петков критикува остро изказването на зам.-председателя на ГЕРБ Цветан Цветанов в парламента, че Русия и Китай са заплаха за световния мир и сигурност. \"Цветанов бламира политиката на ГЕРБ. Русия и Китай били заплаха? Как това кореспондира с политиката на правителството?\", попита риторично Петков. А по повод на очакваната среща \"16+1\", за която в София пристига премиерът на Китай Ле Къцян, попита: \"За 20 години за пръв път идват толкова високопоставени гости от Китай. Ще ги арестуваме ли?\"   Петков изтъкна като грешка това, че по време на председателството ни не е поставен въпросът, че искаме да купуваме руски газ директно от Русия, я не от Турция. Петков изтъкна още, говорейки за оценката на българското председателство, че Европейската комисия системно избягва от проблемите на бъдещето на Европа.   \"Пропуск на председателството е, че не поставихме сред приоритетите Дунавската стратегия. Това е резултат от липсата на политика. С проблемът, свързан с миграцията не се търсят общностни решения. Европа продължава да бяга от големия въпрос за отговорността за тази миграционна война. Щатите и НАТО бурно подкрепиха Арабската пролет, но днес домакини на гостите от тази Пролет сме ние. Беше ли подготвена Европа?\", каза още на пресконференцията на АБВ Петков.  И даде отговор: \"Очевидно не, тъй като Меркел за три години измина пътя от \"Добре дошли\" с плюшени мечета до \"Вървете си\".   По темата за председателството говори и доц. Георги Кючуков, бивш депутат. \"Очакванията и вниманието бяха хиперболизирани. От техническа и логистична гледна точка успех, нямаше гафове. Но какво постигнахме? Успешно беше поставен приоритетът за Западните Балкани. Наложен беше и въпросът за мигрантите. Според нас за България още един приоритет - за черноморското сътрудничество. Можеше да повдигнем този въпрос, той е важен не само за нас, важен е за Европейския съюз. За съжаление страните от Западните Балкани не получиха това, което се очакваше. В декларацията от София се поставят само изисквания пред тях, без да се говори за членство. Нашето председателство допусна тактическа грешка - лобирането трябваше да стане в столиците на Западна Европа, не в столиците на страните от Западните Балкани\", каза доц. Кючуков.   Като бивш вътрешен министър Румен Петков прибави нови аргументи, с които от АБВ искат оставката на МВР-шефа Валентин Радев. Вярно ли, че в Кранево има настанени служители на МВР в хотелски комплекси на лица с повдигнати обвинения, попита Петков.        ", "date": "2018.07.04", "title": "Румен Петков: Оставка за Димитър Цанчев! Този негодник не подкрепи българската кандидатура за ОЛАФ"}
{"url": "http://epicenter.bg/article/Profesori-i-akademitsi-preduprezhdavat---quot-Severna-Makedoniya-quot--otvarya-vratata-za-novi-pretentsii-/158386/2/0", "text": "  Те са изпратили обръщението си до президента, министър-председателя, председателя на Народното събрание, външния министър.   \"  се казва в документа.     Те подчертават, че \"бившата югославска република Македония може да има свой път към Европа и ние не искаме да заставаме като препятствие на него.\"  ", "date": "2018.07.04", "title": "Наши професори и академици алармират: \"Северна Македония\" отваря вратата за нови претенции!"}
{"url": "http://epicenter.bg/article/Boyan-Chukov--Kitay-ima-globalna-strategiya-za-badeshteto-na-investitsionnata-si-politika-v-Evropa/158387/2/0", "text": "Китай има глобална дългосрочна стратегия за бъдещето на китайската инвестиционна политика в региона на Централна и Източна Европа. Това коментира в интервю за предаването \"12+3\" на програма \"Хоризонт\" на БНР експертът Боян Чуков.  \"Между Брюксел и Пекин вече има сблъсък по отношение на един пояс. Китай започва да влиза в задния двор на ЕС. Китай вече влезе в задния двор на Европа чрез Африка, но сега влиза на Балканите, в тази Европа на две скорости, която е по периферията. Германия се опасява, че ще изгуби икономическото си влияние в тази част на Европа. Ето защо евродепутатът от Франция Пруст твърди, че до края на 2018 година в ЕП ще бъде приет Закон срещу китайските инвестиции в ЕС\", подчерта Чуков.  \"Виждаме, че всички тези принципи на свободната търговия, на свободното прехвърляне на хора, на капитали, всичко това отиде в историята и ние в момента имаме сблъсък между националните интереси на водещите страни каквито са Китай, Русия, САЩ и Германия. Тук проблемът е, че става огромен сблъсък между глобалната американска стратегия и глобалната китайска стратегия\", поясни експертът.  \"Китай иска да строи една общност, която да работи за своята обща съдба. Става дума за един глобален проект, но зад този глобален проект принципите, върху които ще се строи тази общност, е социализъм с китайска специфика, затова ние стигаме до парадоксалните положения, в които яростно декомунизиращата се Украйна иска яростно икономически да си сътрудничи с Китай,\" подчерта Боян Чуков.  ", "date": "2018.07.04", "title": "Боян Чуков: Китай има глобална стратегия за бъдещето на инвестиционната си политика в Европа"}
{"url": "http://epicenter.bg/article/-Islyamska-darzhava--obyavi-za-smartta-na-sina-na-Abu-Bakr-al-Bagdadi-/158382/7/0", "text": "Синът на лидера на „Ислямска държава“ Абу Бакр ал-Багдади е загинал в самоубийствена атака в сирийския град Хомс, предава Voice of America, като се позовава на свързаната с джихадистите медия al-Nashir News.  Съгласно разпространената информация, синът на Ал-Багдади е загубил живота си в операция срещу руските сили в западната част на Сирия. Той е задействал експлозив, за да причини колкото се може повече щети на „врага“, се казва в съобщение от al-Nashir News.  Същевременно от американската армия заявиха, че са запознати с разпространените доклади, но отказаха да коментират дали са в състояние да потвърдят информацията.   ", "date": "2018.07.04", "title": "„Ислямска държава“ обяви за смъртта на сина на Абу Бакр ал-Багдади "}
{"url": "http://epicenter.bg/article/Ot-sledvashtata-sedmitsa-Avstriya-vavezhda-kontrol-po-granitsite-/158385/7/0", "text": "От следващата седмица Австрия въвежда временно контрол по границите с ФРГ и Италия, съобщава германският национален ежедневник Die Frankfurter Allgemeine Zeitung, цитиран от Агенция \"Фокус\".  През юли и септември австрийските власти ще извършват проверки на няколко гранични пункта с Германия и Италия за по пет дни. Това не е реакция на новия план на Берлин за бежанската политика, а дългосрочно планирана мярка, увери говорител на министерството на вътрешните работи във Виена, като допълни, че тя ще бъде наложена в координация с Брюксел. Граничният контрол ще продължи от 9 юли до 13 юли и от 17 септември до 21 септември.  Повод за проверките е срещата на министрите на вътрешните работи на ЕС на 12 и 13 юли в Инсбрук, и срещата на държавните и правителствените ръководители на ЕС на 20 септември в Залцбург, поясниха още от Виена.   ", "date": "2018.07.04", "title": "От следващата седмица Австрия въвежда контрол по границите "}
{"url": "http://epicenter.bg/article/4-9-po-Rihter-razlyulya-Albaniya/158390/7/0", "text": "Земетресение с магнитуд от 4,9 по скалата на Рихтер е регистрирано на територията на Албания в 11.01 часа местно време (12.01 часа българско време). Това показва справка на официалната интернет страница на Европейския средиземноморски сеизмологичен център, съобщава „Фокус“.   Епицентърът на труса е бил на 30 километра северозападно от столицата Тирана и на 15 километра северозападно от град Вора, с дълбочина от 10 километра под земната кора.   Не се съобщава за пострадали или нанесени материални щети.   Според македонските медии земетресението е било с магнитуд от 3 и 4 по Рихтер в градовете Тетово, Гостивар и Дебър, в западната част на републиката, предаде БГНЕС.", "date": "2018.07.04", "title": "4,9 по Рихтер разлюля Албания"}
{"url": "http://epicenter.bg/article/Kitayski-top-biznesmen-zagina-pri-nelep-intsident-vav-Frantsiya/158392/7/0", "text": "Уанг Джиян, съосновател и директор на китайския конгломерат „Ейч Ен Ей Груп” загина при нелеп инцидент по време на бизнес пътуване до Франция, съобщават световните агенции, цитира  bTV . Бизнесменът падна от голяма височина при опит да застане за снимка.   Инцидентът е станал в селището Боньо в южната част на страната. Според местната полиция Джиян искал близките му да го снимат върху невисока стена. При първия си опит не успял да се качи, а при втория загубил равновесие след като се покатерил. Последвало падане от 10-15 метра височина, което имало фатален завършек.   Полицията не смята смъртния случай за съмнителен, като все пак ще има аутопсия.   „Ейн Ен Ей Груп” има активи за 58 млрд. долара, стотици хиляди служители, дялове в „Дойче Банк” и „Хилтън”, както и небостъргачи в Лондон.   Китайската компания спечели конкурса за концесия на летище Пловдив заедно с \"Пловдив Еърпорт Инвест\". Консорциумът бе обявен за победител в конкурса за 35-годишна концесия, с ангажимент за инвестиции от 79 милиона евро. Китайската група обаче обяви намерение за още по-голяма инвестиция – 150 милиона евро.  Договорът между Министерството на транспорта и концесионера все още не е подписан. Това трябваше да стане миналия месец, но бе отложено за средата на юли. Отлагането е поискано от китайските инвеститори, за да имат повече време да окомплектоват документите си.   В момента компанията разпродава част от активите си, за да плати дълговете, натрупани при бързото разрастване у дома.   ", "date": "2018.07.04", "title": "При нелеп инцидент загина китайски милиардер, който спечели концесията за летище \"Пловдив\""}
{"url": "http://epicenter.bg/article/Kadrinka-Kadrinova--V-Latinska-Amerika-ima-lyavo-tsunami-/158394/7/0", "text": "Има ли лява вълна в Мексико и колко е голяма тази вълна в Латинска Америка след резултатите от последните избори в Мексико? Там левият популист Андрес Мануел Лопес Обрадор събра малко над половината от гласовете на президентските избори, като се кандидатира с коалицията \"Заедно ще правим история\".  Обществото в Мексико беше узряло за такава промяна, там дори използват не определението „лява вълна“, а „ляво цунами“, коментира в предаването „12+3“ по програма \"Хоризонт\" на БНР журналистът Къдринка Къдринова, която е познавач на региона.  Мексико е в много тежко положение в много насоки, отбеляза Къдринова като даде пример с насилието: около 200 хиляди души са загинали през последните 20 години, без страната да е в ситуация на война. Позициите на новия президент са леви и социални. Обрадор смята, че трябва да бъде преодолян големият дисбаланс между много богати и много бедни в Мексико и да се балансира тази пропаст, като така се създадат условия за намаляване на престъпността. Той възнамерява да легализира наркотиците в страната и възприема това като стъпка за намаляване на наркотрафика.  Андрес Мануел Лопес Обрадор изповядва политиката да слезе при народа и да решава проблемите за доброто на всички, на бедните, забравените и изоставените, отбеляза Къдринова:  \"Обрадор излезе с посланието за една нова морална конституция и получи всички инструменти да смени конституцията, да смени системата, защото тези т.нар. супер избори бяха и за нов конгрес, на много места бяха избрани нови губернатори, нови кметове. Така че той получи тази подкрепа и там, със същите проценти.\"  Новият мексикански президент е политолог по образование, произлиза от скромно рибарско селище, има професионален опит с местните индианци. Бивш кмет на столицата. Наричат го мексиканският Доналд Тръмп.  „Разбира се, той предизвиква статуквото, но от много различни позиции с тези на Тръмп“, коментира Къдринова. След избора на Обрадор американският президент написа в \"Туитър\", че \"няма търпение\" да работи с него и че \"може да бъде направено много\" за доброто на Мексико и САЩ.  В началото на новото хилядолетие се счупи монополът на държавата-партия, която бюрократизира духа на мексиканската революция, припомни още Къдринова в обзора си. Със своето население от 130 милиона души Мексико е втората по големина икономика в Латинска Америка след Бразилия.  ", "date": "2018.07.04", "title": "Къдринка Къдринова: В Латинска Америка има ляво цунами "}
{"url": "http://epicenter.bg/article/Otvaryat-groba-na-Naim--dashterya-mu-se-poyavi--SNIMKI-/158395/7/0", "text": "До края на деня гробът на трикратния олимпийски шампион по вдигане на тежести Наим Сюлейманоглу ще бъде отворен, съобщи bTV. Причината е, че трябва да бъдат взети проби за извършване на ДНК-анализ за доказване на бащинство на първородната му дъщеря Секаи Мори, която живее в Япония.   Секаи Мори вече е в Истанбул и чака гробът да бъде отворен за ексхумация. Тя заведе дело за бащинство преди няколко месеца.   Медиите в Турция пожелаха да научат, защо японката е чакала 27 години, за да поиска ДНК тест, но адвокатите й отказаха да направят изявление.   Тази сутрин полицейски кордон огради гроба на щангиста и не допускаше никого освен лицата, които имат разрешение от турския съд. Преди време две от дъщерите на Наим - Есин и Сезин, в интервю пред турска медия бяха заявили, че са силно обезпокоени от отварянето на гроба и нямат намерение да присъстват.   \"Семейството е силно обезпокоено и разтревожено. Клиентите ми не можаха да спят през изминалата нощ. За нас само духовното наследство е важно. В действителност ние нямаме възражения срещу делото за бащинство от другата страна, нека истината излезе наяве и ние ще се съобразим с нея,\", заяви представител на семейството.   Смята се, че Секаи Мори е дъщеря на Сюлейманоглу. Големият шампион, който почина през ноември миналата година, се запознал с майка й по време на летните олимпийски игри в Сеул през 1988 г.", "date": "2018.07.04", "title": "Отварят гроба на Наим, дъщеря му се появи"}
{"url": "http://epicenter.bg/article/Lavrov--Kontaktite-mezhdu-voenni-ot-Rusiya--SASht-i-Yordaniya-sa-plodotvorni/158398/7/0", "text": "Москва отбелязва ползата от контактите между военни от Русия, САЩ и Йордания в рамките на центъра за мониторинг на южната зона за деескалация в Сирия. Това заяви днес руският външен министър Сергей Лавров в началото на среща в Москва с йорданския си колега Айман Сафади, предаде ТАСС, цитира  БТА .   По думите на руския министър централна тема в московските преговори със Сафади ще бъде уреждането на сирийския конфликт. Москва \"високо цени ролята на Йордания като наблюдател в процеса от Астана, чиято поредна среща е насрочена за края на месеца\", изтъкна той.   Първият дипломат на Русия предложи на йорданския гост двамата да обсъдят ситуацията в палестинско-израелското уреждане и редица регионални проблеми.   През юли 2017 г. Русия, Йордания и САЩ договориха създаването на зона за деескалация, обединила три провинции в Югозападна Сирия - Дараа, Кунейтра и Суейда. Миналия август в Аман започна работа съвместен мониторингов център, контролиращ спазването на режима за спиране на бойните действия, осигуряването на хуманитарен достъп и предоставянето на медицински грижи на населението в южната зона за деескалация.   През последните месеци ситуацията там се влоши. Външното министерство на Русия заяви, че сирийската опозиция и екстремисти от \"Ислямска държава\" и \"Джебхат ан Нусра\" се опитват да създадат с подкрепата на САЩ автономно образувание в Южна Сирия, което може да предизвика разцепление на страната, допълва ТАСС.  ", "date": "2018.07.04", "title": "Лавров: Контактите между военни от Русия, САЩ и Йордания са плодотворни"}
{"url": "http://epicenter.bg/article/Evrodeputatite-otlozhiha-priemaneto-na-paketa--quot-Mobilnost-quot-/158407/7/0", "text": "След трудно гласуване в пленарната зала в Страсбург трите доклада по пакета бяха върнати в транспортната комисия на Европейския парламент за преработване, с което процедурата започва отново. С това решение приемането на спорните правила за командироването на шофьорите се отлага за неопределено време, а българските превозвачи продължават да работят по старите правила, коментираха пред „Хоризонт“ българските евродепутати Ангел Джамбазки и Андрей Новаков:   \"Няма да казваме дали резултатът е добър или лош, ще кажем такъв, какъвто е, трите доклада не се приеха и се върнаха обратно в комисията, която да работи по тях. Това не е лошо, нека така да кажем, не е лошо, защото имаше отделни моменти, отделни предложения, по които ние загубихме гласуванията, те биха били заплаха за българския бизнес.   Също считам, че беше най-положителното нещо, което се случи в зала, е, че всички българи се обединихме около българската позиция, която защитавахме до последно. Това, което се случи с отлагането-приемането на този пакет, ще позволи на българските превозвачи да работят по правилата, по които работят в момента, и няма да се налага да променят нищо в работата си, и че дотук, ако е отнело една година, от утре започваме отново, казаха пред \"Хоризонт\" евродепутатите Ангел Джамбазки и Андрей Новаков.", "date": "2018.07.04", "title": "Евродепутатите отложиха приемането на пакета \"Мобилност\""}
{"url": "http://epicenter.bg/article/Bivshi-voenni-v-Chili-sa-osadeni-za-ubiystvoto-na-pevetsa-Viktor-Hara/158408/7/0", "text": "Съд в Сантяго издаде осъдителни присъди за осем бивши чилийски военнослужещи заради убийството на известния поет и певец Виктор Хара по време на преврата от 1973 година, съобщава T13, цитирано от БНР.  Виктор Хара, член на Чилийската комунистическа партия и приближен на президента-социалист Салвадор Алиенде е арестуван през септември 1973 и затворен на стадиона в Сантяго заедно с хиляди привърженици на социалистическия режим. Няколко дни по-късно тялото му е открито около гробища в чилийската столица с 44 огнестрелни рани и строшени ръце.  През 2012 година, няколко години след смъртта на ръководителя на преврата генерал Аугусто Пиночет, чилийски съд издава заповед за ареста на 9 бивши военни, отговорни за смъртта на Виктор Хара и на комуниста Литре Кироги, началник на затворите по времето на Алиенде.  На 3 юли съд в Сантяго осъди осмината бивши военни на по 15 години затвор плюс още три за незаконното похищение на двамата комунистически активисти. Деветият обвиняем – бившият лейтенант Педро Барентос, не се е явил пред съда, тъй като е емигрирал в САЩ и вече има американско гражданство.  Още един офицер – Роландо Мело Силва, е осъден на пет години затвор заради укриването на убийците на Виктор Хара и Кироги.  Съдът е присъдил също и обезщетение за близките на двамата убити в размер на 1,37 милиарда чилийски песо (около 2 милиона долара). Стадионът в Сантяго сега носи името на Виктор Хара, припомня T13.    ", "date": "2018.07.04", "title": "Бивши военни в Чили са осъдени за убийството на певеца Виктор Хара"}
{"url": "http://epicenter.bg/article/Berlin-shte-vrashta-nezakonnite-migranti-v-dvudneven-srok-v-stranite--ot-koito-sa-doshli-/158410/7/0", "text": "Федералният министър на вътрешните работи на Германия Хорст Зеехофер хвърли допълнителна светлина върху новия план за бежанците на Берлин, като поясни, че в планираните транзитните центрове те ще бъдат задържани за срок от най-много два дни, съобщава националният ежедневник Die Welt, цитиран от Агенция \"Фокус\".  „Съгласно Конституцията на Германия, този престой може да е най-много 48 часа. В рамките на тези два дни хората ще бъдат връщани в страните, от които идват“, подчерта лидерът на ХСС.  Зеехофер отхвърли обвиненията, че новите центрове ще бъдат своеобразни лагери. „Те не са нито затвор, нито ще бъдат заграждани с бодлива тел“, увери германският вътрешен министър.  Вече стана ясно, че се планира изграждането на транзитни центове в Пасау, Розенхайм или край летището в Мюнхен.  ", "date": "2018.07.04", "title": "Берлин ще връща незаконните мигранти в двудневен срок в страните, от които са дошли "}
{"url": "http://epicenter.bg/article/Valna-ot-bezreditsi-raztarsi-frenskiya-grad-Nant-/158412/7/0", "text": "Вълна от безредици разтърси през нощта западния френски град Нант, след като 22-годишен шофьор е бил застрелян след инцидент с полицията, предаде БНР.  Повече от 200 полицаи са се намесили, за да овладеят безредиците, избухнали тази нощ в три проблематични квартала на френския град Нант. Групи от мъже с камъни и коктейли \"Молотов\" са опустошили търговски център, опожарени са автомобили и кофи за смет. Полицията е прибягнала до сълзотворен газ.  Напрежението се разразява след като млад шофьор е починал в болницата, прострелян от полицията при проверка. Според полицейската версия младежът е извършил нарушение и е бил без документи, а при опита да бъде отведен в участъка е блъснал умишлено един от полицаите, предизвиквайки стрелбата на негов колега.  Министърът на правосъдието Никол Белубе призова към спокойствие и обеща справедливо и прозрачно разследване.  Размирици след подобни трагични инциденти са избухвали неведнъж във Франция. Емблематичен случай бяха бунтовете във Вилие льо Бел край Париж след смъртта на двама младежи преди 11 години.  ", "date": "2018.07.04", "title": "Вълна от безредици разтърси френския град Нант (ВИДЕО)"}
{"url": "http://epicenter.bg/article/Zoran-Zaev--Gordost-e-da-badesh-voynik-v-darzhava-chlenka-na-NATO/158419/7/0", "text": "„Да бъдеш войник в държава-членка на НАТО означава да работиш в много по-добри условия, според стандартите на съюзниците на НАТО. Като войници трябва да сте горди, че сте първото поколение, което ще служи на държавата си като страна-членка на НАТО.“ Това заяви премиерът на Македония Зоран Заев на тържествата по повод приемането на 125 професионални войници в армията.   „Членството ни в Алианса ще ви отвори повече възможности. В продължение на много години македонската армия участва в мироопазващи мисии и е получила най-високи оценки от армиите на членовете на НАТО. Нашият подход към решенията тези дни ни носи радостни новини и позитиви. Част от тях е отправената покана да бъдем 30-ия член на НАТО\", подчерта Заев, поздравявайки войниците, че Македония ще седи на същата маса с великите световни сили. Поканата за НАТО, която ще получим следващата седмица, според министъра на отбраната Радмила Шекеринска, ще означава началото на ера на стабилност и сигурност за нашата страна.    ", "date": "2018.07.04", "title": "Зоран Заев: Гордост е да бъдеш войник в държава членка на НАТО"}
{"url": "http://epicenter.bg/article/Kola-se-vryaza-v-peshehodtsi-v-Sochi--chovek-zagina--VIDEO-/158423/7/0", "text": "Местен жител на 63 години почина, а други трима души са в болница, след като лека кола се качи на тротоара и блъсна пешеходци в Сочи.  Това предаде Ройтерс, като се позова на съобщение на полицията в руския град, където където се играят част от мачовете от Световното първенство по футбол.  Според разследващите първоначалните свидетелства сочат, че шофьорът е заспал зад волана.  ", "date": "2018.07.04", "title": "Кола се вряза в пешеходци в Сочи, човек загина (ВИДЕО)"}
{"url": "http://epicenter.bg/article/Dzhordzh-Fridman/158353/11/0", "text": "4-ти юли е за геополитиката. Много от нас не си спомнят защо го празнуват, други се фокусират върху факта, че тогава е приета Декларацията за независимостта на САЩ, което със сигурност е един критичен момент. Защото това събитие е предизвикало война продължила с години. В тази война 5% от белите мъже в активна възраст в Америка са били убити. Убийствата на жени и на афроамериканските роби не са били част от статистиката. Но дори и без тях това е една от най-скъпите войни в американската история. САЩ не са капитулирали, просто защото е нямало как. Всички американци са били имигранти и повечето от тях са напуснали Англия и други европейски страни, за да избягат от живота, който са имали в Европа. Но британците се опитали да въведат този живот и в колониите си, защото е трябвало да контролират богатството на Северна Америка, за да могат да финансират войните си с Франция. Войната продължила 7 години, докато френската флота не дошла да бомбардира британците в град Йорктаун, докато в същото време американците ги атакуват по земя.   В последствие САЩ излизат от геополитическото влияние на Европа. Благодарение на тази война правото на живот, свободата и стремежът към щастие, които са обещани в декларацията, са успели да бъдат въведени успешно в конституцията, близо десетилетие по-късно.   САЩ са един морален проект построен върху кураж. Но те са и също така и геополитически проект построен върху това, което можем да наречем безкрайна война. Може моралният аргумент да изглежда убедително, а войниците смели, но тук се нуждаем от един по-широк поглед върху бойното поле.        ", "date": "2018.07.04", "title": "Джордж Фридман: САЩ са геополитически и морален проект"}
{"url": "http://epicenter.bg/article/Prof--Daynov--Samoobsluzhvane-vav-vlastta-i-intelektualna-anemiya-na-opozitsiyata/158384/11/0", "text": "    - Аз не си спомням да е имало неуспешно председателство. Това са рутинни любезности по повод една рутинно незле свършена работа, да го кажем така. Нямаше някакви катастрофални издънки и имаше поне един конкретен резултат от Българското председателство- конкретният резултат в крайна сметка поради фокусирането върху Западните Балкани и голямо количество дипломация. Гърция и Македония се разбраха предварително, макар за името на Македония, което отваря път за членство в НАТО. Това е конкретен резултат. Другото, доколкото аз видях, рутинни действия, напредък към някакви бъдещи директиви, което е съвсем нормално и рутинно и няма повод за някакви огромни празненства.     - Пиарите на правителството малко се престараха. Все едно ставаше дума за някакъв световен конгрес на световни лидери, които идват в България, защото България е световен лидер. Не е така, това е рутинна работа – всеки минава през председателството. А пък и България с нейната репутация на корумпирана и следователно бедна страна, никой не е очаквал кой знае какво. Мисля, че всички, включително и аз, с облекчение въздъхнахме, че все пак администрацията си свърши работата. Политическият резултат е един – името за Македония, всичко друго са някакви технически договаряния, съвършено рутинни. Аз не мисля, че от нас се очаква някаква политическа визия. Нямаше да е зле по време на председателството да се говори нещо политическо и Европейският съюз да преодолее своите разделения, които са политически, и да излязат с някаква визия за бъдещето си, което не се случи, но може би не трябваше да очакваме.     - От доста неща можехме и можем да се възползваме. Аз сега ще ви дам един доста фрапиращ пример. Вчера в Европарламента се поздравяваха за някакъв си напредък по цифровизацията, която е напредък към директива. Докато в същия момент вчера пак изтече стенограмата на една среща на съответните висши европейски чиновници, която се е провела по време на нашето председателство в Правец, където хората свършено разумно са казали: „Ако вие продължавате да шмекерувате с парите за железниците, няма да направим като миналия път – в последния момент да ви дадем да правите с тях магистрали“. Аз ще ви кажа къде е връзката между цифровизация и железници. Европейска стратегия има от 10 години, която се казва „Зелени транспортни коридори“. От тях влаковете трябва да хвърчат с 240 км./ч. средна скорост. За да стане това, железният път трябва да е омотан в компютърни програми, сигнализации, за което се изисква оптически кабел. И сега какво правят в Европа, как цифровизират цялото общество, как го окабеляват? И като правят железницата, и без друго трябва покрай тях да има оптически кабел, те се слагат по-дебело. Може оттам да минава цялата информация в страната. А нашите, откакто Бойко Борисов е на власт, от 2009 г., българските правителства съвършено бойкотират това. И за каква цифровизация става дума, аз нямам никаква представа. Бойко Борисов говори преди 2 седмици нещо от типа: „като рови магистралите, покрай тях ще пускаме оптически кабели“, което е пълна глупост. Това не се прави, никой няма да му го позволи. Ето, виждате ли, дори едно нещо техническо – цифровизация, напредък към директива, на практика се оказва, че нашето правителство не го прави за нас, а това било от огромна полза за България, защото с тези железници влизат големи фирми, нови технологии, работни места и т.н. и цифровизация на обществото. Не искат нашите да правят. Категорично отказват, саботират и бойкотират. Така че тая директива може да са придвижили напред, но самата страна, нашата страна, по отношение на цифровизацията изобщо не е мръднала.     - Аз мисля, че постепенно ще има изтрезняване. Тази стенограма, в която са ни заплашили, че няма да ни дадат пари за железници, ще ги вземат обратно, аз мисля, че такива моменти ще има, както казват англичани- моменти на истината. Когато някакъв документ ще ни стане известен, в който се отразяват реално какво се случва, особено у нас. И това ще бъде няколко такива, като е съберат, моменти на истината, тогава ще можем да си кажем каква е истината, освен напредък по посока директиви.     - Отвън никога не изглежда добре, когато се карат висшите политически мъже и жени. Но аз четох внимателно целия текст на президента Радев, защото ми направи впечатление, че е доста остър, и разбрах защо е остър. Има две причини. Той продължава да не се превръща в политик, което означава, че продължава да не вижда цялостна картина. Видях къде му е проблемът – той е разярен като военен човек. Той е съвършено разярен от това, че по време на председателството без някой изобщо да информира дори председателстваща България, в Европа 9 държави са решили да правят обща армия, което е огромен напредък по темата „Сигурност“. В тези 9 държави не само, че я няма България, никой не й беше казал. И той, човекът, е разярен от това и затова изкара едно остро становище. Ако беше станал политик, бидейки разярен от това, че България е изключена от общо военното усилие, и то очевидно демонстративно изключена, щеше да изкара нещо по-балансирано като говорене. Но човекът е гневен от наличието на проблем, за който той разбира колко е важен. Аз така тълкувам неговата позиция. Да ви кажа, най-балансираната позиция чух вчера от един колега, които каза „Ами когато човекът е свикнал да е двойкаджия и четворка като получи, се радва все едно е получил шестица“, което мисля, че е вярно от гледна точка на нашето правителство и точно описа ситуацията. А другото беше на Сергей Станишев, който каза, че няма от какво да ни е срам, няма и повод за фанфари. Това са разумни, умерени осъзнати.     - Нашето председателство започна в една мъгла. Ако помните, нашето правителство нямаше представа какво да избере като приоритети от начало. Имаше девиз „трите К-та“. Помните ли трите К-та? Никой не ги помни. Но в отчета на правителството те фигурират, повече конкурентост, кохерентност и третото К никой не го запомни. От трите К-та след това минаха към около десетина приоритета, което пък не е възможно. Ако имаш приоритети, те са два, три, четири най-много. И накрая стана една цапаница, където всичко беше приоритет, включително темата „Сигурност“. Но там тъй като абсолютно нищо не е свършено и това раздели. Може би ако нямаше темата „сигурност“ обявена, президентът щеше да реагира по-меко. Аз така си мисля.     - Аз си представям, че фокусирайки се отново, като мине малко еуфорията от получената четворка, като се фокусират нашите политици обратно върху България, ще забележат следното – докато те европредседателваха, цели общности в България излизаха на протест една след друга. Това е констатация за липсата на вътрешна политика. Щом всякакви хора се вдигат на протест, бяха докарани до това да се вдигнат на протест, значи вътрешна политика няма. Вместо да има вътрешна политика, тоест система от действия в полза на обществото, има някакви отделни подскоци, отделни инициативи, отделни действия, все по-очевидно лобисти, тоест не в интерес на обществото, а на някакви групички, скрити зад някакви фасади. Цялото общество де факто протестира професия по професия и общност по общност. На това мисля, че те ще обърнат всъщност внимание, защото така се разтриса едно общество и не е много ясно какъв ще бъде резултатът.     - Ние го виждаме всеки ден в последните десетина години. Постепенно затихване на движението напред, постепенно разпадане на общата политика за обществения интерес за отделни действия в частен интерес. Ние само последната седмица имаме обявени поне три лобистки закона, чисто лобистки, тоест антиобществени, които аз успях да проследя. И клокочене на протести, докато не се върнат към правенето на политика, не към обслужването на частен интерес.     - Естествено. Опозицията в момента и тя няма никаква идея каква коя й е темата. Правителството отдавна не може да заяви тема, защото реалните неща, които върши, за разлика от опозицията, всички те са лобистки, всички те. Каквото и да направи това правителство, това мнозинство в парламента, ние всички веднага почваме да търсим този закон, всеки закон, който вкарат, кого всъщност обслужва, как се казва този човек. Дори не си представяме, че този закон е за благото на обществото. И обикновено намираме този човек, когото точно този закон обслужва. Така че темата на правителството е ясна – самообслужване във властта. Но това не може да бъде тема, с която да управляваш едно цяло общество и то, обществото, реагира. А тук вече лъсва слабостта на опозицията, която има лукса да намери тема, за да няма друга работа, но поради някакъв интелектуален рахит ли, какво, анемия ли интелектуална или друга, не могат да я напипат, може би и не искат, не знам.  ", "date": "2018.07.04", "title": "Проф. Дайнов: Пиарите на правителството се престараха "}
{"url": "http://epicenter.bg/article/-Kitayskiyat-premier-pristiga-v-Sofiya-s-delegatsiya-ot-700-dushi/158397/11/0", "text": "Само пет дни след края на Българското европредседателство София отново ще бъде домакин на международна среща от мащабен калибър – Седмата среща на формата „16 плюс 1“ - китайската инициатива, която набира скорост в страните от Централна и Източна Европа, членуващи в ЕС, плюс тези от Западните Балкани.  Решението за домакинството на София бе взето при последната такава среща пред ноември 2017-а в Унгария. Тогава китайският премиер Ли Къцян заяви, че китайското правителство ще отдели 1 млрд. долара за нуждите на държавите в ЦИЕ.  Според друга информация Пекин е одобрила кредитна линия от 10 милиарда долара за подпомагане на инвестициите си в ЦИЕ.    Още от старта на регионалната инициатива на Пекин „16 плюс 1“ през 2012 г. за страните от региона Китай става синоним на инвестиции и инфраструктурни проекти. „16 плюс 1“ е възприемана като част от глобалната „Един пояс, един път“.  16-те държави от формата освен България включват Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия и, разбира се, Китай.  Една от ключовите китайски инвестиции близо до нас е тази в Гърция - „Cosco Pacific\" стана концесионер на пристанището в Пирея. Оттогава насам пристанището на съседите ни в икономически подем. Китайските пари са на път да го наредят до първите пет пристанища в Европа.  Вложението в Пирея е част от една добре обмислена стратегия. Транспортната инфраструктура е предпочитаният сектор за китайските инвестиции, тъй като това осигурява пътя на китайските стоки до Западна Европа. Именно с китайски финансов ресурс се модернизира и жп-линията Белград-Будапеща – проект, който Унгария и Сърбия не успяваха да задвижат 10 години поради липса на средства.  . За Унгария, като страна член на ЕС, се твърди, че е мостът към Берлин за китайските инвестиции.  С кредит от китайска банка, но и с китайски работници, е завършен мост над река Дунав в Белград. Ниските доходи в региона правят парите от Китай желани. Засега условието да се наема китайска работна ръка възпира донякъде инвазията на китайските капитали в региона. Може да се обобщи, че    Доскоро инвестициите тук се определяха като ниски на фона на тези в други държави от региона. Преди време нaй-гoлямaтa бaнĸa в cвeтa - Индycтpиaлнaтa и тъpгoвcĸa бaнĸa нa Kитaй (ІСВС), обяви, че щe тъpcи пpoeĸти в Бългapия, в ĸoитo дa инвecтиpa. Eвeнтyaлнитe влoжeния щe бъдaт нaпpaвeни чpeз инcтpyмeнтa нa финaнcoвaтa инcтитyция ЅІNО - СЕЕF Саріtаl. Договорът за концесията на летище „Пловдив“ променя ситуацията в положителна посока. Споразумението с китайската „Хайнан груп“ е за 35 години, като концесионерът се задължава да вложи 79 милиона евро, като китайската страна сподели и намерението те да са повече – близо 160 милиона евро.  През май премиерът Борисов заяви:  . Тези думи на Борисов потвърждават, че   Общият брой на бизнесмените, които ще се съберат в нашата столица на 5 и 6 юли, се изчислява на близо 1000.    В началото на този месец регионалният министър Николай Нанков заяви, че четири китайски компании искат да строят тунела под Шипка. „На форума „16 + 1“ ще подпишем меморандум с четири китайски компании основно с държавен капитал, които имат интерес не само към строителството на тунела под Шипка, но и към магистрала от Русе до Велико Търново. С тунела под Шипка ще се улесни преминаването на товарни камиони от Южна България до Дунав мост 1 и Русе – Гюргево“, обясни Нанков.  Официално Китай също анонсира, макар и без конкретика, засилване на двустранния обмен и сътрудничество в различни области. „Премиерът Ли Къцян и министър-председателят Бойко Борисов ще присъстват на подписването на множество документи за междуправителствено сътрудничество и бизнес договори“, се казва в информацията на Пекин.  Отворен е въпросът за китайските инвестиции в АЕЦ „Белене“. Парламентът и правителството рестартираха проекта, но Китай поиска държавни гаранции, които България не може да даде.  Икономическата инвазия на Китай в региона обаче има и своя тънък политически аспект.  В свой коментар агенция „Ройтерс“ отбеляза наскоро, че подозренията на Западна Европа към настъплението на азиатската суперсила в региона се засилва от ноември миналата година, когато се проведе Шестата среща на формата в Будапеща. Тогава Виктор Орбан успя да сключи с Китай 11 двустранни споразумения.  Подобни резерви имат и добра страна – опитите да се ограничи навлизането на китайски капитал е един от аргументите за обръщане на специално внимание на региона. Трябва да подчертаем, че ЕС си остава най-големият търговски партньор на страните от Западните Балкани.  Но колебанията остават - инвестициите се разглеждат като проблематични за геополитическите и икономически интереси на ЕС и най-вече на Германия.  Никак не е случайно, че петдневната визита на Къцян в Европа ще приключи с разговори в Берлин с канцлерката Ангела Меркел.   В края на миналия месец след среща с немския си колега Хайко Маас китайският външен министър заяви, че инициативата „16 плюс 1“, която предвижда милиардни инвестиции в 16-те страни от Източна Европа, не е насочена срещу Евросъюза.   - това послание на Китай е водещото, когато става дума за отношенията между Пекин и Берлин, респективно Брюксел.  Впрочем твърдението, че Китай цели да раздели Европа е на предишния външен министър на Германия Зигмар Габриел.  Освен че отхвърля обвиненията, Китай твърди също така, че именно форматът „16 плюс 1“ ще засили интеграционния процес в Европа. Ключово е, че китайската страна предлага на Германия съучастие на Германия в проекти в региона. Други партньори от ЕС също били „добре дошли“.  В Германия Китай инвестира във високите технологии. Една от сделките, които предизвика смут в Германия, беше придобиването на производителя на роботи Kuka. При посещението си в Китай Меркел настоя немските предприемачи да имат същите права в Китай при инвестициите си там. В повечето случаи те участват в общи проекти.  Как ще се развие поредният рунд от преговорите между Пекин и Берлин предстои да видим след финала на софийската среща. Може да се прогнозира обаче, че влошените отношения със САЩ и глобалната търговска война, са добра основа за едно бъдещо сътрудничество.  Това влече след себе си надеждата за облекчени условия и благосклонно отношения на Берлин и Брюксел към инвестициите на Китай в България и страните от ЦИЕ. Друг е въпросът дали Берлин отново няма да предпочете двойния аршин, както се получи с проектите „Южен поток“ и Северен поток – 2.  Ден преди своя старт визитата на Ли Къцян вече е забележителна с факта, че   Дългата пауза е въпреки факта, че България е втората страна в света, признала Китайската народна република - на третия ден от нейното обявяване през 1949 г.   Извън формата „16 плюс 1“ Къцян ще разговаря с премиера Борисов и президента Румен Радев.  Културната програма на събитието включва и нещо любопитно за гостите: демонстрация на нестинарски танци в Националния исторически музей в София. ", "date": "2018.07.04", "title": " Китайският премиер Ли Къцян пристига в София с делегация от 700 души"}
{"url": "http://epicenter.bg/article/Arman-Babikyan--Mnogo-hora-veche-sa-unizeni-i-oskarbeni---ostava-da-vidim--besovete-koga-shte-se-rodyat-/158399/11/34", "text": "   Истината е, че те се разминаха още в старта на Българското европредседателство, защото на практика изпълнителната власт даде почти всичко от себе си, за да изключи българския държавен глава от целия процес, наречен Европредседателство на България. И няма някаква основателна причина, за да има любезен тон помежду им. Аргументите, които цитирахте, са много по-сериозни, не са част от българската театрална сцена и са свързани наистина с проблемите на Европа, но все пак не трябва да забравяме, че изказването на Борисов има характера на нещо като отчет, докато изказването на президента Радев е коментар.     Не. Слава Богу, не можахме. И това може би е добре, защото на европейската сцена има наистина много по-сериозни проблеми. Виждате, какво е разминаването между политиката на Меркел-Макрон и Вишеградската четворка. Виждате по отношение на миграцията, каква е реакцията на Италия, Гърция и т.н., южните страни на Европейския съюз /ЕС/ и разминаването им с вижданията на Севера, ако щете проблемите около Брекзит, ако щете взаимоотношенията със стратегически партньор като САЩ, атлантически, са много по-фундаментални теми, отколкото нашите си балкански крамоли.     По-скоро се разминават много драматично по простата причина, че пак казвам, премиерът Борисов по-скоро се държеше като във вечерта на Оскарите, той благодари на Юнкер, изтъкна всички свои успехи, благодари на Лиляна Павлова, благодари на техническите екипи и на преводачите, държеше се като човек, който е склонен да благодари на всички за потресаващия успех, който е постигнал. Разбира се, приписа споразумението между Атина и Скопие почти изцяло на себе си и на България, говори за исторически момент, очевидно пропускайки дългото посредничество на Матю Нимиц, както и на усилията на водещи страни в ЕС за постигането на този договор, както разбира се и усилията на Ципрас и Заев. Но ние сме свикнали на този стил у нас поне, че всичко добро произтича от министър-председателя. Сега, това просто прозвуча като реч на галавечеря. Не съм сигурен, че в рамките на този отчет имаше място да се коментират действията и работата на българския еврокомисар по отношение на цифровизацията, което няма почти нищо общо с българското европредседателство, тъй като това е дългосрочен ангажимент на българския еврокомисар. Освен това българският еврокомисар само продължава започнатото от неговите предшественици без особена заслуга от него самия.  Нито пък отчетът беше подходящото място, за да се обяснява колко е голям българският външен дълг, колко сме търпеливи по отношение на членството ни в Шенген и т.н., тъй като някак си нямаше място да се коментира докъде е стигнала България, докъде не е стигнала България. Или отчиташ комплексно европредседателството като домакин, или говориш за собствената си страна, или за разни хора от български произход, които са на висши постове в ЕК. Някак си се получи един тюрлю-гювеч в отчета, но може би радостта, която напира от гърдите на премиера, го е довела до този хаотичен политически изказ.     Мисля, че бяха положени много усилия, за да не се изложим и да изглеждаме прилично като домакини. Получихме достатъчно добри оценки и нямаме много причини да се срамуваме. Дали президентът или премиерът не са разбрали какво се случва, мисля че всеки един от тях по малко не разбра какво се случва и отдаваше недължимо тежест на това европредседателство, защото трябва да си даваме ясна сметка, че от България не зависят взаимоотношенията между САЩ и ЕС. И е честно да си го признаем. Така че критиката на Радев в това отношение може би изглежда експертно обоснована, но някак си несъотносима към тежестта на България. От друга страна, фактът, че все пак фокусирахме, макар и временно светлината на европейската политика върху Западните Балкани, безспорно е добро. Разбира се, че трябва да споменем и нашата неадекватност по отношение на сериозните, тежките проблеми, за които споменах в началото. Ние някак си нямахме експертна готовност да пренасочим гъвкаво дипломатическите си усилия точно в тази посока. Да се споменава, че на срещата във Варна с Ердоган сме постигнали голям успех, защото е спрял потокът от бежанци, Бога ми, този поток беше спрял далеч преди срещата във Варна. И то ние самите сме го отчитали, включително официални правителствени източници са отчитали, че е намалял потокът. И някак си този успех да се пренася върху срещата във Варна е нещо като стъкмяване на успехи. В същото време нямаше и как като страна да отговорим на всички тези грандиозни предизвикателства пред ЕС, които е фиксирал Радев и да можем да повлияем на здравината на трансатлантическата връзка или пък на възможностите за самостоятелна отбрана на ЕС, които се фиксират от президента Радев. Това са прекалено амбициозни, големи задачи, с които дори Франция и Германия не са се справили още като концепция. И не знам, защо някой очаква това да се случи от българската дипломация.     Мисля, че не. Бяхме предпазливи, някак си знаехме си мястото, бяхме достатъчно любезни като домакини, но нищо повече.     Мисля, че това беше задача, която България отдавна преследваше и слава Богу дойде на дневен ред. Слава Богу, решихме да използваме това. До каква степен стана европейски приоритет не знам, но България свърши собствената си работа. Дори споразумението между Атина и Скопие да се окаже трудно за реализация, все пак беше прекрасно, че то се случи. В края на краищата членството на Македония в Северно-атлантическия алианс и в ЕС е ключово не просто за България и не просто за Гърция, а за НАТО като организация и за ЕС също. Всички виждаме какви сериозни усилия полага Русия, за да бойкотира този процес. Знаем, че в съседна на Македония страна имаше опит за преврат, знаем за натиска, който се оказва от Сърбия и в Сърбия. Никой няма интерес да се затвори тази дъга на сигурност в югоизточния фланг на Алианса, а липсващата брънка беше точно Македония.     Мисля че по никакъв начин не помогна, но мисля че все пак властта в България разбра, че трябва да кандидатстваме, независимо колко ще чакаме. В края на краищата влизането в зоната и стъпките по посока на еврото са изключително важни за страната ни. Престоят в „чакалнята“ може да се окаже полезен за България и всички сме наясно, че банковата ни система би се дисциплинирала по друг начин, ако сме в този съюз и не можем да очакваме фалити на банки като тези, които вече са се случвали у нас.     Ще бъде любопитно, дали бездействието по изключително критични теми за българското общество ще бъде компенсирано от физическото участие на министър-председателя, или отново ще наминава през България, харесвайки за себе си ролята на Хенри Кисинджър.     Със сигурност. При всички положения няма да има формална причина, за да има интерес към Борисов, което не му пречи да си състави гъст график за посещения в чужбина и удобните проправителствени медии да представят това за исторически успехи, уникални посещения и невероятни постижения. Виждали сме го вече, как се случва, може да продължи отново по същия любезен начин да се гали тщеславието на министър-председателя. Ще бъде интересно, ако пък реши да се върне на българска територия, за да се изправи пред реалните проблеми на хората, които живеят тук и които така или иначе са го избрали и плащат данъците си именно на него. Става дума за проблемите в социалната сфера, в здравеопазването, чуждите инвестиции са на безсрамно ниско ниво. Бедността в България е много сериозна. Проблемите в сектор сигурност ги виждаме всички, независимо от нефелния опит на левицата да ги представи в един вот на недоверие.     Управляващите ГЕРБ в този формат на парламента нямат сериозна алтернатива. Сериозната алтернатива и на ГЕРБ, и на БСП, и на Патриоти, „Воля“ и т.н., сериозната алтернатива вече започва да се формира, но извън стените на българското Народно събрание.     На улицата. Това е мястото, на което присъства алтернативата. И това е лоша новина за всички политически сили, които населяват Народното събрание на България. Когато в самото Народно събрание няма достоверна и активна алтернатива, тя се ражда другаде.     Първото, което ще иска една подобна алтернатива да постигне, е да изгони тези, които са узурпирали властта у нас. А какво ще се случи след това, предстои да разберем. Надеждата на всички винаги при подобни ситуации на натиск отдолу нагоре, а не от ляво на дясно или от дясно на ляво, е първо да бъде премахнат проблемът. А после предстои да разберем, дали ще бъдем изненадани от нещо по-неприятно или от нещо по-добро.     Вижте, тази заплаха винаги е стояла пред страната ни. Българинът е разумен, консервативен човек и винаги намира начин да се самоорганизира, така че да продължи достатъчно логично живота си. Така че всеки един хаос у нас е временен.     Това, което се вижда и не казвам, че това е много приятно, е, че очевидно е трудно улицата да бъде оглавена от умните, красивите, интелигентните, изучилите се или как да го нарека всичко това.     Аз казвам, че не могат или поне не показват желание да поведат нещо подобно. За сметка на това най-пострадалите, най-унизените, най-нямащите, най-поставените в ъгъла, тези които са в най-голяма безизходица, изглежда показват най-голяма реактивност. И не бих се изненадал, ако на края някой заварчик като Лех Валенса се окаже водач на улицата, вместо някой интелигентен режисьор като Вацлав Хавел.     Много хора вече са унизени и оскърбени. Остава да видим, бесовете кога ще се родят.   ", "date": "2018.07.04", "title": "Арман Бабикян: Много хора вече са унизени и оскърбени – остава да видим, бесовете кога ще се родят "}
{"url": "http://epicenter.bg/article/D-r-Nikolay-Mihaylov--Krayat-na-natsionalnite-darzhavi-shte-bade-kray-na-Evropa/158415/11/0", "text": "http://www.kultura.bg/bg/article/view/27586   - Твърдението е твърде общо. Долавя се триумфализъм, поза на победител. Орбан печели за четвърти път с мнозинство от две трети. Събитието разочарова ЕК. На системния либерален надзор е отказан контрол върху унгарската политика. Емигрантската политика е суверенен въпрос, това е съобщението на гласоподавателите. Нарекоха Орбан авторитарен, полуфашист и ксенофоб, но то е от безсилие. Зад него са унгарците. Орбан е консервативен либерал, християндемократ. Той е един от тези, които оспорват идеята за Съединени европейски щати като фактическо „продължение на Германия с други средства“.   Денационализацията на Европа означава „свръхнационализация“ на Германия. ЕС е невъзможен като свръх нация по американски образец, идеята е утопична. Краят на националните държави ще бъде край на Европа. Франция няма сили за лидерска роля. Макрон е „симулакрум“, крал буфон. Американската изтерзана хегемония действа хазартно и грубо. Тръмп прави Америка „велика отново“ с побой над всички наоколо. И Иванка не може да го спре. Американският протекционизъм протича като садомазохистична игра с туитър съобщения. Но Сорос, с когото Орбан се сблъска, не е алтернатива, а проблем. Неговата подривна дейност среща нарастваща и повсеместна съпротива. Евакуацията на този човек от Унгария има стойност на символична победа. Сорос е „икона“ на агресивния либерализъм, фанатизиран да „отваря общества“, като хвърля „мрежи“, за да лови хора. Този човек е загадъчна фигура, ако питате мен, с неукротима енергия и смътна мотивация. Умерено безкористен филантроп, циничен финансов спекулант, „играч“, както сам се нарича. Присъствието му на световната сцена е компромат за глобалния либерализъм. Напомня Троцки по размах на революционното въображение. Хибрид на банкер и утопист, на разрушител и строител. Принципът на действие е алхимически: solve et coagula. Разграждай и после събирай. Напредна дотам да предупреждава банките да се пазят от него. Мандела го потърси за съвет как да се пази от такива като него. Действа като парадокс на „самарянин“ и злосторник. И над всичко това - „идеалист“. Бунтът на низините, наречен дисквалифициращо „популистка вълна“, се дължи и на неговия широко тиражиран образ на глобален манипулатор, действащ независимо от всички национални и традиционни суверенитети, на повсеместното му „просветителско“ присъствие. Беда е, че фигурата на Сорос се асоциира с каузата на българския либерализъм и с преодоляването на нашето тоталитарно наследство. В либералните среди недоверието към Сорос е лош тон, то е нещо подобно на покана да обикнеш Путин. Или единия, или другия. Но Сорос е разгадан и времето му изтича. Силните му години са минало.   Либералният елит има проблем с демокрацията и тя с него. Недоверието е взаимно. Мнозинствата са носители на „мажоритарен риск“. Мислят „иначе“. Мнозинствата са почва, елитите - власт. „Почвата“ се бунтува срещу отвлечената и себична власт, срещу моралния релативизъм на елитите. Срещу размаха на тяхната разрушителна програма. Новата антропология на трансджендърния човек се сблъсква с очевидностите на здравия разум. Либералната културна революция е институционализирано насилие над масовите очевидности. Конфликтът между либерализма и демокрацията, между свободата и справедливостта скъсява времето на либерализма в неговата късна редакция на привилегирована власт. Елитите са уязвими, споменават думата „компромис“. Но развръзката предстои.     - Не вярвам в историческото махало. Вярвам в чудото. Но светът върви към хаос, глобализация от деспотичен тип или регионализация с остро съперничество за доминация и ресурси в режим на перманентен риск. „Вечният мир“ се отлага. Деспотизацията на света не предполага нов Сталин, както си мислят, а елитарен „корпоративен“ монопол върху технологията за удържане на власт и производство на „ред“. Жанрът е антиутопия на „расовото“ превъзходство и контрол върху високите технологии. Световното общество от денационализирани индивиди ще бъде, в случай на неговата реализация, “край на човешкото величие“ (Леон Строс). Ще бъде глобална тълпа от „чипирани“ консуматори. Това ще е и кулминацията на голямото несъвпадение между елит и народ. И край на свободата.   Това, което се случи след 1989 г., е основно под външно въздействие, то не можеше да не се случи. Рухването на Съветския блок не е „предателство на Горбачов“, както си мислят старите комунисти, а сблъсък на идеологията с реалностите на модерния свят. Живков нямаше никакви илюзии по адрес на „голямата измишльотина“. Чисто и просто му стана неприятно, че пада от власт, измамен от „обкръжението“. Но, общо взето, си даваше сметка за размера на поражението и за неговата неизбежност.   „Вятърът на промяната“ издуха тази бутафория. Първата заслуга на либерализма, следователно, е изхвърлянето на идеологията на „бунището на историята“, както обичаха да казват. Беше отменен идеологическият арест на масовото съзнание. Беше развалена магията на мъртвото слово (Пастернак). Голямата лъжа преживя същинска оргия на разобличението, изсмяха се в лицето й. Преживяхме възторг от злорадството на историята, от публичния линч над голямата илюзия.   Усложненията дойдоха по-късно, когато стана ясно, че лъжата е пластична материя и има „сто живота“. Но на индивида беше освободен периметър за движение и свобода да говори. Зашеметяващият опит на „първата свобода“ е незабравимо събитие, този опит промени градския човек. Хоризонтът беше Европа на човешкото достойнство. Случиха се чудеса. И после удари часът на „ранното натрупване“... Основното постижение на либерализма е реабилитацията на човека като субект на неотчуждаеми права. Либерализмът върна отнето достойнство. Струва ми се, че около тази подарена свобода имаме съгласие, минимален политически консенсус. Патологиите на свободата са отделен въпрос.   И накрая - един „нюанс“. Старите антикомунисти от типа на Солженицин и Хавел се оказаха дисквалифицирани в постмодерна Европа. Не подозираха подобно развитие. Този европейски елит и тези дисиденти са различни хора. Дисидентите, предишните и сегашните, отстояват Европа, елитът отстоява „пост Европа“. Интелектуалците от „Парижкия манифест“ я нарекоха „псевдо Европа“. Това са различни хора, с различна съвест. Европа не е същата. Има духовно родство между този европейски елит и старата комунистическа номенклатура, която пое юздите на прехода. Този елит и тази номенклатура споделят общи политически навици. Ляво либералните културни реформисти, които диктуват западната „мода“, и „новите европейци“ от комунистическото коляно са утописти по дух и прогресисти по идеология. В случай, че не са това, което най-често са: откровени циници и новоизлюпени буржоа. Но и последното е пункт на сходство. Бившите комунисти и настоящите либерали са едно и също в две издания. Това е радикалният извод. Ироничният финал на всички исторически терзания. Родовите признаци на този „странен съюз“ са нормативен оптимизъм, политическа коректност и новоговор (Легутко). Разликите са несъществени и не компрометират оперативната политика. Цялата прозападна либерална инфраструктура на прехода беше изградена от „майсторите на компромиса“, разположени на еднакво тактическо разстояние от комунизма и от християнската традиция. И бяха посрещнати с широко отворени обятия. Търсеха се ентусиазирани наемници с политкоректна интуиция. И несломима воля за обуржоазяване. Да бъдеш либерал от нов тип е виртуозен компромис, тънко фарисейство. И меритократична неизбежност, разбира се...     - Либерализмът е недоверчив към националното. Неговият патос е космополитен. Нацията е „време и място“ на традиционни задължения, на тежка памет и противоречия. Нацията е взискателна, в определен момент може да поиска и живота ти. Тя е „мистически“ колектив, съставен от всички поколения, живи и мъртви, общност отвъд привичното човешко обкръжение. Либералът е лека субстанция с нищожно онтологично тегло. Нацията е „гордост и предразсъдъци“. Забравата е свобода, паметта тежи. А нацията е дълг на паметта. Нацията натурализира минало, съставено от фикции. Тя е ревниво божество, войните са сражение на богове. Езическото многобожие превръща света в театър на военни действия. Това разпространено либерално впечатление пропуска да забележи, че националното и национализмът са различни неща и че, ако съвпадат, то е само частично. Различието е като между реалност и идеология, но не му вярват, защото на терен разликите не изглеждат убедителни. На терен замирисва на кръв. След 1989 г. беше реабилитирана фигурата на гражданина, на човека със събуден разум и осъзната свобода. Идеята беше страната да бъде „пренесена“ в цивилизования свят и „разтворена“ в него. Процедурата е екстравертна, тя предполага обръщане навън и ентусиазирано ученичество. Националното е лоно. Националното е агорафобно, някои казват, хтонично. А интелигенцията търсеше световен въздух...   Нацията е „ние“ с общ произход и споделена съдба. Език, вяра, пейзаж. Гробове и олтари. Признаците на нацията се изброими, но не изчерпват феномена. Националното е ирационален остатък. Накрая, след всички теоретизации, се доверяват на детайл, абстракцията не говори нищо. Либералното съзнание е в риск да изгуби интуицията за това „ние“. Всеки типичен либерал е или безразличен, или „отчаян“, народът му се струва непоправим от „просветена“ гледна точка. Народът е консерватор.   В Полша „Солидарност“ беше невъзможна без полския патриотизъм и католическата църква. Такава е полската оценка. Полша излъчва „за умни и прости”. Полша задължава. Европеизацията на Полша е полски въпрос и не предполага процедурна денационализация от срам и притеснение. Полонизмът е мистиката да бъдеш поляк. Нашият елит е политически и финансово зависим, но напълно свободен от задължаваща културна традиция. Той е „безроден“. Някой би казал, че слабостта е обща, на елита и на културата, и че националната свяст не е ефект на самовнушение. Може би. Но който мисли, че българската безрелигиозност няма нищо общо с всичко това, греши. Националното ядро е верово, а не кръвно. Народите са „мисли на Бога“...     - Не съществува идеално държавно устройство, не е идеална дори и българската демокрация. Демокрацията е абстракция, описвана чрез формални признаци на нейното наличие. Съвременната българска демокрация е именно такава сума от формални признаци, чието наличие не се оспорва. Оспорва се реалността зад тези принципи. Съществува предразсъдък, според който демократичният ред е „зряло“ постижение на политическата рационалност, връх на държавната еволюция. Демокрацията е въплъщение на политическия разум. Либералната демокрация е „край на историята“, решение на дилемата „роб и господар“. Оттук и голямата тъга от факта на българско държавно несъвършенство. Ако България е демокрация, защо това безобразие?   Идеалът за сравнение причинява страдание. Съзнание, свободно от тиранията на нормативното съвършенство, би приело недостатъците на общия живот като неизбежен компромис между идеално и реално, между „битие и дължимо“. Илюзията за демократично съвършенство тиранизира управляващи и управлявани, които по идея са и управляващи, следователно отговорни. Демокрацията е компромис, адаптация към народното състояние. Демокрацията е най-доброто от всички лоши управления. От което следва, че демокрацията е лошо управление с някои преимущества „тук и сега“. Демокрацията е това, което не можем да си спестим, защото сме това, което сме. „Всяка нация има управлението, което заслужава“. Това прозрение внася в положението „отчаяно“ спокойствие. Стоически мир. Усилията за „повече демокрация“ изтерзават, това е проверено в българския опит. „Реформите“ могат да бъдат опасни за националното здраве. Съвместният живот не е изделие, което се усъвършенства чрез маниакално рендосване, защото накрая няма да остане нищо за рендосване, освен реформатор дърводелец с ренде в ръка. Общият живот е органично състояние, което диктува темпото на промяната, сама по себе си неизбежна в историческото време. Това е старата консервативна интуиция. Нищо не може да бъде натрапено. Ако политиката е изкуство на възможното, в едно „идеално“ държавно състояние ще бъдат открити демократични, аристократични и монархически елементи в свободно и благоразумно взаимодействие. Никакво доктринерство не съдейства за подобряване на положението. Доктринерството е форма на насилие. Българската демокрация, съзерцавана с известно отстранение, изглежда, направо казано, нелепа. В светлината на разума всичко това пред очите ни е скъпо струващо колективно заклинание. Ритуал. Трудно контролиран хаос, огромен разход на енергия, кражба, кич и дела, натрапени от честолюбието. Оттук и впечатлението, че всеки кандидат за политическа слава е в най-сериозния смисъл на думата „неискрен“. А искреният е „глупак“. Или заинтересован, но то е тривиално. Намеквам, че политиката е нещо близко до магията и се практикува в състояние, подобно на „транс“. Всеки, който е бил „вътре“, знае това. Томас Ман нарича театъра „много сериозна игра“. Относимо е към политиката, която също е театър. Българската политика трябва да се живее стоически, без хленч. Обикни съдбата. Помага и знанието, че битието в държава е безусловно благо, дар. Без нея, хаос. Казано е: извън полиса човекът е бог или животно... „Враговете на българската демокрация“ са два вида: доктринери и „мошеници“. Спорно е кои са за предпочитане. Две неща са нормативно неизбежни: недосегаемост на политическия елит и спорадично правосъдие за неговите представители. Така се движи българското представление. Управлението на една страна е абсолютно невъзможно без „намигане“, това е привилегированият жест на политическия професионалист. Свидетелство за достъп до сложните нива на занаята. Нещо като масонско ръкостискане. Модерната политическа езотерика е меркантилна, според духа на меркантилното време. Някога са работили с отрова и кинжал, сега работят с долар. Препоръката да се следи потокът на парите, „за да се разбере каквото и да е“, е благоразумна препоръка. Борбата срещу корупцията е неизбежна и високоблагородна дейност, но тя е предвидена в драматургията, където е предвидено и всичко останало...     - Лошо употребиха комунизма, това знам. Има едно българско, а струва ми се, и международно одумване на комунизма, което не може да спре, защото му прави удоволствие да продължава. И това няма нищо общо с дълга на паметта. Описания, изтезания, плач и много „съвест“. Има обсебени от комунизма , които ще осиротеят без темата. Това са наемниците на антикомунистическата нива. Това са и късните дисиденти, хора с фантазирана съпротива, най-често препънати колаборационисти, които влачат някаква обида, отказана кариера или нещо подобно. Имат се за дисиденти или просто за талантливи антикомунисти. Това е фигурата на патетичния антикомунист. В тази група фигурират и преквалифицирани бивши доносници от почетната гвардия на екстатичните русофоби. Има и хора на обвинителната ярост, които въобще не са пострадали, но обвиняват с лекота - от „морален потрес“ и „чувствителна съвест“. Налитат на досиета, искат да видят какво пише вътре, за да разберат „кой кой е“. И като разберат, мислят, че са разбрали. Комунизмът не е нито надценен, нито подценен, а употребен. Не комунизмът, а употребите му са същественият въпрос. Комунизмът се оказа начин да направиш нещо за себе си чрез налучкване на удобната версия. Във всяка работа се иска мяра, съобразяване, такт. От антикомунизма направиха средство за препитание и платформа за нарцистичен разгул. Каква мяра има в телевизионните предавания, водени от бивши доносници, сега антикомунисти и специализирани русофоби, та да твърдим, че комунизмът в България е „паднал“, а демокрацията - „станала“? И какво значение има дали ще отворят или ще затворят досиетата при тези „рамкови условия“? Ако досието ще ти създаде престиж на „сложна личност“, а представлението с твое участие ще се играе без да спира, с характерния нюанс на нещо извратено? „Възхитителната грубост на живота“ следва своя логика.   Антикомунистическите партии са погребани в прехода, но по избори напускат гробищата и обикалят наоколо. На лов за гласоподаватели. Тяхното присъствие, в режим на перманентно преименуване, си възлага критическа функция на надзирател върху българския геополитически статус. Спират Путин. Първо комунистите, сега него. Всичко това е малоумно до болка и бездарно до дъно, с извинение за грубия тон. Ако се заставиш, в това можеш да съзреш и нещо като кихотизъм, работа с вятърните мелници. Но Сервантес е невинен. Българската „десница“ е хамелеон. Сутрин са сини, вечер розови или обратно. Нищо не може да ги спре да се преобръщат. Сега твърдят, че „няма нито ляво, нито дясно“, а само ЕК. Но имало и „пета колона“, която ги прави неизбежни. Периодично публикуват доклади за тази „пета колона“ с посочване на имена. И размишляват върху ефектите на рублата в резервирания за долара район. И поставят имената си под тази „наука“. И не ги е срам, разхождат се по улиците, поздравяват. Никнат от НПО, „Америка за България“, някои посолства и от тънките процепи между жълтите павета. Това не е нищо друго, освен една инертна, кариерна и безскрупулно „носталгична“ субстанция, колкото непотребна, толкова и неизбежна. Трябва да се гласува за тях, обаче. Ако изчезнат, ще пострада градската среда. Ще млъкнат вувузелите, ще настъпи неловка тишина...     - Истанбулската конвенция е повод да се размишлява върху „модерната болест“, върху сгрешената формула на либералната душа, симптом на която е и тази Конвенция. „Цивилизацията на индивидите“, както сполучливо се изразявате, е в клиническа безпътица. Два века стаж при свободата позволяват обобщения. Модерността е преди всичко културна революция, дълбока трансформация на индивидуалния характер. Едно става ясно - култът към свободата без традиция, авторитет и вяра е път към психотичното или към някакъв религиозен ерзац. Свободата е еманципация от бащината фигура. Бащата е фигура на традицията, преносител на сакрални значения. Да убиеш небесния или земния баща, а най-добре и двамата, открива път към абсолютизираната свобода. Патрицидът е културна парола на модерността. Брут да, Цезар не. Лозунг от Парижките студентски бунтове. Бащата може да бъде убит, но сянката му - не. Бащината сянка тероризира. Отцеубиецът живее в руините на сакралното с терзаещи спомени. Модерният човек е дете на безпредметна свобода в руините на свещеното. Фрагментите на сакралното, илюзорната свобода и несигурният арбитраж на разума - в невъзможно помирение - превръщат човека в изтерзано, „невротично“ същество. В късен либерал.   Никой не може да понесе нищото на тази „свобода“. Нужни са дребни идоли, за да се живее. Желанието е стратегическа резерва. Свободата освобождава желанието като последна опора. Модерното желание е обсебеност от насилие и оголена сексуалност. Това са парадигмите на новата свобода. Насилие и секс. Модерната организирана разтуха ще фалира незабавно без тези два „екстаза“, затрупана от взрив на глобално недоволство. Всички са единни в това „съкровено“, смес от кръв и похот. Този стандарт на освободеното желание се преживява по велико недоразумение като уникално „мое“. Желанието фантазира уникалност. Индивидът е гениално несводим, защото желае. Тази фантазия спасява в егалитарната среда. Не сме еднакви, защото съм собственик на уникално желание. Моето желание е моята гениалност. Консюмеристката индустрия експлоатира масовата воля за уникалност, илюзията за различие в контекст на неразличимост (Рене Жирар).   Либерално-демократичният мит твори тълпа от „гении“ на либидозното желание. Всяка трансджендърна персона е уникум. Поклащащите се феерии върху камионите на гей парада разказват всичко. Свобода и слънце. (Обратното е гей парад в дъждовно време. Природен реванш.) Да бъдеш различен, бидейки като всички останали, е екзалтираният парадокс на модерната ситуация. Свободата е в тялото, в уникалния импулс на неговата „невменяемост“. Флуидната сексуалност е апотеоз на свободата. Тази стройна теология съдържа един единствен риск, този от изчерпване на желанието, от изпразването на либидозния резервоар. Проблем е „вечността“ на желанието. Как желанието да трае и никога да не свършва. Защото краят на желанието е начало на инферналната скука. На нищото, което нищожества. Това е паскалиянската тема.  Истанбулската конвенция никне от тази лудост като благочестив и угрижен документ. Брани жените от „стереотипните роли на пола“, от мъжката доминация и от „вечната женственост“. От семейството като патриархално предприятие. От утробата като мъжка работилница за производство на деца. От логоса и фалоса в качеството им на власт. Конвенцията брани жените, както Комунистическият манифест работническата класа. Жените са постмодерен пролетариат, оковани във веригите на мъжката експлоатация. Документът брани жената от насилие и го прави, докато тя е изнасилвана от порнографската индустрия и от потопа на кинематографичното насилие. От Ерос и Танатос съвместно. От ексцесите на феминизма до обезобразяване и безподобен кич. От емигранти в Англия, Германия и Скандинавия, но затова мълчат. Жената е изнасилвана от лицемерието. Нека изчегъртат първо насилието от собствената си действителност, от побърканата си идеология, от интернет и поп културата и после да влязат в тукашните детски градини за джендърно превъзпитание. Да поработят още малко върху „приоритетите“ и после да почукат на варварската порта. Това е идеята на отказа.   Трябва да се разбере откъде идват и накъде отиват авторите на тази Конвенция. Трябва да се прочете внимателно обяснителният доклад към нея, трябва да се доверим на самообяснението. Трябва да се чете внимателно, не през страховете, че ако не бъде ратифицирана, ще нахлуе Путин. Този Путин не трябва да пречи на мисловния процес. Има лекарства, които могат да помогнат, ако „нищо не помага“. Гинко Билоба. Три пъти на ден.     - Скоростите са две, въпросът е да не станат три. Пред каква инстанция да вдигнем бунт, че да не станем за смях? Ние сме в католически брак с евроатлантическите партньори, „в добро и зло, докато смъртта ни раздели“. Освен ако папата не анулира брака, но не вярвам. Да не униваме обаче, разполагаме с утеха. Достойнството на корабокрушенеца (Давила).   - Никой не може да ви спре. Каквото е направено добре, е направено завинаги.", "date": "2018.07.04", "title": "Д-р Николай Михайлов: Краят на националните държави ще бъде край на Европа"}
{"url": "http://epicenter.bg/article/Valentin-Vatsev--Karl-Shmit-i-hibridnite-voyni-/158416/11/33", "text": "1. Това изложение може да стане много дълго – както е дълъг „дискурса” за хибридните войни (сам по себе си хибриден дискурс, разбира се), и затова е важно да се започне кратко – хибридни войни няма. Няма съвсем. В същия смисъл, в който няма гобалини, елфи и орки. Баншите - които ние така обичаме и уважаваме, също ги няма. И пак така ги няма любимите ми инкуби и сукуби – плод на любовта между човеци и демони, населяващи едно от моите основни четива – книгата на Шпренгер и Инститорис Malleus Maleficarum, сиреч „Чукът на вещиците”. Книга, впрочем, поучителна и полезна, особено в борбата срещу комунизма и путинизма в наше време.  Но това, което трябва тук да се допълни е, че хибридни войни няма, не изобщо, а всъщност, по принципа на единорога – едно обично и сакрално същество, което го има, но само в моминските сънища и в поезията. Хибридната война (като единорог) населява административните сънища на Пентагона и поетичните откровения и визии на Държавния департамент на САЩ. Така това явление е родствено на (с извинение) „умерените терористи” и на „талибаните, с които е възможна комуникация”.  2. Но ако няма хибридни войни – какво има?  Има абсолютна свобода на абсолютната власт да назовава всеки субект с всеки предикат, да дава имена, т.е. да именува и така да създава неща, назовавайки ги. Тази прерогатива - „да сътворява, именувайки” през последните няколко хиляди години принадлежеше на Бог. След неговата смърт, обаче, през втората половина на 19-ти век (а Ницше уверено твърди, че тук става дума просто за убийство), грижата за творението, заедно с именуването премина към САЩ.  Налице е абсолютното господство над реалността, която стои безименна и чака да бъде именувана – борците в национално-освободителната борба (заедно с Ботев и Левски, разбира се) в хода на това именуване стават терористи, хората, които служат на някакви идеи стават фанатици, а тези, които се отнасят сериозно към книгата Левит (от Вехтия завет) са, разбира се, „хомофоби”.  Някои вярват, че власт, която действа така, е имперска власт. Но не е. Империите са били винаги обвързани от разликата между силата на фактите (винаги идеологично интерпретирани), и фактите на силата. Така те до последния си ден са държали (именно като империи) на Принципа на реалността, равен (знаем това от Кант) на Принципа на властта.  И затова днес не е редно свръхсилата Америка да се кори за империализъм – това вече не е империя. Нещо като имперски период се е наблюдавал в САЩ между края на Втората световна война и началото на Виетнамската война.  Но днес това е по-скоро църква – която е абсолютно свободна (със силата на папска непогрешимост)  да определя какво е благочестие,  да опрощава грехове - или да не опрощава,  да фиксира разликата между грешници и еретици.  Днес предстои този въпрос, впрочем, да се реши за Путин – покаяние или клада ?  Философите, дори когато са американски, изразяват духа на епохата. И затова големият (по американски мерки) философ Ричард Рорти е прав: Америка не може да греши, дори и да поиска. Едно нещо може да бъде неправилно, ако е извършено от някой друг. Но след момента, когато САЩ са го извършили, то става правилно ipso facto, просто защото е извършено от САЩ.  3. Фантомите, с които Америка населява света, са реални – Милошевич, Садам и Кадафи са чудовища, епруветката на Колин Пауъл съдържа антраксни спори и именно Ал-Kайда взривява двете кули. Това са доктринални аксиоми със силата на неоспорими догмати. Който се съмнява във всичко това е грешник, a който упорства в съмнението има шанс да порасне до еретик.  Налице е истинска хегемония – т.е. окончателна власт над думите.  Великият и страшен (но и любим на китайците) император Цин Ши Хуан Дъ (управлявал с благодатта на Дао), определено е знаел, че Истинската власт е Силата, която свързва думите с нещата. И затова е заповядал да бъдат погребани живи неговите съветници, когато те се опитали да организират движение за „връщане на истинските имена на нещата.” Великият император е знаел, че не някой друг, а Властта именува. По същия начин на наказание подлежат съмняващите се и оспорващите извънвременната правота на СНН и Ню Йорк таймс – монополните говорители на хегемонията. Светът е длъжен да усеща тази хегемония, да усеща нюансираната разлика между „обезпокоеноста” и „дълбоката обезпокоеност” на Държавния секретар на САЩ.  Но хегемонията умира не с потопяване на самолетоносачи (които не са нищо друго, освен плаващи полицейски участъци за сплашване на туземците по света). Всъщност, хегемонията умира чрез плещене (т.е. пълна липса на усещане за разликата между истина и неистина)– това, например, показва принстънския професор Хари Франкфурт във великолепното си есе с непреводимото на български заглавие „On Bulshit”(2005).  Наистина хегемониите умират, плещейки – напр., днес Америка ще върне Северна Корея в каменния век с бомбардировки, а утре се оказва, че между президента Тръмп и ръководителя Ким Чен Ун е пламнала красива младежка дружба.И ако американският елит плещи безконтролно, непрекъснато и вдъхновено – защо напр. един Борисов да не плещи - защото той не лъже, той именно плещи.  Всичко това е неизбежно. Поне от 2000 год. е известно, че опитите за господство над Смисъла водят неумолимо до радикални безсмислици, в които живеем всъщност днес.  Светът днес е зона, напусната от Смисъла. А в такъв свят неумолимо идва Войната – истинската, Тоталната война.  4. И затова тук е ред да се обърнем към Карл Шмит – учението му е истинската противоотрова срещу бесовството на обезумелия и безконтролен либерализъм, който днес представлява главната заплаха за смисъла на човешкато съществуване, противоотрова срещу оня глобален либерализъм, който се изправя пред нас с претенциите и амбициите на глобална, вселенска църква, имаща си - разбира се - свой иконостас и мартиролог, своя демонология, екзегетика, свой ритуал и свои собствени мрачни тайни.  5. Карл Шмит тръгва от някои основни принципи:  - главенството на политиката, а не на правото. (И това е точно обратния принцип на повтаряния като хипнотична мантра американски принцип на „Главенството на правото”. И без да се отклоняваме, следва да кажем ясно, все пак, че принципът за Главенството на правото утвърждава не простата необходимост правото да бъде уважавано, а нещо съвсем, съвсем друго.)  - Примат на Народа, а не на индивида, който Народ с волята си е истинският субект на политиката. Това разбиране директно противоречи, например, на идеята на М.Тачър, че съществуват само мъже и жени и техните семейства, и тя не знае какво е това общество, това противоречи и на декларациите на един патриарх на новата българска социология, който многократно повтаря, че не съществува никаква надиндивидуална субектност.  - Политиката именно заради всичко това е не договореност (напр. на кръгла маса, по български), а битийна вкорененост, почвеност, органичност.  - Шмит определя Das Politische не като особена “сфера на битието”(„политическо пространство”, както обичат да се изразяват днес българските – прости, Господи – политолози), а като фаза на пределна битийна проблематизация, като отношение свой-чужд, amicus-hostis.  Ето един цитат, който си струва да се помни:  „Народът съществува политически само тогава, когато образува независима политическа общност, и ако той при това се противопоставя на други политически общности именно с цел да запази своето собствено разбиране за своята собствена специфична общност”  Всичко това, разбира се, няма нищо общо с идеологията на днешния ЕС, който по същината си се явява като една истинска гробница на народите, защото основната идея в него е да се заличат, да умрат именно тези специфики, да се разруши собственото политическо битие на европейските народи.  Малко ли трудове и дисертации се написаха за смъртта на народите като политически общности, за раждането на европейската общност като „corporatio sui generis” – като субект на никога несъществувалото европейско гражданство?  Ето ключовата постановка на Шмит, която за нашата тема днес има основополагащо значение:  „Ако някой започне да говори от името на цялото човечество (humanity, mankind), от името на абстрактната хуманност, това означава на практика, че този някой изказва по този начин чудовишната претенция да лиши всички свои възможни опоненти от човешко качество изобщо, да ги обяви извън човечеството и извън закона и така той води до война, доведена до най-страшните и безчовечни предели”.  И ето ви войната  - с напалм в Корея,  - с Agent Orаnge във Виетнам,  - с тиф и холера срещу индианците,  - с бял фосфор във Фалуджа,  - с обеднен уран на Балканите,  - с ЛСД срещу своята собствена несъгласна младеж,  - ето ви изтезанията в Абу-Грейб и Гуантанамо,  - ето ви ултрасекретната военна организация „Гладио”,  - ето ви тук и „Америка за България”.  Така най-страшните последици идват не от реалистичното признание (Realpolitik!) на качествената специфика на политическото съществуване на народа (която винаги предполага делене на наши и не-наши), а именно от стремежа към насилствена универсиализация, към натикване на нациите и държавите в клетката на утопичната концепция за „единно и еднородно човечество”.  6. Оттук се налага да изявим и ясно да очертаем разликата между две ключови категории на Карл Шмит за войната: Тотална война - срещу Ограничена война, или война на формите. Тоталната война е войната на абстрактното тъждество, на универсалистката утопична идеология срещу естествените, културно-исторически произведени държавни и национални разлики между народите. Тази война няма граници във времето, пространството и смисъла. Тя не различава цивилния от военния, мирното време от военното време, не различава начало и край на войната.  Екстремисткият хуманизъм е прав път към тази война, която обаче е тъждествена на Края, с последващо Нищо след това. Ограничената война, от своя страна, е класическата война, която са водили европейските народи до победата на либерализма, тези войни са били регулирани от корпуса на правните норми (Jus Publicum Europeum). Именно срещу тази ограничена война се бореше великият хуманист и пацифист Имануил Кант. Иронията на историята, обаче, се прояви в това, че на мястото на неговия Das Ewige Frieden се появи кошмарът на Das Totale Krieg.  7. Самата същина на начина, по който Шмит определя политическото, полага реализъм (т.е. уважение към реалността) и екзистенциално съзнание за съдбовна отговорност – отговорност, разделяща безусловно действителния свят от виртуалността. И обратно - отказът от този принцип за конституиране на политическото ерозира не нещо друго, а принципа на реалността. Именно затова невръстният ученик в една велика страна може да вземе автоматичното оръжие на баща си и прекрачвайки свободно границата между реалност и виртуалност, да се постарае да изпозастреля колкото може повече свои другарчета в училище. Именно липсващото усещане за екзистенциалност и реалистична плътност на битието, както и ерозията на границата между битие и привидност дава възможност на Държавния секретар на същата велика сила да наблюдава на дисплея Смъртта и да възкликва Уау!  Загубата на екзистенциалната плътност на битието наистина произвежда един Уау-свят.  8. Така очертаната Тотална война сама произвежда и своите протагонисти. Тъй като организирана съпротива срещу всемирната мощ на обезумелия хегемон е невъзможна, се появява фигурата на Партизанина като последната съпротива срещу обезумялата Църква на потреблението.  Той е сам и изначално обречен, войната, която води, е негово лично екзистенциално дело, тя е негов Dasein, но със своята немощ той свидетелства за величието и мощта на Смисъла, победата му – ако е изобщо възможна - е принципно посмъртна...  Преди известно време един такъв партизанин се одързости да забие тезисите на своето несъгласие върху портала на църквата във Витенберг. А днес най-лесното е партизанинът, като персонификатор на окончателната съпротива на Смисъла срещу безсмислицата, да бъде обявен за терорист.  Но аз мисля, че истинският партизанин е Волтер – изнесъл в самота битката срещу окончателно деградиралата църква. А днес той посреща посетителите на френския Пантеон.  Защото макар и посмъртно, Волтер е победител.  Валентин Вацев  4 юли 2018   ", "date": "2018.07.04", "title": "Валентин Вацев: Карл Шмит и хибридните войни "}
{"url": "http://epicenter.bg/article/Danachnite-otivat-na-more--zatvaryat-obekti--ako-ne-vidyat-kasov-bon--VIDEO--/158380/4/0", "text": "Данъчни инспектори под прикритие атакуваха базар за български стоки в центъра на Бургас и запечатаха половината павилиони, предаде бТВ.  От днес започна лятната кампания на приходната агенция по Черноморието.  Шест обекта принудително затвориха, след като данъчни инспектори в ролята на таен клиент установиха, че не издават касов бон.  Санкцията е запечатване за две седмици, което означава, че те на практика няма да отворят въобще, тъй като временният базар е в Бургас за още няколко дни.  „Няма значение дали покупката е за 1 лев, за 10 лева или за повече. Касовата бележка трябва да се издава не когато клиентът поиска, тя просто трябва да се издава!”, подчерта говорителят на бургаските данъчни Христо Узунов.  ", "date": "2018.07.04", "title": "Данъчните отиват на море, затварят обекти, ако не видят касов бон (ВИДЕО) "}
{"url": "http://epicenter.bg/article/Bank-of-America-preduprezhdava--Zadava-se-nova-finansova-kriza--/158389/4/0", "text": "Анализаторите на Bank of America предупреждават, че тенденциите на световните пазари са подобни на тези, предшестващи кризата от 1997-1998 година, пише Bloomberg, цитиран от БНР.  „Устойчивият ръст на американската икономика, кривата на доходност на облигациите и срива на пазарите в развиващите се страни приличат на ехо с 20-годишна давност“, отбелязва в анализа си Майкъл Хартнет.  В анализа се посочва че в края на 90-те години на ХХ век за три години доларът е поскъпнал с 25% и това е било съпроводено със спад на развиващите се пазари.  Все пак Bloomberg посочва, че анализът на Bank of America има празноти, а азиатските икономики ще постигнат ръст от 6% през 2020.  В по-раншен анализ Световната банка отчете, че икономиката в глобален мащаб през 2018 и 2019 се развива оптимистично, но предупреди, че на всеки 10 години има рецесия.  ", "date": "2018.07.04", "title": "Bank of America предупреждава: Задава се нова финансова криза! "}
{"url": "http://epicenter.bg/article/Sireneto-ot-palmovo-maslo---samo-na-otdelni-shtandove-i-predvaritelno-opakovano-/158405/4/0", "text": "Сиренето от палмово масло и другите имитиращи продукти вече ще се намират на специално обособени щандове и ще бъдат само предварително опаковани. Това изискване беше прието от кабинета с промени в Наредбата за специфичните изисквания към млечните продукти.  Целта е да се въведат допълнителни изисквания, както по отношение условията и начините на предлагане на „имитиращите продукти“, така и за предоставяне на повече информация относно техните характеристики.  Според измененията имитиращите продукти, съдържащи в състава си мляко, трябва да бъдат предлагани в обектите за търговия с храни само предварително опаковани, на отделни щандове или обособени за целта места, отделени по подходящ начин или различни от тези, на които се предлагат млечните продукти.  Отделните щандове или обособените за целта места трябва да са ясно обозначени с надписа „Имитиращи продукти“.  Министерството на земеделието предвижда редица инициативи и мерки, които целят да се засили търсенето на пазара и потребителския интерес към различните видове млечни продукти.  ", "date": "2018.07.04", "title": "Сиренето от палмово масло - само на отделни щандове и предварително опаковано "}
{"url": "http://epicenter.bg/article/Tragediya--Trigodishno-dete-se-udavi-v-Tundzha--dokata-bashtata-si-kupuval-tsigari-/158370/3/0", "text": "Тригодишно момченце, син на козар се удави в пълноводната река Тунджа край курортното градче Павел баня, трагичният инцидент е станал следобяд във вторник, докато таткото си купувал цигари от близка бензиностанция на подбалканския път,    Малчуганът бил оставен сам край фургона, наоколо е нямало други хора, детето е паднало от брега, който е доста стръмен на това място, уточни кметът на общината Станимир Радевски. Тепърва ще се изяснява защо невръстното момченце е било с баща си, а не в семейното жилище. Трупчето било извадено от притекли се на помощ работници от бензиностанцията, извикана била и линейка, но дежурният екип само констатирал смъртта на детето.  По думите на градоначалника почти на същото място преди две години се удавила майката, тялото било намерено няколко дни по-късно.  Това е втори случай на удавяне на деца в региона през тази година. На 4 април във водите на язовир Копринка край Казанлък загина 17- десетокласник от професионалната гимназия по лека промишленост и туризъм, който скочил от скала на място, където дълбочината е над 15 м. Трагичният инцидент с Димитър е станал малко след 14,00 часа в сряда по време на къпане в чашата на огромния водоем на около 500 м от стената с преливниците.  Сигналът бил подаден на телефон 112 от останалите момчета, които заедно с жертвата скачали от високия бряг в ледената вода, където дълбочината надхвърля 15 м. Районът е забранен за къпане, в близост има нарочни табели, които дават да се разбере че е опасно влизането заради силните течения.  ", "date": "2018.07.04", "title": "Трагедия! Тригодишно дете се удави в Тунджа, доката бащата си купувал цигари "}
{"url": "http://epicenter.bg/article/Prokuraturata-zapochva-proverka-na-KEVR-za-novite-tseni-na-toka-i-parnoto/158372/3/0", "text": "  Проверката идва след като   сезира обвинението, а днес внесе и мотивите за оспорването на решението на енергийния регулатор.   Изискани са всички административни преписки от КЕВР, за да се прецени има ли основание за оспорване на увеличението на цената на тока и парното. Прокуратурата трябва да се произнесе в 30-дневен срок.", "date": "2018.07.04", "title": "Прокуратурата започва проверка на КЕВР за новите цени на тока и парното"}
{"url": "http://epicenter.bg/article/-Motorist-pochina-sled-udar-s-bus/158401/3/0", "text": "Лекарите във варненската МБАЛ \"Света Анна\" не успяха да спасят живота на 23-годишен моторист, приет в лечебното заведение с множество травми след катастрофа в града, съобщиха от Областната дирекция на МВР във Варна, предаде Dir.bg.   Инцидентът е станал вчера около 10:40 часа на ул. \"Янко Мустаков\". 23-годишният мъж, управляващ мотоциклет \"Кавазаки\" без предпазна каска, губи контрол над мотора и се блъска в задната част на микробус \"Форд\", който завива наляво.   При сблъсъка мотористът е пострадал много тежко и е транспортиран в МБАЛ \"Света Анна\" с множество фрактури и рани по цялото тяло.   Тази сутрин, въпреки усилията на лекарите, мъжът е починал.   По случая е образувано досъдебно производство.   При инцидента леко е пострадал и водачът на микробуса (61 г.). ", "date": "2018.07.04", "title": " Моторист почина след удар с бус"}
{"url": "http://epicenter.bg/article/Brat-na-deputat-porachal-sledene-i-poboy-na-ubitiya-danachen-Ivo-Stamenov/158406/3/0", "text": "Специализираната прокуратура повдигна обвинения на четирима участници в организирана престъпна група за рекет, действала на територията на София и други градове в страната от март 2016 г., съобщи \"Канал 3\". Трима от обвинените, в т.ч. ръководителят на групата (който е брат на народен представител), бяха задържани на 3 юли 2018 г. при специализирана операция на ГДБОП и Специализираната прокуратура в София, Приморско и Белово. Четвъртият участник в момента е в Бургаския затвор, където изтърпява присъда за незаконно притежание на оръжие, съобщиха от пресцентъра на специализираната прокуратура.  Според събраните доказателства групата е решавала чрез брутални силови действия (и срещу солидно заплащане) финансови спорове в полза на някоя от страните, поемала е и е изпълнявала поръчки за „наказателни акции“ срещу конкретни хора, или е възлагала изпълнението им на трети лица. Събрани са доказателства, че групата е възлагала поръчки за следене и нанасяне на побой над застреляния на 19 декември 2017 г. в София директор на звено „Фискален контрол” в НАП Иво Стаменов. Сред основните задачи на разследващите дейността на престъпната група е да установят дали нейни участници, или лица, на които са възлагани поръчки за насилствени действия, имат връзка с покушението над данъчния служител.  ", "date": "2018.07.04", "title": "Брат на депутат поръчал следене и побой на убития данъчен Иво Стаменов"}
{"url": "http://epicenter.bg/article/Shefat-na-MVR-iska-da-otnema-lichni-karti-na-potentsialni-begaltsi-ot-Temida-/158409/3/0", "text": "В МВР се готвят законови промени, които да ограничат бягствата на хора, които са арестанти, обвиняеми и към които държавата и съдът имат претенции. Това съобщи в рамките на блицконтрола вътрешният министър Валентин Радев пред депутатите от ресорната комисия, предаде Канал 3.  Повод за думите му беше въпрос, зададен от социалиста Красимир Янков, който го попита колко бегълци са били заловени в рамките на акцията, разпоредена от министъра след бягствата на двамата от софийския затвор, впоследствие убития Пелов в Ботевград и последните два случая на избягали от районните полицейски управления. Министърът на вътрешните работи припомни, че се издирват 1025 бегълци от правосъдието, но не отговори в цифри има ли хванати, освен последните двама.  \"Ние постоянно хващаме, ситуацията се подобрява\", каза за издирваните МВР-шефът.  Радев показа диаграма, според която най-много бегълци от закона и реда е имало през 2008 и 2009 г., когато управляваше тройната коалиция.  \"Някои не ги хващаме веднага, всички да са наясно, които правят тези неща, че рано или късно ще бъдат хванати\", закани се към нарушителите на закона Валентин Радев.  \"Не чух отговор за резултата от акцията\", не остана доволен Янков.  ", "date": "2018.07.04", "title": "Шефът на МВР иска да отнема лични карти на потенциални бегълци от Темида "}
{"url": "http://epicenter.bg/article/Chetiri-miliona-mladi-evropeytsi-sa-bez-rabota/158403/2/0", "text": "Повече от 4 милиона млади европейци не са успели да си намерят работа през 2016 г., а процентът за дългосрочната безработица остава висок. Това сочат данните, събрани в сборник, изготвен от Контактния комитет на върховните одитни институции в ЕС, цитиран от Нова телевизия.  Сборникът „Младежката безработица и интеграцията на младите хора на пазара на труда“ се основава на одитни доклади на българската Сметна палата и на Върховните одитни институции в още 12 държави членки на ЕС.  Сред изводите и констатациите, цитирани в сборника, се посочва, че извършваните проучвания за реализацията и миграцията на завършилите висше образование у нас не са ефективни поради няколко причини, сред които липсата на ясни цели и на регламентирани функции за събиране на информация.  Младежката безработица е сред челните задачи на повечето държави членки на ЕС и европейските институции. Поддържането на високо ниво на заетост е ключова цел от стратегията „Европа 2020“ на Европейския съюз и държавите членки, които инвестират средства в откриването на работни места. Тези инвестиции се подпомагат със средства от фондовете на ЕС.  Сборникът разкрива още допълнителна информация относно последните тенденции в младежката безработица в Европа и ролята на ЕС за борбата с нея.  ", "date": "2018.07.04", "title": "Четири милиона млади европейци са без работа"}
{"url": "http://epicenter.bg/article/Vitseprezidentat-Iliyana-Yotova-shte-prisastva-na-tseremoniyata-po-sluchay-139-godini-ot-sazdavaneto-na-MVR/158411/2/0", "text": "Вицепрезидентът Илияна Йотова ще присъства на церемонията по случай 139 години от създаването на Министерство на вътрешните работи. Церемонията ще се проведе пред Паметника на Незнайния воин на 5 юли, четвъртък, от 10.00 часа. Това съобщиха от прессекретариата на държавния глава.   От 20.00 часа в летен театър „Аполония“ в Созопол Илияна Йотова ще открие XIII Международен младежки фестивал на изкуствата „Музите“.   Многожанровият фестивал, който се провежда под патронажа на вицепрезидента, продължава до 15 юли и събира участници от цял свят.", "date": "2018.07.04", "title": "Илияна Йотова ще присъства на церемонията по случай 139 години от създаването на МВР"}
{"url": "http://epicenter.bg/article/Boyan-Durankev--Balgarskite-pensioneri-sa-izostaveni-kato-toksichni-otpadatsi/158413/2/0", "text": "Голяма част от българските пенсионери остават под чертата на бедността като изоставени токсични отпадъци, които никой не желае. Това каза в предаването „Нещо повече“ на БНР икономистът проф. Боян Дуранкев. В коментара си за актуализираният размер на пенсиите от 1 юли той опроверга тезата, че броят на пенсионерите у нас непрекъснато расте:   „След 2000-та година няма увеличаване на дела на пенсионерите и те би трябвало да получават по-високи доходи, за да изкарат щастливо своите старини. Не бива да ги забравяме с ниски доходи като токсични отпадъци.“   В редица европейски страни пенсионерите получават над 100% от заплатата си след пенсиониране, подчерта Боян Дуранкев и даде примери:   „В Хърватия 129 %, в Турция 100 %, в Холандия 101 %, над 90 процента спрямо доходите си получават даже Индия, Португалия и Италия, а най-ниските доходи спрямо това, което са заработвали хората, в момента са във Великобритания. Средно за ЕС е 71 на сто.   Логиката е много проста – вие сте работили 40 години, така че сте натрупали за следващите 4 или 14 години, които ви остават достатъчно средства, за да живеете добре и по-добре.“   Проф. Дуранкев анализира с какви средства ще разполага получателят на минимална пенсия на ден след увеличението от 1 юли:   „От този момент щастливият български пенсионер с минимална пенсия ще заживее с 6 лв. и цели 92 стотинки. Нещо изключително високо! Как да не замечтае човек да продължи работата си до смъртта си, че и след това?“   В този момент минималната пенсия спрямо минималната заплата е 40%, а средната пенсия спрямо средната заплата – 33%, пресметна проф. Дуранкев. Той отбеляза още, че има тенденция на намаляване на спестяванията в ниските депозитни групи и обратен тренд при високите.   Запитан дали инфлацията ще „изяде“ минималното нарастване на доходите на пенсионерите Дуранкев обясни:   „Много бързо тези пенсии ще бъдат подядени, тъй като хората живеят по т.нар. малка потребителска кошница. Те оцеляват ден за ден. Тази политика на доходите в България, която се прехвърли от времената БСП – Станишев в ерата Борисов 1, 2, 3 с ниски данъци за най-богатите, със същите данъци и за най-бедните – това нещо е срам и позор през 21 век. Не очаквайте с тези увеличения на пенсиите по-щастлив и по-богат живот.“", "date": "2018.07.04", "title": "Боян Дуранкев: Българските пенсионери са изоставени като токсични отпадъци"}
{"url": "http://epicenter.bg/article/Boyko-Borisov--/158414/2/0", "text": "Законопроектът за акциза на цигарите, според който ставката за бездимните цигари и за обикновените, е еднаква, ще бъде изтеглен. Това заяви пред медиите в Солун, след като кацна на летището в града, премиерът Бойко Борисов. Той не скри гнева си, че партия ГЕРБ е обвързвана с \"кой, мой, твой\" и подчерта, че няма да позволи това.   \"Щом тези, които критикуват законопроекта, сред които и Патриотите, искат да го изтеглим, нека така да бъде\", заяви министър-председателят. \"Когато след два месеца дойдат да искат пари от бюджета за следващата година, ще им напомня за това тяхно желание\", предупреди ги Борисов.   Въпросната поправка, която днес скара депутатите и от управляващата коалиция, е в закона за акцизите. Според критиците на проекта той обслужва производителите на традиционни цигари. Законопроектът раздели не само управляващото мнозинство като цяло, но и патриотичната коалиция - от ГЕРБ и НФСБ го подкрепиха, от ВМРО и \"Атака\" бяха против. Против е и опозиционната БСП. \"Когато опозицията ни атакува, има смисъл, разбирам, това ѝ е работата. Няма да го коментирам дори. В случая говорят и нашите коалиционни партньори. Само ще им кажа, че след един-два месеца почваме да гледаме бюджета и ще дойдат с големите си искания за въоръжения, за пенсии, за какво ли не, тогава ще им припомня това\", коментира Борисов пред журналисти.    \"Това, че имало облага за някакъв бизнесмен, или политик от друга политическа сила - това е огромна лъжа, не жълта новина, не фалшива новина, а няма нищо общо с истината. След като искате да дотираме цигари, след като искаме да подаряваме пари от бюджета - защото, като не събираме пари от тези цигари, бездимните - това е загуба за държавния бюджет. С други думи, ние ще дотираме тези чужди компании, които \"патриотите\" подкрепят. Е, и аз ги подкрепям вече!  Разпоредил съм на Цветан Цветанов - или да изтеглят закона, или да направят срещи, няма да се облагат с такива мита, каквито другите цигари, но те също са вредни, да видят как е в другите европейски страни и да е като там\", каза гневно премиерът.   ”Само за разходи се говори. Все едно държавната хазна е каса без дъно и само трябва да бъркаме. Новината, че ще има облага за бизнесмен от предложения законопроект,  е фалшива. Това е огромна лъжа!\", гневно натърти премиерът.   Единственото, което е водило групата на ГЕРБ, за да не дотираме цигари - с огън, без огън, с дим, без дим - на тях пише вредни за здравето, има никотин... И загубата в бюджета е видна. Но се оказва, че освен ГЕРБ за този бюджет никой не мисли. Мислят само за разходи да правим. Дайте за самолети, за танкове, за пенсии, за заплати, полицаи, военни... Бюджетът е каца без дъно, в която всеки гребе\", възмути се Борисов. И продължи с повече конкретика: \"У нас всеки говори за реформа, но в момента, в който да речем да направим нещо в полза на обществото и с тези пари да се дадат повече за други социални или каквито и да е дейности - изведнъж почват: Кой, майка му, леля му... Какво общо има с производството на цигари? Тук става дума за \"Филип Морис\" (производител на iQOS, бездимно устройство има и БАТ, но още не е на българския пазар - б.р. ). Правим този подарък, бедна България подаряваме тези пари, а патриотите като дойдат за бюджета - ще им извадя тези пари, за които говорят. С най-приятелски чувства им го казвам.\" Премиерът обяви, че Българското председателство на Съвета на ЕС е свършило, а с това и толерантността му:  \"Няма повече да оставям ГЕРБ да става тупан. Който няма работа сутринта - излиза и се изказва по нас. Много им стисках зъбите - достатъчно.\" Борисов се впусна в разсъждения как у нас данъците са най-ниски в Европа - 10% върху печалбата и доходите, имали сме най-ниско ДДС от 20% (ако първото е вярно, то за ДДС много може да се спори - б.р.). След това изчисли как растат постоянно разходите - 30 милиона лева \"загуби\" от бездимни цигари, иновативните лекарства досега стрували 60 млн. лв. и т.н. \"Другите партии да си направят сметка, че един ден и те ще управляват. Няма да сме вечни. Но този зверски популизъм няма да излезе на добре. И ще ги бия с тези камъни.\", каза още Борисов След това дойде финансово признание от премиера:  \"Целта ни е била да си попълним бюджета. Разходите отиват с милиард и половина нагоре, а излизаме на минус от събираемостта. Добре, приемам го. Щом ще ме обвързват с някой си - благодаря, няма да го правя\".   \"Бедна България подарява пари на „Филип Морис“! Няма да оставя ГЕРБ да става тупан на всеки, който сутрин няма работа и се изказва по медиите. Председателството свърши, много стисках зъби, но край!\", продължи да се гневи Борисов. Цигарите по новата технология, при която тютюнът се нагрява, но не гори, са производство на известния концерн. Тук ще загубим 30 милиона, пресметна премиерът. \"Нека и другите партии да си направят сметка, че един ден и те ще управляват. С тези камъни ще ги бият по тяхната глава. Целта ни е била да си попълним бюджета. Отиваме на минус – разходите отиват нагоре\", каза още Бойко Борисов.   Изявлението на премиера Бойко Борисов бе при кацането му в Солун.  Борисов участва в четвъртата балканска среща на лидерите на България, Гърция, Румъния и Сърбия. Очаква се Борисов, премиерите на Гърция и на Румъния Алексис Ципрас и Виорика Дънчила и президентът на Сърбия Александър Вучич да разговарят по въпроси, свързани с инфраструктурни проекти в региона.  Първата среща в този формат бе м.г. в резиденция Евксиноград край Варна, втората в Белград, а третата – в Букурещ.", "date": "2018.07.04", "title": "Борисов в Солун: Изтегляме закона за акциза на цигарите! Няма да позволя да бият ГЕРБ като тупан!"}
{"url": "http://epicenter.bg/article/Velentin-Radev-se-hvali--Samo-900-sa-migrantite-v-tsentrovete-u-nas-/158417/2/0", "text": "България няма да стане периферия за настаняване на бежанци. Това няма как да стане, отсече пред медиите вътрешният министър Валентин Радев след участието си в блицконтрол в парламентарната комисия, цитиран от Канал 3.  \"Никакви такива няма да влизат\", отрече всички слухове за връщане на мигранти у нас от Германия и разполагането им в специални центрове по границата.В България в момента в центровете има само 900 мигранти, похвали се Радев.  \"Не се хвалим, това са резултати, държавата ни се справи добре с мигрантите. И вижте колко са малко!\", добави той.  МВР-шефът дори призна, че го е страх да назовава цифри, при положение, че оттук са минали поне 60 000, а само в Гърция има над 50 000 мигранти.  \"Европа трябва да опази границите си. Най-чувствителната сухопътна граница е между България и Турция. И всякакви такива, които идват... да, ние сме задължени по международни конвенции, ООН ни наблюдава, ние сме състрадателни, ние сме добри хора\", добави той и обясни, че ще направим необходимото само за бягащите от война.  \"И сега в момента държавата ни освобождава, вие не го чувате това, с десетки хора качваме на самолетите и ги връщаме в държавите по произход. Афганистан примерно да спомена\", разказа министърът. Радев призна, че официално чуваме за нулев мигрантски натиск по границата с Турция, но мигрантите се опитвали да влязат. Обаче министърът веднага се обаждал на колегата си в Турция и се вземали мерки.  Вече сме усвоили на 75% предоставените от ЕС 160 млн.  \"Накичваме границата с допълнителни технически средства и няма да позволим никой нелегален или който иска, да премине. И някъде, ако преминат, проследяваме ги и хващаме, включително и каналджиите. Това правим и не ние, Фронтекс ни казват браво\", похвали се още вътрешният министър.  ", "date": "2018.07.04", "title": "Велентин Радев се хвали: Само 900 са мигрантите в центровете у нас "}
{"url": "http://epicenter.bg/article/Borisov-pusna-vav-feysbuk-momenti-ot-nachaloto-na-sreshtata-v-Solun/158418/2/0", "text": "Четвърта четиристранна среща на правителствените ръководители с колегите от Гърция, Румъния и Сърбия. Започна Съветът за сътрудничество на високо равнище между България, Гърция, Румъния и Сърбия. С Алексис Ципрас, Виорика Дънчила и Александър Вучич обсъждаме ускоряването на съвместните инфраструктурни проекти и задълбочаването на регионалната стабилност. Това написа във фейсбук премиерът Бойко Борисов и пусна клипче от началото на балканския форум. И така се \"отчете\" в социалната мрежа.   На кадрите се вижда как домакинът - премиерът на Гърция Алексис Ципрас посреща гостите си. В балканската среща участват още премиерът на Румъния Виорика Дънчила и президентът на Сърбия Александър Вучич. Това е четвъртата среща в този формат. Началото бе поставено миналото лято в резиденция Евксиноград.   От кадрите става ясно още, че Борисов разказва на Ципрас за посещението си на Атон и за ремонта на българския манастир \"Св. Георги\". Малко по-късно премиерът пусна втори клип във фейсбук от началото на разговорите.      ", "date": "2018.07.04", "title": "Борисов пусна във фейсбук моменти от началото на срещата в Солун (ВИДЕО)"}
{"url": "http://epicenter.bg/article/Balgariya--Gartsiya--Sarbiya-i-Rumaniya-obsadiha-zasilvane-na-transportnite-vrazki-v-regiona-/158420/2/0", "text": "На четиристранна среща между министрите на транспорта на България, Гърция, Сърбия и Румъния беше обсъдено засилване на сътрудничеството между страните за подобряване на транспортната свързаност в региона. Срещата се провежда в рамките на официалното посещение на министър-председателя Бойко Борисов в гр. Солун, съобщиха от правителствената информационна служба.  Министър Ивайло Московски представи пред своите колеги напредъка по основните пътни и железопътни проекти, както и внедряването на система за електронно таксуване по българските магистрали. Той посочи, че се очаква системата да влезе в експлоатация за автомобили до 3,5 тона през януари 2019 г., а за автомобили над 3,5 тона – до август 2019 г. Министрите коментираха, че ключов момент е постигането на оперативна съвместимост на системите за таксуване в съседните държави. Московски уточни, че това е заложено като изискване в тръжната документация и предстои процедура за избор на доставчик на европейската услуга за електронно пътно таксуване.  В рамките на четиристранната среща министрите обсъдиха изграждането на мултимодалния коридор Солун – Кавала – Александруполис – Бургас – Варна – Русе, както и евентуалното включване на Румъния в това направление. Министър Московски посочи, че с разширяване на териториалния обхват на коридора се увеличава неговата рентабилност и по тази причина Европейската комисия е дала препоръки за присъединяването на Румъния към проекта.  По отношение на трансграничните пътни и железопътни връзки Ивайло Московски заяви, че страната работи активно за изграждането на възможно най-голям дял пътища и жп линии, които ще осигурят транспортната свързаност със съседните държави и ще засилят търговките и икономически връзки. Той изтъкна, че нуждата от инвестиции е огромна, както в жп, така и в пътния сектор, и очакванията на правителството са след въвеждането на по-справедлив модел на тарифиране по българските пътища, транспортният сектор да се балансира.  ", "date": "2018.07.04", "title": "България, Гърция, Сърбия и Румъния обсъдиха засилване на транспортните връзки в региона "}
{"url": "http://epicenter.bg/article/Gramotevichna-burya-i-gradushka-udariha-Sofiya--VIDEO--/158421/2/0", "text": "Гръмотевична буря, придружена с градушка и проливен дъжд, се разрази над София. Градушка с големината на лешник падна в кв. \"Младост\" 3, ж.к. \"Дружба\" и в района на бул. \"Цариградско шосе\", съобщи NOVA.  Силен дъжд валя в цяла София, но най-вече в районите „Кремиковци“, „Искър“, „Слатина“, „Витоша“. Екипи на дирекция „Аварийна помощ и превенция“ се отзоваха на сигнали за завиряване в район „Искър“ и „Слатина“, както и за паднали клони.  Временно бе променен маршрутът на автобуси 8 и 14. Причината е завиряване на моста на Гара Искър. Автобусите са пренасочени по „Искърско шосе“, бул. \"Христофор Колумб“ и ул. “Неделчо Бончев“ и по маршрута си. Временно бе спряно и трамвайното движение по линия 10 през „Триъгълника“ заради аварирал трамвай.  През следващото денонощие времето се очаква да остане неустойчиво. През нощта на места, главно в Централна България, ще продължи да има краткотрайни валежи и гръмотевици, а утре в централните и източните райони, както и в Рило-Родопския масив. По-значителни ще са явленията, по-късно след обяд, в Източна България и Родопската област. Ще има и градушки. Максимални температури между 28 и 33 градуса, сочи прогнозата на НИМХ-БАН.  ", "date": "2018.07.04", "title": "Гръмотевична буря и градушка удариха София (ВИДЕО) "}
{"url": "http://epicenter.bg/article/Tehnicheska-ili-choveshka-greshka-e-v-osnovata-na-obarkanite-rezultati-sled-VII-klas-/158422/2/0", "text": "Техническа или по-скоро човешка грешка доведе до притеснения за седмокласници и техните родители вчера – все още не е ясно, защото проверката на Министерството на образованието продължава да тече, предаде бТВ.  Заради грешката в системата на образователното министерство Технологичното училище „Електронни системи” се озова на 28 място в списъка с най-добрите училища в столицата, а след корекцията – на четвърто.  Днес записването на бъдещите осмокласници започна без проблеми, въпреки че родители и ученици все още са шокирани от вчерашната случка. Класираните ученици са над 8256, а свободните места, които остават след първия етап на класиране са общо 729. Второ класиране излиза на 12 юли.  В центъра, където въвеждат данните на учениците, забелязват грешката едва след сигнали на притеснени родители. От софтуерната фирма, създала програмата за балообразуването, са категорични, че няма системна грешка.  От образователното министерство също смятат така.  Ако има човешка грешка, съответният служител ще понесе отговорност.  От министерството са поискали писмени обяснения на свои служители и заради други гафове от тазгодишната сесия на матурите, като сбърканата задача 7 по „Български език и литература” и сбърканата задача 18 по математика.  Предстои да се вземе решение за съответното наказание.  ", "date": "2018.07.04", "title": "Техническа или човешка грешка е в основата на обърканите резултати след VII клас (ВИДЕО)"}
{"url": "http://epicenter.bg/article/Borisov-v-Solun/158424/2/0", "text": "Поздравления за българското председателство на Съвета на ЕС от всички участници получи премиерът Бойко Борисов на Четвъртата  четиристранна среща на правителствените ръководители от България, Гърция, Румъния и Сърбия в Солун.   Гръцкият премиер Алексис Ципрас го поздрави специално за това, че българското председателство всъщност се е превърнало в балканско и му пожела: \"Следващия път да направиш сесия на ООН!\"   \"Първо да поздравим Солун, защото тук преди 15 години България и Румъния получиха покани за членство в ЕС. Много е важно да имаме памет, когато нещо добро се направи на Балканите, защото обикновено се мразим. Радвам се, че колегите казаха, че сме направили балканско председателство. Не проявихме егоизъм!\" Това заяви премиерът Бойко Борисов на пресконференция след  срещата.   Дадохме възможност всяка една от балканските държави да се представи пред 28-те от ЕС достойно, със своите постижения. Освен това не разделихме Западни с Балкани.Направихме едно наистина балканско председателство, без никакъв егоизъм. Вярно, това в България някои не го разбират, но ние дадохме шанс на всяка една балканска държава да се представи достойно пред ЕС. Има нещо много важно. Ние с Гърция и Сърбия може много да настояваме Сърбия да бъде приета в ЕС, но има няколко неща, които трябва да изпълняваме заедно. Да вдигаме брутните вътрешни продукти, да увеличаваме доходите. Как може да стане това? Чухме президента Вучич, който каза, че няма път между Сърбия и Румъния. Между България и Румъния има един мост на 600 км. В Будапеща има седем моста. Това трябва да бъдат общите ни цели. Да развиваме транспортните коридори и инфраструктурите. За това днес тук бяха и транспортните министри\", разкри той.   \"Обсъждахме и идеята да се създаде единна структура - \"едно гише\" на Балканите, където да бъдат обработвани документите на камионите. Ако това не стане, ще задръстим Балканите с тирове и стока. Важното е да прекарваме стоки, а не мигранти през нашите граници. За това максимално бързо трябва да започне изграждането на мултимодалния коридор Солун – Кавала – Александруполис – Бургас – Варна – Русе, като задължително включим и Румъния\", категоричен беше Борисов и добави, че септември в България ще се проведе нова среща на високо равнище в същия формат.   Борисов изтъкна важността на регионалните инфраструктурни проекти за европейското бъдеще на региона, като даде пример с мостовете на Дунав. Борисов изтъкна, че балканските страни ще бъдат свързани със стабилна транспортна система.  \"До септември трябва нашите министри да ни представят проекти, да имаме предписано финансирането - Бургас - Александруполис и другите лотове... С Румъния говорим за втори мост на Русе. Но този трафик - на Видин - той е четири пъти по.голям, отколкото сме го планирали,\" подчерта премиерът.  \"Истинското балканско съревнование е да покажем кой повече е вдигнал заплатите, брутния вътрешен продукт, а не кой колко танкове или изтребители има\", отбеляза Борисов.  Премиерът подчерта, че България винаги е толерирала приемането на Сърбия в ЕС.  \"Постигнахме съвместно да се даде път и на Албания и Македония. Сърбия затваря все повече глави. Скопие и Атина се разбраха, София и Скопие се разбраха. През септември ще имаме пак работна среща и тогава министрите ще се подготвят с конкретика. А на срещата в Белград ще включим и енергийните министри. Благодаря ти, Алексис! Караме напред с румънското председателство. Ще подкрепяме и Себастиан Курц, за да вървим заедно всичките\", завърши Бойко Борисов.    Съветът за сътрудничество на високо равнище с участието на Борисов,  Алексис Ципрас, Виорика Дънчила и Александър Вучич обсъди ускоряването на съвместните инфраструктурни проекти и задълбочаването на регионалната стабилност.   Това е четвъртата среща в този формат. Началото бе поставено миналото лято в резиденция Евксиноград. Следващата среща ще е през септември във Варна, обяви Ципрас.    ", "date": "2018.07.04", "title": "Ципрас към Борисов: Браво за председателството, следващия път да направиш сесия на ООН (ВИДЕО)"}
