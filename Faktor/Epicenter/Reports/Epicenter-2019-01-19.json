{"url": "http://epicenter.bg/article/V--Radev--Rumen-Radev-be-frontmenat-za-F-16--ne-vizhdam-argumenti-za-smyanata-na-pozitsiyata-mu--VIDEO-/173302/2/0", "text": "„Още от 2012 г. аз съм убеден, че трябва да вземем Ф-16. И тогава щяхме да вземем втора ръка Ф-16. Даже бяхме на една крачка с мое участие да го вземем от Португалия”. Това обяви доскорошният министър на вътрешните работи и бивш зам.-министър на отбраната Валентин Радев в предаването „Офанзива с Любо Огнянов” по Канал 3 за избора за старт на преговори за закупуване на Ф-16 за нов боен самолет за Военновъздушните ни сили.  Той припомни въпросния случай от 2012 г. и отново обяви, че президентът Румен Радев, тогава ръководител на ВВС, всъщност е бил за американския изтребител.  „И тогава имаше една комисия. Начело на програмния екип бе именно ген. Радев. И тогава всички бяха за Ф-16, а той бе фронтменът. И затова се питам какво се случи за 6 години и не виждам аргументи защо си сменя позицията. И вече го казах – вярвам на генерал Радев, но не и на политика Радев”, каза Валентин Радев.  Според депутата от ГЕРБ липсата на реакция от страна на държавния глава след решението на парламента за Ф-16 показва, че президентът няма аргументи.  Валентин Радев смята, че единственото обяснение на летците в полза на „Грипен” се дължи на това, че желанието им е веднага да се сдобият с нов изтребител. По думите му при подобна сделка обаче дори и летците не могат да бъдат най-големите експерти.  „Защото има и политика в това решение”, изтъкна Радев  „Кой в България се е занимавал с такава голяма инвестиция. Това е най-голямата след АЕЦ Козлодуй. ГЕРБ застана зад тази позиция – да се закупи бойно средство. И точно това правим – закупуваме бойно средство.  Никой не е участвал в подобни дейности. ГЕРБ сме направили така, че над 50 милиона отиват в Министерски съвет. 100 милиона за отбрана.  Те (БСП и Румен Радев) отиват в детайли сега за поточната линия. Те изобщо не отчитат, че ще купуваме от държава, която е най-големият производител на самолети. А има и други невидими неща – системи, обучение и т.н. Всичко получаваме от САЩ”, добави Валентин Радев.  Относно критиките, че отбраната ни на въздушното пространство всъщност би била по-ефективна, ако се инвестира в ракетни бази той коментира:  „Решението вече е взето – купуваме самолет. Ако почнем да се връщаме назад, тогава можем да кажем - за ракетни бази. Но тогава ще попитаме и защо да не инвестираме а Сухопътни войски, защото миграцията и тероризмът са най-големият бич за Европа”.  Той призна, че се е изненадал от решението на Валери Симеонов да не подкрепи избора за Ф-16, но е категоричен, че управляващата коалиция между ГЕРБ и „Обединени патриоти” е стабилна.  „Според мен коалицията е стабилна и най-важното в това управление е прозрачността. И например Валери Симеонов - той малко е краен, но е открит”, каза Радев.  ", "date": "2019.01.19", "title": "В. Радев: Румен Радев бе фронтменът за Ф-16, не виждам аргументи за смяната на позицията му (ВИДЕО)"}
{"url": "http://epicenter.bg/article/Mihail-Konstantinov--Otpadaneto-na-zabranata-za-publikuvane-na-rezultati-v-izborniya-den-e-pravilno/173259/2/0", "text": "Отпадането на забраната за публикуване на резултатите в изборния ден е правилно. Това каза пред Радио „Фокус“ анализаторът и специалист по избори проф. Михаил Константинов.  Той уточни, че против подобна мярка ще бъдат малките партии, защото ако техният резултат е нисък към средата на изборния ден, техните привърженици няма да гласуват за тях, за да не загубят гласа си.  „Да отпадне забраната е правилно. Много причини има в тази посока. Една от тях е, че този път ще знаем кой стои зад прогнозите, защото социологическите агенции ще застанат със своите имена. В момента пак се публикуват тези прогнози, но се правят някакви циркове – класират се книги, песни и т.н. и читателят или зрителят не знае кой стои зад тази информация. Сега ще имаме информация и автора. Това е важно,“ подчерта експертът.  Проф. Константинов каза още, че основният проблем, който политическата класа не иска да разреши, е изчистването на избирателните списъци от т. нар. „мъртви души“ и добави, че решението на проблема е във въвеждането на активната регистрация на избирателите.  ", "date": "2019.01.19", "title": "Михаил Константинов: Отпадането на забраната за публикуване на резултати в изборния ден е правилно"}
{"url": "http://epicenter.bg/article/Provali-se-vazmozhnostta-Borisov-da-se-vidi-na-chetiri-ochi-s-Pompeo-v-Davos-/173264/2/0", "text": "Премиерът Бойко Борисов няма да може да се срещне с американския държавен секретар Майкъл Помпео в Давос на Световния икономически форум. Президентът на САЩ Доналд Тръмп отмени пътуването на американската делегация за Давос заради продължаващата криза с бюджета, информираха световните агенции. Форумът ще се проведе от 21 до 25 януари в швейцарския курорт. „За това, че 800 000 забележителни американски служещи не получават заплата, както и за да осигури работа на своя екип на нужното равнище, президентът Тръмп отмени пътуването на своята делегация за Световния икономически форум в Давос, Швейцария“, се казва в съобщението.  Отначало се очакваше Тръмп да ръководи делегацията, но на 10 януари той написа в Туитър, че отменя тази своя визита заради ожесточени спорове между Белия дом и Конгреса за контрола на американско-мексиканската граница.  След това двама представители на администрацията заявиха, че делегацията ще се ръководи от министъра на финансите Стивън Мнучин и държавния секретар на САЩ Майкъл Помпео. В нейния състав трябваше да влязат търговският министър Уилбър Рос, представителят на САЩ за търговските преговори Робърт Лайтхайзър и Крис Лидл, заместник ръководител на екипа в Белия дом по политическите въпроси.  Така се провали възможността българският премиер Бойко Борисов, който ще води нашата делегация, да се види на четири очи с Майкъл пемпео. Двамата трябваше да обсъдят редица теми, като основната трябваше да бъде сделката за изтребителите Ф-16.  Пред бТВ бившият ни посланик в Швейцария Меглена Плугчиева изтъкна, че на предстоящия Световен икономически форум тази година няма да присъстват ключови фигури като Доналд Тръмп, Еманюел Макрон, Тереза Мей. Плугчиева, която в момента е посланик в Черна гора, цитира коментар от швейцарски вестник, който именно поради отсъствията на ключови световни лидери е обявил, че Давос тази година ще бъде като парти за рожден ден, но без участието на рожденика.  „В същото време ми се ще да считам, че Давос ще продължи да играе ключова роля като форум за стратегическа визия за развитието на света”, изтъкна Плугчиева. Тя отбеляза, че форумът дава възможност за много неформални срещи.  ", "date": "2019.01.19", "title": "Провали се възможността Борисов да се види на четири очи с Помпео в Давос "}
{"url": "http://epicenter.bg/article/Iliyana-Yotova--Tvardiyat-Brekzit-nosi-mnogo-tezhki-posleditsi-i-za-Balgariya-/173267/2/0", "text": "Твърдият Брекзит носи много тежки последици и за ЕС, и за Великобритания и за България. Това каза вицепрезидентът Илияна Йотова в предаването „Седмицата“ по Дарик радио.  „Може би повече и от 200 хил. българи са във Великобритания, но нямаме никакъв поглед и никаква политика до този момент към хората, в условията на един твърд Брекзит, който е все по-вероятен. Всъщност, след 2 дни ще стане ясно какъв ще бъде план „Б“, който министър-председателят Тереза Мей, ще предложи понеделник в понеделник (на 21-ви). Тя трябва да каже какво е новото ѝ виждане и новите варианти, както и офертата към европейските институции“, подчерта вицепрезидентът Илияна Йотова.  „Не искам да правя сравнения дали нашите съграждани трябва да се върнат, или да останат, защото тези сравнения са опасни. Само преди два дни двете големи страни в Европа - Франция и Германия, от които Германия гласува специален закон при твърд „Брекзит“ - какво става със сънародниците във Великобритания, а Франция задели на първо четене 50 млн. за французите, които живеят там“, заяви вицепрезидентът, като допълни, че информационната кампания е инструментариум и тя е нещо задължително, което така или иначе трябва да върви и хората да се ориентират до колкото могат.  „При тези 200 хил. условно пребиваващи българи във Великобритания, само около 90 са регистрирани“, заяви вицепрезидентът, като попита как ще се направи информационна кампания, като за всички останали и дори българската държава няма информация къде са те.  „По-скоро трябва да има конкретна стратегия, а защо не облечена в решение на Народното събрание - как да дадем условия на тези българи да се върнат обратно в България и какво ще срещнат те, връщайки се тук. Нима рискът от трайно безработни е преминал? Каква е социалната инфраструктура на тези хора и как ще се вместят в нашата социална система“, каза Йотова.  По думите ѝ трудовият стаж ще бъде признат на българите в Англия, защото Великобритания все още е държава членка в Европейския съюз, но проблемът е, че една част от хората работят на черно и именно за това трябва да има мерки. А относно програмата и стратегията за връщането на българите от чужбина, тя заяви, че това не може да бъде измислено в един кабинет лабораторно, защото за това е необходимо съгласието и на българския бизнес.  „Има достатъчно неправителствени организации, като например Стопанската камара, която трябва да излезе със своя анализ пред правителството и тези, които взимат решение да кажат от каква работна ръка има нужда българският бизнес. Непрекъснато говорим, че не ни достигат хора в някои позиции, че има остър дефицит на работна ръка в България. Второ, какво ще бъде нашето предложение към тези хора? „Елате в България, защото:..“. Но на този етап има само многоточие и нищо повече. И на следващия и най-важен въпрос трябва да си отговорим категорично ясно - искаме ли тези хора да ги стимулираме да се върнат в България или искаме да си останат там и да си живеем тук сами и самодостатъчни за себе си“, посочи вицепрезидентът, като подчерта, че има цялостна българска политика.  „Има грешна политика, защото не трябва да бъдем наивници. Една част от тези хора ще останат, а друга част от тези български граждани ще се преместят в друга страна в ЕС, защото имаме хора на много високи позиции, които са в този глобален свят и ще изберат клона на същата фирма във Франция или в Полша, например. Но една част от тях ще се замислят дали да не се завърнат в България и за това мисля, че трябва да се погрижим за тях“, каза още тя.  По думите ѝ по отношение на фармацията и двустранните икономически отношения, това е голям дял и може да се замисли за нещо друго в парламента, защото специалната стратегия и заделените пари за това, вероятно на българската държава ще се наложи и за един определен период от време да компенсира цените.  „Твърд Брекзит означава митнически такси, непременно поскъпване на медикаментите и тези луфтове ще трябва да се обират в един момент. Аз за това казвам, че е въпрос на цялостна визия и подготовка на страната, а не само да се плъзгаме по линията дали ще се върнат българите или не“, подчерта Йотова.  „От няколко дни в политическа посока, останалите страни в ЕС залагат буквално на твърд Брекзит. Имаше едно погрешно схващане, че интересът на ЕС е в споразумението. Като виждам реакциите на големите страни в Европа, имам някакво тайно усещане, че потриват ръце и чакат да няма споразумение“, коментира Йотова и уточни, че оттук нататък неизвестните са много.  „Според мен този екип, който правеше преговорите през тези две години с Барние и съответно ЕС, се оказа на недостатъчно ниво в моите очи. През тези 2 години г-жа Мей имаше достатъчно време да понаобиколи онези страни, в които образът на кралицата все още доминира. Самият факт, че е разделено английското общество, е показател“, каза още Илияна Йотова.   България трябваше категорично да постави на масата пакета „Мобилност“ още при посещението на президента Макрон във Варна, каза още вицепрезидентът.  „Не бих го определила като победа, а като глътка въздух, защото все още няма никакво решение. Ще бъде прецедент за европейските правила, ако въпреки отказа от гласуване и неприемане на две от директивите или досиетата в един пакет от три, бъдат взети насилствени решения да се вкарат в пленарна зала без одобрение на съответната транспортна комисия. Моята информация е, че в понеделник или вторник координаторите на политическите партии, ще вземат решения за процедурата какво да правят оттук нататък. Това е типичен пример как Европа не разбра защо хората гласуваха за излизане от ЕС във Великобритания“, заяви Йотова.  „Когато има груба демонстрация на двойни стандарти, незачитане на интересите и правата на всички държави в ЕС, нежелание за търсене на компромис, за каква солидарност и ценности говорим? Според мен трябва да се отложи това досие. Смятам, че България направи няколко съществени пропуска в това отношение“, допълни вицепрезидентът. Според Йотова това са стари директиви и регламенти от 2006 г., които сега са допълнени с тези нови текстове, които са лобистки и по отношение на конкретни кръгове в бизнеса в Европа, както и на съответните страни.  „Още тогава страната ни трябваше да потърси своите естествени съюзници, които имат същите проблеми. Втората ни грешка беше при идването на президента Макрон във Варна, когато повече се говореше другата спорна за нас директива за командироването, а частта за превозвачите беше косвено засегната. Още тогава трябваше категорично на масата да бъде поставен пакетът „Мобилност“ и ясно да се разбере каква е позицията на България, че ние ще защитаваме и ще търсим други, които са в нашата ситуация“, допълни тя.  Според нея третият пункт на изоставане е бил по време на нашето председателство и това за нея е била най-благоприятната почва.  „Темата за превозвачите трябваше да бъде в първите 4 конкретни приоритета, които държавата постави. Други две големи грешки са темата за Шенген и за мониторинга. Демонстрирахме ниско самочувствие и страх да се поставят с цялата острота“, каза още Илияна Йотова.  ", "date": "2019.01.19", "title": "Илияна Йотова: Твърдият Брекзит носи много тежки последици и за България "}
{"url": "http://epicenter.bg/article/Georgi-Markov-za-izborite-prez-2019-g--BSP-shte-kazva--GERB-shte-pokazva-/173268/2/48", "text": "\"БСП ще казва, ГЕРБ ще показва\" - така депутатът от управляващата партия Георги Марков очерта в студиото на \"Денят започва с Георги Любенов\" по БНТ политическата перспектива у нас през тази година, когато предстоят два вида избори - за Европарламент и за местни органи на властта.  Що се отнася до перспективите за нов Европарламент, Марков прогнозира трудни избори както за ПЕС, така и за ЕНП. Той обаче не изключва в след изборите там да попаднат представители на крайни, популистки партии от европейските страни.  Марков не одобрява \"размиването на граници\" между ЕНП и ПЕС чрез коалиционни управления, както в Германия и в други държави, тъй като това би отслабило шансовете за победа на ЕНП. Въпреки това той се надява, че през май ЕНП ще победи.  Георги Марков припомни и успехите на правителството в изграждането на инфраструктурата - магистрали, втори мост на Дунав, спортни зали в големите градове на страната, градинки, спортни съоръжения, \"метрото от \"Люлин\" до \"Младост\", на което се возят и социалистите\".  ", "date": "2019.01.19", "title": "Георги Марков за изборите през 2019 г.: БСП ще казва, ГЕРБ ще показва "}
{"url": "http://epicenter.bg/article/Protest-sreshtu-vinetkite--Zhiteli-na-shumenski-kvartali-otkazvat-da-plashtat-za-patya-do-grada--VIDEO--/173270/2/0", "text": "Жители на шуменски квартали излязоха на протест срещу винетките. Те отказват да плащат за преминаването по републикански път, по който стигат до града, предава бТВ.  Изискването за винетка засяга стотици шофьори от кварталите „Мътница” и „Макак”. Те са граждани на Шумен, но за да стигнат до града, пътуват и по републикански път.  Димитър Димитров живее в квартал „Макак”, но работи в Шумен. „Аз съм на работа, редовно отивам и се връщам с колата. Досега не са ми искали винетка”, заяви той.  Квартал „Макак” се намира на около 2 километра от Шумен, но пътят между тях е републикански.  Общината също иска винетката да отпадне. „Това е една част от Шумен. Ще настояваме в най-кратък срок проблемът да се реши”, коментира кметът на града Любомир Христов.  От пътната агенция обясниха, че преди да се предприемат действия за отмяна на винетките или промяна на собствеността на пътя в общинска, трябва да има такова решение на Общинския съвет. Той ще разгледа въпроса в края на месеца.  ", "date": "2019.01.19", "title": "Протест срещу винетките: Жители на шуменски квартали отказват да плащат за пътя до града (ВИДЕО) "}
{"url": "http://epicenter.bg/article/Velizar-Shalamanov--Balgariya-bi-mogla-da-razpolaga-s-F-16-predi-lyatnata-vakantsiya-/173271/2/48", "text": "България би могла да разполага с F-16 преди лятната ваканция. Това каза за обзорното предаване „Метроном“ на Радио „Фокус“ министърът на отбраната в служебното правителство на Георги Близнашки и член на Атлантическия съвет на България Велизар Шаламанов.  Той обясни, че след ваканцията, с приближаването на предстоящите местни избори, парламентът може да има проблеми с вземането на решения в срок.  \"България трябва максимално бързо да изпрати писмо заявка за придобиване на F-16 до САЩ. В рамките на 3-4 месеца след това САЩ трябва да изпрати до България писмо с приемане на предложението. Това е и договорът, който страната ни трябва да подпише и ратифицира. Следващата критична стъпка е да бъде платена цялата сума по договора, за да започнат първите стъпки на изпълнението\", обясни той.  Велизар Шаламанов обясни, че този проект за превъоръжаване е сложен и за доброто му решение е необходимо създаване на силен програмен офис, който да води преговорите със САЩ и след подписването на договора да стане съвместен офис за цялостна трансформация на ВВС и армията.  \"F-16 е най-добрият самолет във военно-технически и стратегически план. Предстои подготовка на пилотите ни за управлението на такъв самолет\", каза още той.  ", "date": "2019.01.19", "title": "Велизар Шаламанов: България би могла да разполага с F-16 преди лятната ваканция "}
{"url": "http://epicenter.bg/article/Lekar-s-shokirashti-danni--20--ot-balgarite-stradat-ot-trevozhni-i-depresivni-razstroystva-/173272/2/0", "text": "20% от населението боледува от тревожните и депресивни разстройства във вида от лека до умерена степен на тежест. Като тежките влизат в групата на голямото депресивно разстройство и са в друга група. Това каза в интервю за Агенция „Фокус“ д-р Владимир Наков, главен експерт по психично здраве от Национален център по обществено здраве и анализи (НЦОЗА), за най-честите психични разстройства и създаването на регистър за психично болните.  „Те могат да бъдат успешно амбулаторно лекувани. А най-честата диагноза в центровете за психично здраве са пациенти, които са с диагноза шизофрения - близо 40%. Това е първата група заболявания, тъй като това не е само едно заболяване, а група от заболявания. Следващото най-често срещано заболяване е разстройството на настроението или т. нар. афективни разстройства, като те са около 20%“, заяви д-р Владимир Наков, като подчерта, че около 2/3 от хората, които постъпват в центровете за психично здраве, имат такъв тип проблеми.  „Това са т. нар. тежки психични разстройства или психози - шизофрения или биполярно психично разстройство. В биполярното психично разстройство са включени и депресивните разстройства“, допълни още той.  До момента фигурираше един член от Закон за здравето, който регламентираше създаването на регистър. Той е неприложим, защото в неговия вид, искането беше да се използва за нуждите на полицията, а това е неприемливо, обясни д-р Владимир Наков.  „Това, което е като наше предложение, от Националния център по обществено здраве и анализи, е отпадането на този член и включването на нов, който да е само за хората, които са боледували опасно, защото когато говорим за психични заболявания, те са една много голяма група“, посочи д-р Владимир Наков.  „Така или иначе, вече има нещо подобно, като такъв регистър, където са хората, които са настанявани на задължително лечение, поради опасност за себе си и околните, и такива данни има във всяко едно съдилище, а и би трябвало да има, защото там се водят регистрите за делата, които се случват\", обясни експертът.  \"Но хората, които са настанени на задължително лечение, след извършване на правонарушение са били насочени към болница за лечение. Такъв тип са хората, които са признати за невменяеми или които са станали невменяеми след произнасяне на присъдата. Има такива категории, но те отново са със съдебно решение и насочени към психиатрично лечение\", заяви д-р Наков.  \"Нашата идея е хората, които потенциално са оценени като опасни или са били такива - да фигурират в такива регистри и те да не служат за нуждите на полицията, а да бъдат използвани най-вече за медицински цели, с цел да бъдат обгрижвани много по-добре. Тези, които веднъж вече са идентифицирани като опасни“, допълни още той, като подчерта, че това е основната превантивна роля - да не се повтаря опасното поведение и боледуване на тези хора.  ", "date": "2019.01.19", "title": "Лекар с шокиращи данни: 20% от българите страдат от тревожни и депресивни разстройства "}
{"url": "http://epicenter.bg/article/Zhestok-poboy-na-ozhiven-bulevard-vav-Varna-zaradi-neprilichen-zhest-/173257/3/0", "text": "Неизвестни пребиха Ивелин Илиев и приятелката му Катрин. Заради неприличен жест те бяха нападнати с юмруци, ритници и метален бокс от няколко момчета на варненски булевард.  „Не познавам нападателите ни, но те бяха брутални”, разказа в ефира на Нова телевизия и „Събуди се” младият мъж. Биячите извадили Ивелин през страничния прозорец на колата му, а Катрин ударили с бокс, докато тя седяла в автомобила.  Свидетел на случилото се разказа, че излизал от ресторант, когато видял как четирима мъже ритат падналия на земята Ивелин. По случая е образувано досъдебно производство.  Ивелин и Катрин са категорични, че ще съдят нападателите си.  ", "date": "2019.01.19", "title": "Жесток побой на оживен булевард във Варна заради неприличен жест (ВИДЕО)"}
{"url": "http://epicenter.bg/article/Kamarata-na-stroitelite-v-Balgariya-se-obyavi-sreshtu-falshivite-novini-i-za-izsvetlyavane-na-bransha/173261/4/0", "text": "На първата си за годината пресконференция Камара на строителите в България (КСБ) се обяви срещу дезинформацията и фалшивите новини и увери, че застане зад всеки един нейн член. От Камарата представиха статистическите данни на строителния сектор през изминалата година. Тяхната статистика показва, че фирмите, които се занимават със строителна дейност са около 20 хил., а в регистъра са вписани само 5025, предаде Агенция \"Фокус\".  По думите на инж. Мирослав Мазнев, изпълнителен директор на Камарата на строителите в България, 15 хил. от тези, които изпълняват строителна дейност, са нерегламентирани. Именно за това от КСБ искат да се наложат промени в Закона на устройството за всички фирми в строителния бранш и те да бъдат вписани в регистър.  \"Разчитаме, че с голяма част от законовите промени, повечето от тях ще бъдат вкарани в т. нар. „бял сектор“, заяви инж. Мирослав Мазнев. „Всеки трябва да носи отговорността за извършената от него работа. В момента каквито и грешки да има, накрая се предписва на строителя. Не само ни се предписва на нас, но и носим страшно много финансови ангажименти и отговорности за изпълнението на обекта. Нашето виждане е, че не може да е отговорен само един участник, а всеки един трябва да носи отговорността и това безспорно ще доведе и до по-големи финансови изисквания към всички участници“, допълни инж. Мазнев.  От строителния бранш искат, също така, и промени и в Закона за устройството на територията, както и строителите да предлагат разрешенията за строеж да преминават през идеен проект.  Статистиката към 9-месечието на 2018 година показва, че строителната продукция е с 10,4% ръст спрямо 2017 година. Тя показва още, че сградното строителство, което е в размер на 5 млрд. 527 млн. лв., има ръст 11,7%, инженерното строителство с обем от 4 млрд. 242 млн. е имало ръст 8,8%. Започнато е строителство и на нови сгради - 4790, което показва малък спад в сравнение с идващата година. А въведените в експлоатация новопостроени жилищни сгради са 1 592, с ръст 2,6%.  Данните на КСБ показват, че са сключени договори по обществени поръчки - 2038, на стойност 1 млрд. 658 млн. лв., което показва ръст от 11,3 на бр. и ръст 0,2 от стойността. Като цели, които от строителния бранш си поставят за 2019 година, са да се увеличи инженерното и сградното строителство. „Ние от строителния бранш сме изправени пред сериозни предизвикателства и много сериозни обеми, които би трябвало да успеем да организираме и да се мобилизираме, за да отговорим на очакванията на възложителите“, заяви изпълнителен директор на КСБ.  На брифинга инж. Мирослав Мазнев обърна внимание и на проблемите в бранша, сред които е ниската средна месечна заплата за строителите в България, която е в размер на 864 лв. \"В една лоша разработка на цените за строителната продукция в някои европейски страни и по-условно тези от Източна Европа, ние сме в пъти с по-ниски работните заплати. Това е нещо, върху което ние от Камерата работим, с различни промени в нормативни документи и изисквания, както и в изваждането на светло на не малка част от строителния бизнес“, подчерта още той.  От КСБ възразиха срещу обвиненията от страна на БСП, които поискаха официално от АПИ договора за строителство на АМ \"Хемус\", като твърдяха, че 1,35 млрд. лева са дадени на 4-5 фирми без никакъв конкурс и без обществена поръчка. Те подчертаха, че застават зад своите членове, като заявиха че новините, които са били изписани за тях са „фалшиви“ и по този начин уронват престижа не само на КСБ, но и на компаниите в целия бранш.  „Както стана ясно от официалните позиции на Агенция пътна инфраструктура (АПИ) и Министерство на регионалното развитие и благоустройство (МРРБ), няма договори между посочените фирми, във връзка с отпуснатите 1,35 млрд. лв. за изграждането на автомагистрала „Хемус“, заяви инж. Мазнев, като подчерта, че не са превеждани и никакви аванси.  „Хидрострой“ е една от добрите фирми в бранша и когато си добър, естествено не всички са много щастливи. Нямам никакви подписани договори с „Автомагистрали“ ЕАД, под никаква форма. Нито като подизпълнител, нито като главен изпълнител, нито като банкови договори съм подписвал, нито за доставка на материали, механизации, нито за работна ръка. С „Автомагистрали“ ЕАД нямаме никакви контакти и комуникации“, заяви изпълнителният директор на „Хидрострой“ Живко Недев.   От „Трейс Груп Холд“ също заявиха, че нямат нищо общо с „Автомагистрали“ ЕАД, а инж. Иван Димитров от „ПСТ Груп“ отбеляза, че компанията има подписани само рамкови договори с държавната фирма.  Инж. Мазнев подчерта, също така, че около 160 млн. лв. са били разплатени допълнително към Нова година с решение на Министерски съвет от Банката за развитие, като парите са били използвани за да може фирмите да платят на своите служители и подизпълнители.  „Ние не се свързваме с политическа или каквато и да било управленска сила при реализацията на определени проекти. За нас законността и резултатите, които се получават са взаимообвързани. Ние разчитаме на всички да осъзнаят не своето политическо развитие, а развитието на сектор \"Строителство\", който е основа за икономическото развитие на страната“, заяви още изпълнителният директор на КСБ.  ", "date": "2019.01.19", "title": "Камарата на строителите в България се обяви срещу фалшивите новини и за изсветляване на бранша"}
{"url": "http://epicenter.bg/article/Elmi-Aziri--Albantsite-tryabva-da-badat-ravni-s-makedontsite-v-nashata-darzhava-/173275/11/34", "text": "    - В интерес на коректността трябва да подчертаем, че „Съюзът за албанците”, още от своето основаване, се ангажира да се постигне равенството между двата народа мнозинство, албанците и македонците. Настоящата Конституция и законите в сила не предлагат едно такова нещо. Те са много изостанали, претоварени с ограничения, които оставят пространство за злоупотреби при интерпретацията им. Конституцията повече предлага ограничения, отколкото свобода. Тя е във функция на реализирането на проекта за етническа държава на македонците. Това най-добре го илюстрира Законът за използването на езиците, който определя албанския език като език, различен от македонския и който го говорят над 20% от населението. Обидна формулировка за албанците. Следователно, на всяка цена се прави опит да се елиминира основният атрибут на нацията, който е езикът. Затова ние сме фокусирани да допринесем за премахването на тези обидни ограничения, които създават възмущение и недоверие. Смятаме че най-добрият начин е да се извърши деетнизация на държавата, започвайки от държавните символи, наименованията на институциите и др.    - В рамките на умишлените манипулации, които се предлагат в Македония, е и това Конституцията да се схваща като нещо недосегаемо, в което много трудно може да се намесиш, дори и ако Конституцията е некачествена, като тази на Македония. Много абсурдна теза. Индивидът, обществата и държавите се развиват с една ускорена динамика. Конституцията трябва да бъде отражение на етническата, религиозната реалност, която не бива да се изкривява. Ако се изкривява реалността, се появяват проблеми при функционирането на държавата и малките и слаби държави като Македония с много трудности и на голяма цена се справят с тези проблеми. Макар че имаше опити да се блокира една такава инициатива, като резултат от политическата рационалност на „Съюза за албанците” и на значението на историческия момент, ние успяхме, посредством няколко интервенции, да дадем своя качествен принос. Ние имахме 5 предложения за измененията, от които се приеха три.  В Конституцията на Македония, Република Косово е вкарана като съседна държава, досега не фигурираше, макар че Македония призна независимостта на Косово. В Преамбюла махнахме частта „и гражданите, които живеят в нейните граници”, елиминирайки временния характер на албанците и приемайки нашата автохтонност. Също така, вкарахме и албанската емиграция като част, за която ще се грижи държавата, освен македонската емиграция. По време на разговорите с министър-председателя Заев се договорихме в Закона за езиците да се направят промени в един период от близкото бъдеще, тъй като сега не го позволява правилникът. Смятам че това са важни постижения, вземайки под внимание всички ограничения в бройката, които има „Съюзът за албанците”, стратегическата ориентация на албанците към НАТО и ЕС, както и за разбуждането на албанските партии, които са част от правителството.    - Реалността трябва да се приеме такава каквато е, не как би му харесало на някого. Албанците трябва да бъдат равни с македонците в тази държава, нито по-малко, нито повече. Положението в нашата държава не го показва това. Имаме голямо неравенство между албанците и македонците. И това неравенство произтича от несправедливата тенденция за присвояване на държавата от македонците. Тази дупка присъства във всички сфери, културата, образованието, науката, инвестирането на публичните средства, капиталните инвестиции, чуждите инвестиции, частните инвестиции и т.н. В най-важните органи на държавата, тези на сигурността, в армията, полицията, тайните служби, нямаме нито един албанец в ръководните органи. Това е свидетелство за селективното третиране на гражданите и същевременно източник на недоверието на албанците към държавата, което фактически е най-важният елемент за междуетническата сплотеност. С тези малки промени се засвидетелства, че може да се направи по-качествена Конституция, че има много работа за вършене, има много пространство за интервенция в посока на постигане целта за равенството.    - Съжалявам, че най-важният стратегически процес за страната и региона се замърси с елементи на търговия. Смятам че правителството направи няколко грешки в хода на този процес. Ние, като партия, оценяваме че беше ненужен референдумът, защото не произтичаше от Споразумението от Преспа. Ние предупредихме, че референдумът щеше да поляризира още повече обществото, особено македонското, и носеше със себе си много заплахи. За съжаление, се засвидетелства едно такова нещо. Резултатът от референдума засили още повече позициите на противниците на този процес на техните барикади, докато обвинените в тероризъм го видяха като един уникален шанс, за да спечелят свободата си чрез политиката. Пренебрегнаха се органите на правосъдието и още веднъж се изпрати погрешно съобщение към гражданите. Ако си политик, винаги може да се намери пространство да се принизи правосъдието. Това не е държавата, за която се ангажираме ние. Това не са ценностите на ЕС. Спазването на закона е базата, върху която се изграждат демократичните държави. Не може да се толерира престъпността, корупцията, тероризма, в името на една по-голяма цел.    - Позицията на „Съюза за албанците” е, че въз основа на конституционните компетенции на президента на държавата, същият трябва да се избира в парламента. Избирателният процес за президент на държавата за албанците няма смисъл. За съжаление, албанците, по директиви на партиите, се превръщат в обект на манипулация от политическите партии. Консенсуалният кандидат е един термин, който се спомена на последните президентски избори и не представлява нищо друго, освен една маска, която се използва за камуфлиране на подкрепата, която ДСИ даде на кандидата на правителството. Посредством закона се намали прага на 40%, което е свидетелство за несериозното и манипулативното отношение спрямо този процес. Това дискредитира изцяло процеса. „Съюзът за албанците” все още не започнал дебата в партийните си органи, но вярвам че ще вземем едно рационално решение в служба на напредъка на ролята на албанците в този процес.    - Този въпрос е много чувствителен със сериозно влияние в региона и извън него. Свидетели сме на голямото милитаризиране на Сърбия. Бюджетът за отбрана на която е проектиран този на няколко балкански страни заедно. Също така, Русия присъства в Сърбия посредством „Руско-сръбския хуманитарен център” в Ниш, който фактически се използва за нуждите на руското разузнаване. От друга страна, имаме НАТО, което присъства в Косово, Албания и скоро и в Македония. Затова мисля, че трябва да се отдели нужното внимание в съответствие със сериозността и мащабите на въпроса. Разрушаването на Югославия с хиляди жертви трябва да ни служи като урок. Само справедливите разрешения ще предложат постоянен мир на Балканите. Дефектните решения предлагат временна стабилизация, но с наличието на напрежения и на непрекъснати опити за подобряване на грешките. Устойчив мир на Балканите се постига с помирението на двата балкански народа, албанците и сърбите.    - България и Македония трябва да развиват консолидирани съседски отношения. България, като страна член на НАТО и ЕС, със своя опит играе важна роля в постигането на необходимите стандарти за членството на Македония в ЕС. Същевременно, Македония трябва да изрази готовност за сътрудничество. Македония и България ги свързва Коридор № 8, много важна стратегическа ос, и най-важното – евроатлантическата перспектива. В духа на тази перспектива и върху тези ценности трябва да се консолидират отношенията между двете страни.  ", "date": "2019.01.19", "title": "Елми Азири: Албанците трябва да бъдат равни с македонците в нашата държава "}
{"url": "http://epicenter.bg/article/Stalpotvorenie-v-Nirvana-zaradi-Petar--Encho-i-Vida-Pironkovi/173295/6/0", "text": "\r\n Буквално нямаше къде игла да падне в Нирвана, а огромна опашка се беше извила на входа на галерията, където се тълпяха желаещи да разгледат творбите на сина на художника Енчо Пиронков. Самият Енчо и съпругата му Катя приемаха поздравления за таланта на потомъка си, който представи 31 картини, специално селектирани за Нирвана в рамките на една година. За вернисажа пристигнаха братът на Петър Пиронков – Стою, и сестра му Вида Пиронкова – поетеса и композитор, както и певицата Роберта, която работи по музикални проекти заедно с Вида. \r\n Интерес към творбите на Петър Пиронков прояви Гери Дончева, която се появи в къса златна рокля и бе възхитена от европейското звучене на изложбата. Певицата Диана Дафова пристигна с дъщеря си – художничката Лили Сотирова. Те побъбриха за изкуство с Явор Цаков и половинката му Капка Амзина. \r\n \r\n \r\n \r\n", "date": "2019.01.19", "title": "Стълпотворение в Нирвана заради Петър, Енчо и Вида Пиронкови"}
{"url": "http://epicenter.bg/article/Uzhas-v-Meksiko--Nay-malko-20-zhertvi-na-eksploziya-na-neftoprovod--VIDEO--/173260/7/0", "text": "Най-малко 20 са жертвите, а 71 са ранени при експлозия и последвал пожар на нефтопровод в централния мексикански щат Идалго, предаде бТВ.  Местни медии съобщават, че стотици души се събрали при нефтопровода при Тлахуелилпан, на 85 км северно от столицата Мексико, след като той бил пробит, за да източват петрол с кофи. Причината за експлозията се разследва.  Държавната петролна компания Пемекс съобщи, че нефтопроводът е бил незаконно пробит.  По някои оценки миналата година Пемекс е загубила около 3,1 млрд. долара заради кражби на петрол от престъпни групировки и корумпирани служители  ", "date": "2019.01.19", "title": "Ужас в Мексико! Най-малко 20 жертви на експлозия на нефтопровод (ВИДЕО) "}
{"url": "http://epicenter.bg/article/Na-pazar-za-robi-i-pri-chervenite-maymunki-v-Zanzibar/173304/10/0", "text": "Целта на пътуването не е конкретно място, а намирането на нов поглед върху нещата\", казва американският писател и художник Хенри Милър.    В рубриката „Пътеводител на гастрономическия стопаджия“ обикновено виртуално опитвате някоя екзотична или характерна за едно конкретно място гозба. Този път съм подбрала няколко мои кулинарни приключения. Нали съм вашият хранителен сапьор… за различен поглед върху нещата.   Че чаеното дърво по природа е високо 6 метра, но умишлено е смалено до храст, научих в плантацията Ганунг Мас в местността Пунчак на 90 км от индонезийската столица Джакарта. Един от холандските губернатори установил, че в планината е красиво и прохладно, построил си лятна резиденция и постепенно районът се превърнал в нещо като джакартския Бевърли хилс.   Контраст на луксозните хотели и екстравагантните дворци са къщичките на чайоберачите – спретнати дървени колибки с веранди, на които играят деца и кокошки. Чаеното дърво е първият бонзай, защото се късат само листенцата от най-горната му част и е много по-удобно то да е на височината на дребничките берачки. Те се трудят от 2 часа посред нощ до 6,30 сутринта, но всеки ден изминават по 12 км нагоре по хълма, за да стигнат до работното си място с големи кошници на гръб. Жениците с радост ми показват как от всеки храст се късат само по няколко листенца на ден. Следва задължителната дегустация на бял, зелен, червен и черен чай с „мезе” от панирани банани и снейк скин фрут (нещо като голям кестен с черупка подобна на змийска кожа).   Домакинята да приготвя чай от букета, който е получила, а девойките да сваряват китките от гаджетата си, е последната мода в Китай.  Там се смята за неприлично, ако не поднесеш отвара от току-що получените билки в целофан. Аз, обаче доста се стреснах, когато на молбата ми в Пекин да ми препоръчат подходящо растение за подарък, ми предложиха добро за отвара.   \"Прекрасен и вкусен е чаят от цветя. Прави те да се чувстваш различен\", твърдят младите китайци, според които модните букети освежават човешката емоционалност. Над 25 са живителните растения, които са вкусни за пиене. От Китайското общество за изучаване на технология на храненето съобщават, че новият повей всъщност е възродена традиция от преди 2000 години.   Според азиатската медицина хризантемите убиват стафилококите; розите подобряват зрението; орхидеите смъкват високата температура и изкарват отровите; лилиите подпомагат ставите, а сместа от лотос и зелен чай изчиства и подмладява кожата.   В книгата \"Махзан-ал-Адвия\" (\"Съкровищница на лекарствата\") от XVIII век пише, че чаят дава сили на организма и духа, повишава настроението, укрепва стомаха и половата мощ. А в началото на ХVIII век лекарят на японския император твърди в трактат \"пиенето на чай очиства кръвта, слизестата обвивка на очите, регулира работата на черния дроб и далака, понижава сънливостта, оживявя мускулите\".   Неподозирани умения има популярната напитка. Чаеният теин, витамин Р, е основен във фармацевтиката. Използва се за инжекции при голяма загуба на кръв, лъчева болест, обезболява вместо морфин. Чай с чесън лекува зъбобол в Бирма. В Япония с  чаеното масло смазват прецизни механизми. С отвара можеш да си почистиш килима и огледалото или да попиеш миризмата на риба.   Книгата на Светослав Марков и Теодор Борисов „50 места от българската история отвъд България“,  на която е кръстена и едноименната рубрика, тръгна на експедиция. Неотдавна Светослав представи четивото в Румъния и Украйна пред българските общности и разказва за срещите и приключенията си.  Той споделя и граничните и инфраструктурните си неволи, но дребните пречки не могат да помрачат радостта му от вълнуващите си срещи с нашите сънародници в Задунаевка, Болград, Кишинев, Тараклия, Констанца – все места, където се развиват историите от томчето.    Ако отсега сте склонни да въздишате и да градите планове за лятото, извадете нещо за писане и започнете да си водите бележки. Следващата гостенка в Покана за пътуване ще ни сгрее със слънчева въздишка за легенди, риболов и гмуркане по Южното ни Черноморие. Журналистката Милена Димитрова е част от проекта на АБУЖЕТ - българската секция на Световната федерация на пътуващите писатели, в един сайт да събере малко известни легенди от всички краища на България. Наострете уши, защото освен за кепчета и попчета ще се говори за съкровища.  Разказът на Милена Димитрова за морски битки, геройства и пирати крие подробности и за имането на Вълчан войвода.    Думата \"Занзибар\" в превод от арабски означава „земята на черните хора”. Под това име се крият три географски единици накуп: архипелаг от 40 острова в Индийския океан, най-големият от тях, чието официално наименование е Унгуджа, и столицата му Стоунтаун.  Благодарение на уникалното си  местоположение   от древни времена е предпочитано пристанище за търговци от цял свят. На тях се дължи причудливото съчетание на афро-азиатска култура, с примеси от персийски, арабски, индийски и китайски влияния плюс щипка холандски, португалски и английски шик за разкош.   Това, и благоприятното време през всички месеци от годината, го превръщат в новата любима посока на българите. Пиар експертът Николай Николов, обаче, бе на Занзибар… по работа.      Въпреки това той ни развежда из националния парк Джозани-Чвака Бей, където може да се види изключително редкият червен колобус – симпатична рижа маймунка, от която в света са останали едва 1500, една трета от които живеят в този резерват.   С пиара Николай Николов отиваме и в затвора. На Призън айлънд, където се галят огромни костенурки. Гостът не е успял да стигне до частния остров Мнебма,  известен като „раят на ходенето бос“. Там  състоятелните любители на лукса могат да се окажат съседи на Шарън Стоун, Бил Гейтс, Наоми Кембъл или Майкъл Дъглас и да се дивят на „една от най-красивите коралови градини, открити някъде по света”, защитена от ООН.   Съвместната продукция на програма Христо Ботев и Интелиджънт мюзик се пренася на страницата на Покана за пътуване във Фейсбук", "date": "2019.01.19", "title": "На пазар за роби и при червените маймунки в Занзибар"}
{"url": "http://epicenter.bg/article/Balgariya-ekstradira-v-SASht-rusnak--obvinen-v-kompyutarni-izmami-/173262/7/0", "text": "Руснакът Александър Жуков, който е обвинен от властите на САЩ в компютърни измами, е бил екстрадиран вчера от България в САЩ и се намира в затвор в Бруклин, щата Ню Йорк.  Това съобщи в „Туитър” руското посолство в САЩ, предаде ТАСС.  „В най-скоро време служители на генералното консулство на Русия в Ню Йорк ще посетят Жуков в затвора и ще му окажат цялото необходимо консулско съдействие”, добавят от посолството. \r\n Жуков бе задържан в България през ноември 2018 г. по молба на САЩ, припомня ТАСС. Заедно с него са обвинени още петима руснаци Борис Тимохин, Денис Авдеев, Дмитрий Новиков, Александър Исаев и Михаил Андреев. Обвинени са и двама граждани на Казахстан - Евгений Тимченко и Сергей Овсянников.  ", "date": "2019.01.19", "title": "България екстрадира в САЩ руснак, обвинен в компютърни измами "}
{"url": "http://epicenter.bg/article/Pentagonat--Razuznavaneto-na-SASht-zaseche-ruska-raketa--letyashta-sas-skorost-10-600-km-ch---VIDEO--/173266/7/0", "text": "Разузнаването на САЩ е засякло успешен тест на руската система за противоракетна отбрана \"Нудол\", съобщава CNBC. Според информация на тв каналът изпитанията са били проведени през декември 2018 г. Ракетата е прелетяла около 3 хиляди километра и е поразила цел, долитайки до нея за 17 минути. Това означава, че ракетата е летяла със скорост 10 600 км/ч или близо 3 километра в секунда, пояснява БЛИЦ.  Американската страна отбелязва, че през 2018 г. Русия два пъти е провеждала тестове на тази система за ПРО, наричана \"убиецът на спътници\".  Първите изпитания на ракетите от комплекса противоракетна и провокосмическа отбрана А-235 \"Нудол\". Новата ракета ще може да прехваща балистични ракети и да сваля спътници в околоземна орбита.  Според американски медии, ракетният комплекс А-235 \"Нудол\" ще замени комплекса, който е на въоръжение в момента в руската армия - А-135 “Амур”, част от противоракетната отбрана на Москва.  Ръководителят на космическото командване на ВВС на САЩ генерал Джон Хайдън предупреди неотдавна, че Русия и Китай разработват оръжие, което може да заплаши жизнено важни спътници на САЩ. “Те разработват възможности, които ни безпокоят”, заяви Хайдън.  Като цяло обаче генерал Джон Хайдън смята, че различните нови руски ракети, които се тестват напоследък, не застрашават отбраната на САЩ. Още през м.г. той отбеляза: „Въпросът е доколко тези оръжия могат да окажат ефект върху противника или да го лишат от неговите преимущества. За мен интересно е това, че руснаците са способни да постигнат това при сегашната си структура, наравно с нашите способности за аналогични действия. Не смятам, че ситуацията се е променила“, заяви Хайдън.  ", "date": "2019.01.19", "title": "Пентагонът: Разузнаването на САЩ засече руска ракета, летяща със скорост 10 600 км/ч! (ВИДЕО) "}
{"url": "http://epicenter.bg/article/Gripnata-valna-u-nas-obhvashta-vse-poveche-oblasti-/173258/2/0", "text": "Грипната вълна у нас обхваща все повече области. Епидемия беше обявена вчера и в Смолян, учениците там ще бъдат в грипна ваканция до 23 януари, предава бТВ.  До момента грипна епидемия е обявена в областите Ямбол, Бургас, Стара Загора, Перник, Пазарджик, Шумен и Силистра. Пред епидемия e Русе.  В 465 училища и детски градини са преустановени учебните занятия.  Най-много училища затвориха врати в Бургаска област – 137. А по последни данни болните не намаляват, а се увеличават.  Бургаска област беше от първите в страната с най-много болни от грип. Опашките пред кабинетите на личните лекари и пред дежурните кабинети в почивните дни, не намаляват.  Втора седмица Бургас е в плен на грипа. Епидемиолозите отчитат, че пикът на заболяването е бил в началото на тази седмица, а броят на болните остава висок – най-много при малките деца.  Детските отделения на всички болници в града са препълнени с пациенти, хоспитализирани след усложнения.  Отложени са и плановите операции в болниците.  ", "date": "2019.01.19", "title": "Грипната вълна у нас обхваща все повече области (ВИДЕО)"}
{"url": "http://epicenter.bg/article/Rumen-Petkov--Vmesto-da-imame-raboteshta-AETs--quot-Belene-quot--nie-sme-razkolebani-koga--kak-i-s-kakvo-/173265/2/0", "text": "След 2025 година държавата няма да може да помага на ТЕЦ-овете си със студен резерв, подчерта бившият външен министър Ивайло Калфин  Вместо днес да имаме 3-ти и 4-ти работещи блокове в Козлодуй и работеща мощност в АЕЦ „Белене“, продължаваме да сме разколебани кога, как и с кого. Това каза председателят на АБВ Румен Петков на Международия енергиен форум „Енергетика, икономика, сигурност - актуални измерения“, организиран от партията, предаде Агенция „Фокус“.  „Като държава удряме ТЕЦ „Марица Изток 2“, за сметка на огромни пари, които изсипваме в ТЕЦ „Марица Изток 1“ и ТЕЦ „Марица Изток 3“, коментира той. „Загубите на НЕК за 2017 година отиват на 600 млн. лева, за 2018 година вероятно ще бъдат 1 млрд. лева“, обяви Румен Петков.  По думите му ТЕЦ „Марица Изток 1“ и ТЕЦ „Марица Изток 3“ са продадени от Иван Костов в условия на пряко посегателство върху икономиката.  „Наслушахме се на заклинания за изграждането на пряк газопровод и пряка доставка на газ от Русия“, посочи лидерът на АБВ.  „Грозни спекулации се извършиха с АЕЦ „Белене“, за евентуален 7-и блок в Козлодуй“, коментира Румен Петков.  „Интересът от пряка доставка на газ за Европа през България е общ. Трябва да положим всички усилия той да бъде реализиран“, заяви той. „Изграждането на новата мощност в АЕЦ „Белене“ за получаване на достъпни цени и екологично чиста ел. енергия е заинтересованост за региона като цяло. Това прави отговорностите и предизвикателствата пред България още по-големи“, каза още Петков.  След 2025 година държавата няма да може да помага на ТЕЦ-овете си със студен резерв, подчерта пред форума бившият външен министър Ивайло Калфин.  „Предполага се, че те трябва да работят на чисто пазарни условия. Според „зелените организации“ това означава ускорен край на производството на електроенергия от въглища“, обясни той.  „ЕП и Съветът на ЕС са се договорили по общо законодателство, с което затварят пакета „Енергетика и климат“. До края на март би трябвало да бъде довършено това, за което вече са се договорили, вероятно без промени“, уточни Ивайло Калфин.  „В това законодателство, което предстои да се приеме, има лимит от 550 гр. въглеродни емисии за производство на 1 киловат час електроенергия“, посочи той и обясни, че всички нови централи би трябвало да се правят така, че да не получават държавна помощ, като в ЕС е позволено тази помощ да бъде студеният резерв.  Ивайло Калфин призова да се помисли за механизъм, в който европейското законодателство може да се следи в достатъчно ранна фаза. „За да не ни бъде „сервирано“ след това законодателство, на което трябва да се подчиняваме“, коментира той.  ", "date": "2019.01.19", "title": "Румен Петков: Вместо да имаме работеща АЕЦ \"Белене\", ние сме разколебани кога, как и с какво "}
{"url": "http://epicenter.bg/article/-quot-Doyche-vele-quot--Vmesto-da-uvelichi-vliyanieto-si-na-Balkanite--Moskva-si-sazdava-novi-vragove-/173269/7/97", "text": "Русия в опит да увеличи влиянието си на Балканите и да я запази като зона на хаос и несигурност, прави точно обратното. Тя премахва и дългогодишните си приятели, пише македонската редакция на Deutsche Welle, цитирана от Агенция \"Фокус\".  С много неща можете да бъде свързано посещението на Владимир Путин в Белград и отзвукът му в целия регион, но фактите показват, че Москва работи усилено, за да намали вредите за себе си от развитието на ситуацията на Балканите. Фактът, че единствените ѝ съюзници остават само Сърбия и Република Сръбска в Босна и Херцеговина, драстично намалява обхвата на стратегическите интереси на Москва.  Мнозина ще кажат, че с различните хакерски намеси в различни европейски избори и обществена подкрепа за крайно десните популисти, Кремъл е увеличил влиянието си, но подмолната му политика всъщност го отдалечава от възможността да бъде истински партньор на Европа, пише изданието.  Редакцията дава за пример промяната на отношението на гръцките власти към Кремъл. През 2015 година лявото гръцко правителство е гледало с големи симпатии към Русия, но след опитите на Москва да се намеси във вътрешните работи на Атина и опитите да попречи на реализацията на Преспанското споразумение, гръцките власти погледнаха към Вашонгтон, а оттам дадоха да се разбере, че те залагат на Гърция, като техен основен съюзник на Балканите след промяната на политическите настроения в Турция срещу американската политика в региона.  Според Deutsche Welle, подобно агресивно и деструктивно поведение кара приятелите на Русия да отвръщат поглед от нея и така вместо приятели Кремъл си създава нови врагове в региона.  ", "date": "2019.01.19", "title": "\"Дойче веле\": Вместо да увеличи влиянието си на Балканите, Москва си създава нови врагове "}
{"url": "http://epicenter.bg/article/Toni-Blear-kategorichen--Edinstveniyat-izhod-e-vtori-referendum-za-Brekzit--/173281/7/0", "text": "Единственият изход от безизходицата около Брекзит е провеждането на нов референдум във Великобритания според бившия премиер на Обединеното кралство Тони Блеър, който даде интервю за италианския вестник La Repubblica в събота, цитира Агенция \"Фокус\".  \"Споразумението с Европейския съюз за напускането на Великобритания, никога няма да премине през парламента, алтернативен план няма достатъчна подкрепа, а твърд Брекзит е почти невъзможен, защото парламентът ще възрази. Което показва, че проблемът е в задънена улица\", каза политикът.  Той вярва, че ако Европа не се притече на помощ в случай на промяна в позицията на Лондон, ще направи колосална грешка.  \"Европа трябва да остане обединена, защото ситуацията в света се променя: Китай натрупва мощ, други ветрове духат от Америка, а трансатлантическата ос отслабва. Ако европейските страни искат да могат да защитават собствените си интереси, сега единството е по-необходимо от всякога\", каза Блеър. В същото време той призна, че някои европейски лидери скрито се надяват на напускането на Великобритания.  Според него вторият референдум, за разлика от първия, който раздели британското общество, ще послужи на обединението на британците.  \"Сега британците знаят много повече за Брекзит, а вторият референдум ще бъде последната дума\", смята бившият премиер.  Той също така се опасява, че поддръжниците на какъвто и да е Брекзит застрашават съществуването на самото Обединеното кралство в сегашната му форма при положение, че в Северна Ирландия повечето от жителите са били за запазване на членството на страната в ЕС.  ", "date": "2019.01.19", "title": "Тони Блеър категоричен: Единственият изход е втори референдум за Брекзит! "}
{"url": "http://epicenter.bg/article/V-Gartsiya-podgotvyat-mashtaben-protest-sreshtu-Dogovora-ot-Prespa-v-nedelya-/173285/7/51", "text": "Преди очакваното ратифициране на Договора от Преспа в парламента следващата седмица, което правителството очаква да осигури с мнозинство от поне 151 гласа, организаторите на митинг, противопоставящ се на пакта, се готвят да се съберат в Атина в неделя. Това пише електронното издание на гръцкия вестник Kathimerini, цитирано от Агенция \"Фокус\".  Гражданските групи засилиха кампанията в социалните медии, за да привлекат възможно най-много протестиращи към площад \"Синтагма\" за протест срещу Договора между Гърция и Македония (Бившата югославска република Македония в материала), който ще започне в 14 часа в неделя.  Наети са десетки автобуси, като местните власти, църквите и манастирите помагат за организирането на транспорта на хора от цялата страна до столицата.  Организаторите заявиха, че очакват още по-голяма активност от миналия февруари, когато голямо множество от хора се събра в Атина срещу компромис по въпроса за името. Тогава полицията преброи 140 000 души, а организаторите твърдят, че са били 10 пъти повече.  В коментарите си за вестника Йоргос Тациос, член на организационния комитет на протеста, говори за „масирано участие“ от цялата страна.  Той не разкри кои личности ще говорят от трибуната, но заяви, че „ще стигнат до същността на проблема.“ „Трябва да предотвратим настъпването на национална трагедия“, каза той.  Общественото противопоставяне на споразумението предизвиква опасения, но правителствените служители изглеждат оптимистично настроени по отношение на резултата от гласуването по него, което председателят на парламента Никос Вутис посочи, че ще се състои в края на следващата седмица.  Очаква се дебатът да бъде интензивен, тъй като почти всички опозиционни партии са против сделката. Лидерът на „Нова Демокрация“ Кириакос Мицотакис го нарече вчера „национално отстъпление“.  ", "date": "2019.01.19", "title": "В Гърция подготвят мащабен протест срещу Договора от Преспа в неделя "}
{"url": "http://epicenter.bg/article/Angela-Merkel-shte-se-bori-za-reguliran-Brekzit-do-posledniya-moment-/173286/7/0", "text": "Германският канцлер Ангела Меркел заяви, че регулираният Брекзит въз основа на споразумение между Лондон и ЕС остава приоритет за нея, предават TACC и \"Фокус\".  Речта на канцлера на събитието на Християндемократическия съюз в Рощок в събота бе излъчена от немски телевизионни канали.  \"Ще работя до последния ден, за да гарантирам, че Брекзит ще бъде осъществен въз основа на споразумение, така че да имаме най-добрите отношения [по-късно]\", отбеляза канцлерът.  Според нея Обединеното кралство е част от Европа, но изборът на жителите на страната, направен на референдум, трябва да се уважава.  ", "date": "2019.01.19", "title": "Ангела Меркел ще се бори за регулиран Брекзит до последния момент "}
{"url": "http://epicenter.bg/article/Amerikanski-senator--Izteglyane-ot-Siriya-bez-plan-shte-dovede-do-haos-/173288/7/0", "text": "Сенаторът Линдзи Греъм предупреди, че изтегляне на американските сили от Сирия без план ще доведе до хаос и до ситуация, по-лоша и от тази в Ирак, предават Асошиейтед прес и БТА.  Греъм говори днес пред журналисти в Анкара ден след като разговаря с турски отговорни представители. Сенаторът републиканец заяви, че \"целта за унищожаване на ИДИЛ (\"Ислямска държава\") не е постигната\".  Той изрази надежда президентът Доналд Тръмп да отложи изтеглянето от Сирия, докато \"Ислямска държава\" не бъде унищожена.  Миналия месец Тръмп заяви, че \"Ислямска държава\" в Сирия е победена и че той ще изтегли американските сили от страната. Остава неясно обаче кога американците ще се изтеглят от Северна Сирия, където Турция и сирийското правителство на Башар Асад са готови да запълнят вакуума, отбелязва Ройтерс.  Районът на град Манбидж в Северна Сирия се контролира от кюрдските милиции Сили за защита на народа (СЗН), които Турция смята за разклонение на поставената извън закона Кюрдска работническа партия (ПКК). Сенатор Линдзи Греъм също заяви днес, че политическото крило на СЗН е свързано с ПКК.  Сенаторът съобщи, че шефът на Съвета на началник-щабовете на САЩ Джоузеф Дънфорд разработва съвместно с турски военни план за прогонване на частите от СЗН далеч от турските граници.  \"Изтегляне, което не взема предвид основните точки, които посочих, няма да сложи край на войната срещу ИДИЛ (\"Ислямска държава\"), а ще даде начало на нова война\", каза Линдзи Греъм.  \"Тази война ще бъде неизбежна за Турция, да нахлуе в Сирия и да прочисти въоръжените елементи, които смята за заплаха за своя суверенитет\", посочи той.  Турският министър на отбраната Хулуси Акар заяви на среща с американския сенатор вчера, че САЩ не са спазили обещанията си от пътната карта за Манбидж, която предвижда извеждане на кюрдските формирования от този район, съобщава ТАСС.  Турският военен министър отново заяви, че СЗН и ПКК са една и съща структура, и предупреди, че Турция няма да позволи на южната й граница да бъде създаден терористичен коридор.  ", "date": "2019.01.19", "title": "Американски сенатор: Изтегляне от Сирия без план ще доведе до хаос "}
{"url": "http://epicenter.bg/article/Otnovo-protest-na--quot-zhaltite-zhiletki-quot--Parizh-e-pod-obsada-/173290/7/0", "text": "Десета поредна събота на протести на „жълтите жилетки” във Франция – точно два месеца след началото им днес отново се очакват шествия в Париж и в други градове на страната. Днес отново близо 80 000 полицаи и жандармеристи са мобилизирани във Франция, 5000 от тях вече са заели позиции в Париж, жандармерията е изкарала и бронирани машини, над центъра кръжи полицейски хеликоптер.  Шествието във френската столица тръгна от Дома на инвалидите, за да привлече вниманието към стотиците ранени след създаването на движението на 17 ноември.  Полицията е барикадирала правителствените сгради и булеварда \"Шанз Елизе\", където при предишните протести имаше прояви на насилие.  В същото време организаторите очакваха, че един милион души ще вземат участие в марша, както се вижда от името на днешното действие - \"Действие десето: Един милион в Париж\", предаде Агенция \"Фокус\".  Атмосферните условия може да са повлияли на броя на протестиращите - в столичния район сутринта термометърът е паднал под нулата и през деня прогнозите за времето обещават сняг.  Докато акцията върви тихо: хората се разхождат из площада, скандират антиправителствени лозунги, свирят, пеят песни и размахват знамена.  Както бе обявено в социалните мрежи, участниците в марша възнамеряват да почетат паметта на загиналите поддръжници на движението \"жълти жилетки\" и да подкрепят пострадалите. За това демонстрантите бяха помолени да вземат цвете или свещ. Планирана е и минута мълчание.  В района на процесията метрото е затворено и движението е значително ограничено, особено в близост до площад Конкорд, двореца Гран Пале и моста Александър III.  По-късно се очакват и безредици, тъй като по-агресивно настроените протестиращи се включват в протестите надвечер, коментират наблюдатели.  ", "date": "2019.01.19", "title": "Отново протест на \"жълтите жилетки\", Париж е под обсада (НА ЖИВО)"}
{"url": "http://epicenter.bg/article/Tragediya--Zhertvite-ot-vzriva-na-traboprovod-v-Meksiko-stignaha-66-dushi--VIDEO-/173291/7/0", "text": "Експлозия и пожар убиха най-малко 66 души, които събираха гориво, изтичащо от тръбопровод в централната част на Мексико, предава AFP, цитирана от Агенция \"Фокус\".  \"Данните, които имаме от преди няколко минути ... са 66 загинали и 76 ранени\", заяви губернаторът на щата Идалго Омар Фаяд.  Мястото все още е отцепено и там работят съдебни медици и други специалисти става ясно от информацията.  Десетки местни жители с туби и кофи са събирали бензин, който е изтичал от тръбопровода, когато е избухнал взривът, според свидетели.  Трагедията е станала на фона на войната срещу кражбите на гориво, която федералното правителство започна , проблем, който струва на Мексико около 3 милиарда долара през 2017 година.  Президентът Андрес Мануел Лопес Обрадор е пристигнал на местопроизшествието в ранните съботни часове.  По рано медиите съобщаваха за 21 загинали, припомня агенцията.  ", "date": "2019.01.19", "title": "Трагедия! Жертвите от взрива на тръбопровод в Мексико стигнаха 66 души (ВИДЕО)"}
{"url": "http://epicenter.bg/article/Pogrebaha-kmeta-na-Gdansk--ubit-po-vreme-na-blagotvoritelen-kontsert-/173293/7/0", "text": "Убитият кмет на Гданск Павел Адамович е погребан в събота в главната църква на града - Катедралата \"Св. Богородица\" съобщават РИА Новости и \"Фокус\".  Храмът, който се счита за най-голямата тухлена църква в света, не успя да побере всички дошли за траурната служба. Хиляди хора на улицата наблюдаваха церемонията на специално инсталирани екрани на площада пред катедралата.  На прощалната церемония пристигнаха много бивши и настоящи полски лидери. Сред тях бяха председателят на Европейския съвет Доналд Туск, министър-председателят на Полша Матеуш Моравецки, президентът Анджей Дуда, министри, кметове, както и всички живи бивши президенти на Полша - Лех Валенса, Александър Квашневски и Бронислав Коморовски.  27-годишният жител на Гданск Стефан В., въоръжен с нож, нападна Адамович в неделя вечер по време на благотворителен концерт в Гданск. Кметът получи няколко прободни рани, включително в района на сърцето.  Нападателят не се опита да се скрие, а извика, че е бил несправедливо затворен и сега отмъщава за това. Според някои съобщения, той се качил на сцената като журналист.  В понеделник кметът почина, без да се върне в съзнание, въпреки петчасовата операция.  ", "date": "2019.01.19", "title": "Погребаха кмета на Гданск, убит по време на благотворителен концерт "}
{"url": "http://epicenter.bg/article/Putin-se-potopi-v-ledenite-vodi-po-sluchay-Bogoyavlenie-/173294/7/0", "text": "Руският президент Владимир Путин се потопи в изрязана в леда дупка по време на празника Богоявление. Това потвърдиха за РИА Новости от пресслужбата на Кремъл.   \"Да, президентът Путин изпълни ритуала по случай празника\", заяви прессекретарят на Кремъл Дмитрий Песков. Държавният глава на Руската федерация участва в тържествата по повод големия църковен празник в Подмосковието, отбелязват руските медии.  За Богоявленските тържества миналата година Путин посети мъжкия манастир в Нило-Столбенската обител в Тверска област, където присъства и на празничната литургия, припомнят те.  Руската православна църква отбеляза Богоявление - третия по значимост християнски празник след Рождество Христово и Великден, предаде БГНЕС.   Традицията повелява на този ден да се извършва освещаване на водоемите, а вярващите да се потапят три пъти в ледените води, прекръствайки се.  Хиляди вярващи се потопиха в ледената вода за здраве, въпреки че на някои места в страната температурата достигна до минус 40 градуса.   Според руските власти около 2,4 млн. православни християни в цяла Русия са взели участие в ритуала.  ", "date": "2019.01.19", "title": "Путин се потопи в ледените води по случай Богоявление (ВИДЕО)"}
{"url": "http://epicenter.bg/article/Snezhni-buri-vilneyat-v-SASht--Otmeneni-ili-zabaveni-sa-okolo-6700-poleta/173299/7/0", "text": "Неблагоприятните метеорологични условия, включително снеговалеж в централната част и североизточната част на САЩ, доведоха до анулиране и забавяне в събота на повече от 6 700 полета, съобщават CNN и Агенция \"Фокус\".  Според медията последствията от снеговалежите могат да засегнат повече от 100 милиона души в много щати от Мисури до Мейн.  В градовете Чикаго, Детройт и Кливланд има снежни виелици, а на юг, в Мемфис (Тенеси) и Джаксън (Мисисипи) има мощни гръмотевични бури.  Губернаторът на Ню Йорк Андрю Куомо временно забрани карането на камиони с ремаркета и автобуси по повечето щатски пътища.  Компанията „Амтрак“ ограничава движението на пътнически и крайградски влакове в събота и неделя поради неблагоприятни метеорологични условия.  ", "date": "2019.01.19", "title": "Снежни бури вилнеят в САЩ! Отменени или забавени са около 6700 полета"}
{"url": "http://epicenter.bg/article/Tragediya-v-moreto--Korab-s-migranti-potana-kray-Libiya--117-sa-bezsledno-izcheznali-/173305/7/0", "text": "Трима души са спасени, 117 души са изчезнали безследно, след като кораб с мигранти претърпя инцидент в Средиземно море край бреговете на Либия, заяви представителят на Международната организация по миграция Флавио ди Джакомо. Това съобщава РИА Новости, цитирана от Агенция \"Фокус\".  „По думите на спасените, на борда е имало 120 мигранти. По този начин липсват 117 души, сред които десет жени и две деца“, написа Ди Джакомо в Twitter.  Много от мигрантите на борда на кораба са от Западна Африка. Оцелелите казват, че около 40 души са граждани на Судан.  Катастрофата се е случила на около 80 километра от бреговете на Либия.  ", "date": "2019.01.19", "title": "Трагедия в морето! Кораб с мигранти потъна край Либия, 117 са безследно изчезнали "}
{"url": "http://epicenter.bg/article/Merkel--Parizh-i-Berlin-sa-lokomotivi-na-evropeyskata-integratsiya--/173306/7/0", "text": "Германският канцлер Ангела Меркел вижда Германия и Франция като локомотиви на европейската интеграция, предават ДПА и БТА.  В публикувано днес свое видеопослание, малко преди предстоящото подписване в Ахен на новия договор за приятелство с  Франция, германският канцлер изтъкна силните връзки между двете страни.  По думите й с Договора от Ахен тя и френският президент Еманюел Макрон искат да надградят вече постигнатото от Германия и Франция в техните отношения.  \"Работим в Европа, искаме да дадем стимули за европейско единство\", каза тя. Новият договор за приятелство ще бъде подписан във вторник в Ахен.  Той ще допълни съществуващия Елисейски договор от 1963 г. за приятелство между двете страни, враждували помежду си в миналото, подписан от канцлера Конрад Аденауер и президента Шарл де Гол.  Меркел подчерта, че след столетията на войни между тези държави приятелството е \"всичко друго, но не и нещо, което се подразбера от само себе си\".  Тя заяви, че светът се е променил и затова е нужен нов договор. По думите на канцлера предстои да бъде засилена ролята на тясното сътрудничество в пограничните райони на двете държави.  \"Ще допълним този договор със списък с проекти, който ще бъде постоянно обновяван, за да покажем, че Германия и Франция продължават да работят заедно в Европа\", каза Меркел.  Канцлерът спомена и тясното сътрудничество между двете страни във външната политика.  ", "date": "2019.01.19", "title": "Меркел: Париж и Берлин са локомотиви на европейската интеграция! "}
{"url": "http://epicenter.bg/article/Opozitsiyata-v-Turtsiya-otkri-v-izbiratelnite-spisatsi-zhena-na-165-godini-i-dvama-mazhe-na-po-149-/173307/7/51", "text": "Опозицията в Турция изразява съмнения за честността на предстоящите на 31 март местни избори. Основания ѝ дават съмнителни случаи на множество избиратели, регистрирани на един адрес, както и голям брой избиратели над 100 години, които присъстват в списъците, предаде БНР.  Общо 6389 души над сто години присъстват в избирателните списъци в Турция. Данните на опозицията бяха съобщени от депутата от Народнорепубликанската партия Онурсал Адъгюзел. От формацията са анализирали избирателни списъци от 973 общини от всички 81 области в Турция, като са ги сравнили със списъците от 14 предишни вота.  Най-възрастната избирателка е на 165 години от централноанадолската провинция Кайсери, съобщи миналата седмица народният представител. По думите му, родената през 1854 г. Айше Екиджи се появява за пръв път в избирателните списъци. От НРП са открили и двама избиратели без фамилии на по 149 години.  В община Орта, област Чанкъръ (Централен Анадол, на север от Анкара) броят на избирателите е нараснал почти двойно от изборите през юни 2018 г. насам – от 8379 души на 16 401. Други будещи съмнения сред опозицията случаи са на регистрации на множество избиратели на един и същи адрес.   Сред някои от тях са югоизточната област Шърнак, където в бивш празен полицейски участък са регистрирани 205 души, в черноморската провинция Артвин, където в 6 изоставени къщи по документи се водят 97 души, както и дори на Принцовите острови край Истанбул.  Опозиционните партии в Турция заявиха, че ще следят внимателно протичането на изборния ден на 31 март и процедурите след това.  ", "date": "2019.01.19", "title": "Опозицията в Турция откри в избирателните списъци жена на 165 години и двама мъже на по 149 "}
{"url": "http://epicenter.bg/article/Protestite-na--quot-zhaltite-zhiletki-quot--vav-Frantsiya-ne-stihvat---pak-se-stigna-do-intsidenti--SNIMKI--VIDEO-/173308/7/0", "text": "Не мина без инциденти десетият пореден протест на \"жълтите жилетки\" в Париж.  Недоволните французи се събраха за десета поредна събота не само в столицата, а и в още много градове в страната, за да протестират срещу икономическата и социалната политика на Еманюел Макрон, предаде Канал 3.  Този път не се стигна до тежки ексцесии, като се има предвид, че в цялата страна бяха мобилизирани общо 80 хиляди служители на реда. Все пак в Париж в действие влязоха водните оръдия, беше използван и сълзотворен газ, а в края равносметката показа, че са арестувани 42 души.  Въпреки че енергията на протестите изглежда отслабва, този път до неочаквана мобилизация се стигна в югозападния студентски град Тулуза. Пред кметството се събраха 10 хиляди души, което е и рекорд за града от началото на протестите. Там за нарушаване на обществения ред са арестувани 10 души, а няколко души са пострадали леко след като били ударени от хвърлени камъни.  По улиците на Бордо излязоха 4000 души, а в Кан – 3000, а в Лил – 1500.  ", "date": "2019.01.19", "title": "Протестите на \"жълтите жилетки\" във Франция не стихват - пак се стигна до инциденти (СНИМКИ, ВИДЕО)"}
{"url": "http://epicenter.bg/article/Manfred-Veber--Ako-oglavya-EK--shte-pomolya-da-sprem-pregovorite-s-Turtsiya-/173309/7/0", "text": "\"Когато дискитураме въпроса за Турция, дискутираме фундаменталния въпрос докъде може да се разширява ЕК. Не мисля, че Турция принадлежи към ЕС. Aко стана председател на ЕК, ще обещая, че ще помоля институциите (бел.ред. в ЕС) да спрем преговорите с Турция”. Това каза в ексклузивно интервю пред Милена Милотинова по телевизия Bulgaria ON AIR водещият кандидат на ЕНП за евроизборите и претендент за поста председател на следващата ЕК Манфред Вебер.  \"Бих предложил на президента Ердоган да говорим за засилване на икономическото сътрудничество, например, като подобрим митническия съюз, за който понастоящем говорим в ЕС. Можем да говорим за визовата либерализация - това също е въпрос, който чака решение. Също и за борбата с тероризма – друг въпрос, който стои на масата. Имаме общи въпроси за решаване. Нека ги разглеждаме един по един. Може да имаме по-добри отношения, но нека спрем нечестните предложения за пълно присъединяване, които няма да проработят“, призова Вебер.  Той коментира, че оценката за Жан-Клод Юнкер, който председателстваше ЕК през последните 5 години, е, че е свършил добра работа.  „Европа е икономически по-силна в момента – излязохме от икономическата криза и сме готови да дадем отговор на мигрантската криза – да спрем нелегалната миграция. В сравнения с 2015 година намалихме броя на мигрантите с 85%. Така че има положителни развития, но трябва да вървим нататък“, заяви Вебер. „Аз виждам себе си като продължител на традициите на Жан-Клод Юнкер, но трябва да вървим с една стъпка по-напред. За мен това означава да отговорим на предизвикателствата в Европа – първо – на това, което хората искат, това, което местните общности очакват от нас. В този смисъл отново миграцията е проблем номер 1, на който трябва да отговорим. Да спрем нелегалните мигранти в ЕС“, категоричен е кандидатът за председател на ЕК.  Като втори приоритет Вебер посочи работата по отбранителната система на европейско ниво. На въпрос дали следващата Еврокомисия ще е с или без британски комисар, Вебер заяви, че „сега виждаме след две и половина години на дискусии в британския парламент и общество как да изпълнят резултата от референдума и да осъществят излизането си от ЕС, те все още не нямат идея как да го направят“.  Той добави, че „ние все още сме заложници на вътрешно-политическата обстановка във Великобритания. Европа е готова, 27-те страни – Бойко Борисов, Ангела Меркел, Санчес в Испания... - ние сме готови на компормис, имаме общо разбиране как да отговорим на въпросите, които ни поставя Брекзит, но Лондон не ни дава ясен знак. Затова моето главно послание е: имаме достатъчно популисти и екстремисти също и вътре в ЕС, така че не рискувайте европейския проект. Видяхте в случая с Брекзит какво става“.  Вебер подчерта, че Великобритания вече няма право да решава бъдещето на ЕС.  Попитан за позицията му по пакета „Мобилност 1“ и искането на транспортния министър Росен Желязков за подкрепа на групата на ЕНП в ЕП, както и по позицията му в качеството на германец, след като Германия е една от страните най-големи застъпници на пакета Мобилност, Вебер каза: „За мен това не е германски въпрос, а проблем вътре в групата на ЕНП. Защото основните въпроси на масата са два – да запазим единния пазар. И когато индустрията на автомобилните превози в България отправи атрактивна оферта, да може да получи договора и работата. Но от друга страна ние трябва да направим нещо за минималните социални стандарти на шофьорите на камиони“.  Вебер заяви още, че в момента този пакет е блокиран в ресорната Комисията по транспорт на ЕП.  „Към момента изглежда, че няма да може да се намери решение на този въпрос преди европейските избори. Така че този въпрос засега се отлага“.  За Преспанското споразумение между Македония и Гърция, коментарът на Вебер беше, че „това е споразумение, което е на масата и двете правителства трябва решат въпроса. Правителството на Ципрас трябва да събере мнозинство в гръцкия парламент, както беше направено от македонска страна. Това е стъпката, която трябва да се направи. Няма съмнение и че Европа трябва да помогне и да даде на Македония - на бившата югославска република Македония, проевропейско бъдеще“.   ", "date": "2019.01.19", "title": "Манфред Вебер: Ако оглавя ЕК, ще помоля да спрем преговорите с Турция "}
{"url": "http://epicenter.bg/article/National-Interest--Vashington-pravi-greshka--kato-podkrepya-myusyulmanite-na-Balkanite-/173282/11/33", "text": "Белград предлага много възможности, които външнополитическият естаблишмънт във Вашингтон не иска да види, пише Гордън Бардос, председател на SEERECON, фирма за стратегически консултации и анализ на политическите рискове, специализирана в Югоизточна Европа за електронното издание на американското списание National Interest в материал, който Агенция \"Фокус\" представя без редакторска намеса.  Визитата на руския президент Владимир Путин в Белград на 17 януари поставя интересен въпрос – разширяват ли Русия и Китай влиянието си в Сърбия заради незаинтересоваността на Вашингтон?  Цифрите говорят сами за себе си. Последният американски президент, посещавал Белград, беше Джими Картър през 1980 г. От друга страна, Владимир Путин прави четвъртото си посещение в Сърбия, откакто дойде на власт през 2000 г. (в допълнение към това Дмитрий Медведев посети официално Белград през 2009 г. в рамките на неговия мандат като руски президент). Нещо повече, Путин се е срещнал със сегашния сръбски президент Александър Вучич поне четиринадесет пъти.  А руснаците не са сами в ухажването на Белград през последните години. Китайският президент Си Дзинпин беше на официална визита в Сърбия през 2014 година и планира още едно посещение по-късно тази година. Общо, Си има пет официални двустранни срещи със сръбския си колега от 2014 година насам.  За разлика от това, което правят китайците и руснаците, никога не е имало официална двустранна среща между президент на Съединените щати и президент на Сърбия (или нейния предшественик Югославия).  Няколко фактора обясняват тази разлика в подхода на големите сили към Сърбия. Първо, голяма част от американската политика по отношение на Балканите е наследство от 90-те години на миналия век, когато политиците като президента Бил Клинтън и вицепрезидентът Ал Гор решиха, че подкрепата за „мюсюлманските каузи“ на Балканите ще подобри положението на Америка в ислямския свят.  За съжаление, атаките от 11 септември, на които някои от изпълнителите, организационни, финансови и оперативни, бяха босненски джихадисти-ветерани, разкриха интелектуалната слабост на подобни наивни идеи. Всъщност, от 90-те до днес проучванията на общественото мнение в арабския и мюсюлманския свят постоянно показва огромно неодобрение към САЩ, независимо от военните интервенции на САЩ на Балканите.  Втората причина, поради която политиците от Пекин и Москва се занимават активно с Белград е, че те могат да разчетат световната карта. Най-важните сухопътни и речни транспортни коридори между Западна Европа и Източното Средиземноморие и между Балтика и Егейско море минават през Сърбия. Китай определено е разбрал това, тъй като икономическата стойност на неговите инвестиции в страната наближава 10 милиарда долара.  Американската балканска политика, за разлика от това, през последните две десетилетия и отгоре, е фокусирана върху Босна и Херцеговина и Косово, които от географска гледна точка са от второстепенна важност, или периодично върху Македония и Черна гора (основно за насърчаване на интеграцията им в НАТО).  Трето, външнополитическият естаблишмънт във Вашингтон изглежда няма желание да осъзнае колко се е променил света през последните 20 години. САЩ вече не са (ако някога са били), както Мадлин Олбрайт ги нарече, „незаменимата държава“, а в многополюсния свят малките страни сега имат повече икономически и стратегически опции. Казано с други думи, както природата, така и международната политика не приемат вакуум и ако Вашингтон избере да не развива отношения с някоя страна, други държави са готови да се включат като партньори и инвеститори.  Погледнато от тази гледна точка е трудно да се види как пренебрегването на Белград служи на американските външнополитически интереси. Както отбеляза веднъж президентът Барак Обама, „смешно е“ да се вярва, че „отказа от разговор с някоя държава е наказание за нея“. И наистина, президентът Обама посети десетилетни антагонисти на САЩ, като Куба и Виетнам, а президентът Тръмп се срещна с Ким Чен-ун, но и четвърт век след войните през 90-те, Вашингтон продължава да предпочита да държи властите в Белград на една ръка разстояние.  Разбира се, няма стратегическа логика за това, но тя показва степента, до която балканската политика на САЩ продължава да бъде заложник на специални интереси и етнически лобита, които вярват, че ползата им е да вбият възможно най-голям клин между Вашингтон и Белград.  Подобна недалновидност заплашва да застраши напредъка, който вече е постигнат с напредването на отношенията между Вашингтон и Белград. Ярък пример за това е честото медийно представяне на Сърбия като „преден пост на Русия на Балканите“, когато в действителност реалността предполага нещо съвсем различно.  Помислете например за отношенията на Сърбия с НАТО. Сърбия е член на програмата на НАТО \"Партньорство за мир\" и е сключила Споразумението за статута на силите (SOFA) с Алианса. Както отбелязва военният анализатор Джон Капело, „отношенията на Сърбия с евроатлантическия съюз никога не са били по-силни“.  Също така, по време на визитата си в Белград през април 2017 година, покойният сенатор Джон Маккейн отбеляза, че САЩ са най-важният партньор на Сърбия в сферата на отбраната, като двете страни са провели 90 съвместни военни активности за една година. Най-интересното е, че Офисът за връзка на НАТО в Белград се намира в сградата на сръбското Министерство на отбраната, само на един етаж под самия министър на отбраната.  Същото важи и за отношението на Сърбия към ЕС. Сегашният сръбски премиер Ана Бърнабич (която работи с USAID от десетилетие) публично каза, че ако се стигне до избор между Русия и ЕС, тогава Сърбия ще избере ЕС.  За съжаление, в контекста на бързо променяща се Европа, въпросът колко дълго тези политики и отношения могат да бъдат поддържани остава отворен, особено ако присъединяването на Сърбия към ЕС никога не се случи. Предполага се, че приемането на Белград в Съюза ще се случи след поне от десет до петнадесет години, а Вашингтон - когато не налага наказателни политики на страната - предпочита да я игнорира.  Предвид последните ходове на другите големи държави, отдавна е належащо сериозно преразглеждане на държавната траектория в отношенията между Вашингтон и Белград. Трудно е да се види какво печелят Съединените щати, като отстъпват стратегическото и политическото бойно поле Сърбия на Пекин и Москва. Ако балканската стабилност се разбира като нещо повече от просто изпълнение на списъците с желания на местните клиенти на Вашингтон, тогава ще е необходим по-широк подход към справянето с региона.  Докато Путин посещава Белград за пореден път, американските политици трябва да мислят дълго и усилено за това как да подобрят отношенията с най-стратегически важната страна на Балканите.  ", "date": "2019.01.19", "title": "National Interest: Вашингтон прави грешка, като подкрепя мюсюлманите на Балканите "}
{"url": "http://epicenter.bg/article/Zhan-Iv-Lyo-Galu--Kak-li-shtyaha-da-reagirat-mediite--ako-Putin-i-Orban-deystvaha-kato-Makron-/173283/11/34", "text": "      - Всяка демонстрация съдържа потенциал за насилие. Работата е там, че протестиращите винаги искат повече, отколкото им позволява полицията. А тя притежава монополното право на легитимно насилие, което може да доведе след себе си неговото непропорционално прилагане.  - Първата разлика се отнася до начина на отразяване в медиите. Обичайно, пресата обръща внимание на „полицейското насилие“ срещу демонстрантите, а не обратното. Не е свойствено на журналистите да пишат за евентуални провокации от страна на протестиращите. Така беше и през 1968 г., и през 1986 г., и през 2006 г. В ситуацията с „жълтите жилетки“ и с противниците на еднополовите бракове медиите много по-активно изтъкваха „насилието на самите протестиращи“. Особено ясно идеологическата страна на коментариите им се прояви във втория случай. Движението беше напълно спокойно, обаче всяка агресивна проява на някой от протестиращите беше незабавно осъждана… включително и от самите организатори.    - Да, разбира се. И за това има няколко причини. Това са стихийни протести, без предварително да са ангажирани силите за охрана на обществения ред. А присъединилите се радикални елементи могат да зададат общ агресивен тон. Освен това, у голямата част от демонстрантите се формира усещането, че са презирани. При това, много от тях са млади хора, което прави протестите по „силови-физически“. Върху всичко това се наслагват и провокационните указания на правителството.    - Масовото използване на газ срещу мирната тълпа, да речем, което по съвършено разбираеми причини може да я направи агресивна. Да ви дам ли един пример? По време на втората демонстрация (1 декември) на Елисейските полета, полицията започна да използва водни струи от 10 часа сутринта и обгази Шанз Елизе в диаметър от 1.5 километра. Това изкара от нерви хората, които спокойно стояха на няколкостотин метра от полицейските заграждения. След това, тази полицейска практика се пренесе и в крупните, провинциални градове. Това доведе до подем на радикалните настроения сред „жълтите жилетки“, като в отделни случаи начело им застнаха опитни бунтовници, предимно от редовете на ултралевите формирования. Но, каквото и да е, това не оправдава броя на проявите на полицейско насилие.    - Над 5000 задържани, хиляда арестувани, стотици в арестите, почти 2000 ранени, десетки с лицеви травми и извадени очи и голям брой с черепни травми. И всичко това при пълното мълчание на най-големите френски медии… Представете си как те биха реагирали, ако Путин или Орбан бяха постъпили така с протестиращите в своите страни! За това биха говорили по 20 минути във всяка вечерна новинарска емисия. Представете си какво биха казали те, ако жертвите бяха от емигрантските квартали! Спомнете си какъв шум се вдигна около Тео, предполагаемата жертва на изнасилване в Олне. Но в дадения случай това не се брои, защото пострадалите основно са коренни французи.    - Разбира се. Само че възниква въпросът - не получава ли полицията указания от адската троица Кастане-Филип-Макрон, на границата на гражданска война.    - Струва ми се, че става въпрос за негласни указания. Ако полицаите нямаха усещането, че над тях има „чадър“, те биха се държали много по-внимателно. След множеството оплаквания от самите полицаи (например, от „гневните полицаи“), ръководството е дало заповед за пряка стрелба срещу демонстрантите. Ръководството – това са министърът, префектът, комисарят и/или висш офицер от жандармерията. Сегашните репресии се различават кардинално от обичайните френски правила за осигуряване на обществения ред, като имам пред вид: масовото използване на водни струи, използване на бронетехника, директен контакт между полицейските сили и протестиращите, бой, възстановяване на мобилните стрелкови групи, масово прилагане на сълзотворен газ против тълпата, включително и от покривите на сгради, дори от вертолети, но все пак достатъчно далече от силите на жандармерията, неоправдано използване на специални гранати за разпръскване на демонстрантите, активно използване на гумени куршуми, които на теория са забранени за използване по време на демонстрации, стрелба на „месо“ и т. н.    - Разбира се, но това се прилага само в изключителни случаи. Съвсем точно, обаче не и систематично и непропорционално. Бих желал да ви разкажа какво се случи с младата Фиорина, която остана без очи на 8 декември. Тя за първи път отива на демонстрация със своя жених. Кристоф Кастане (лидер на центристката партия на Макрон и прессекретар на френското правителство, б.пр.) беше обявил, че Шанз Елизе ще бъде достъпен, но всъщност затвори достъпа. Фиорина забелязала, че ситуацията започва да се нажежава и решила да си тръгне. Кордон на жандармерията й попречил. Тя се оказала блокирана в продължение на повече от един час. Когато в южната част на Шанз Елизе започнали безредици, тя се придвижила на север, каквото направили и много от мирните демонстранти. Отдалечавайки се, полицаите хвърлили гранати срещу мирните протестиращи. Взривната вълна избила лявото око на Фиорина и счупило челюстта й. За нещастие на Кастане, този разказ се потвърждава от направените множество видео материали. Ще дойде времето, когато самият той ще трябва да отговаря, а не само полицаят, хвърлил гранатата.    - Не, без очи останаха повече от десет човека, в това число и две момичета, а броят на счупванията се изчислява на десетки. При това, в болшинството случаи става дума за мирни демонстранти. Успях да говоря с очевидци, включително и млади жени, които описват доктрината на репресии по следния начин: правят ни капани, за да задържат колкото може повече хора и обстрелват мирните демонстранти, за да се откажат отново да демонстрират.    - Благодарение на осъдителното отношение на медиите, които акцентираха върху агресията на отделни демонстранти, като често изваждаха всичко от контекста, както беше с „Боксьора“ или „Стрелците“ от Шанз Елизе. Освен това те премълчаваха или омаловажаваха полицейското насилие. Медиите винаги имат двоен стандарт. Обичайно са против „полицейското насилие“, но днес те са против „насилието на демонстрантите“.    - Разбира се, че не го оправдава, но поне го обяснява. Аз не одобрявам, макар и редките случаи на насилие срещу медиите, но ги разбирам. Разбирам и вербалните обвинения срещу тях и даже определен вид поведение. Затова има психологически причини. У „жълтите жилетки“ възникна усещането, че се отнасят несправедливо към тях и че ги презират. Даже има и политически причини. На демонстрантите им се струва, че медиите са на страната на властта. Ще отида още по-далеч, като кажа, че медиите са властта, която решава кое е добро и кое е лошо, кое е приемливо и кое не е приемливо, за какво може и за какво не може да се говори, какви искания трябва да приеме правителството и кои да отхвърли.    - На основание на фактите. Когато медиите подкрепят демонстрантите, правителството в крайна сметка отстъпва. Така беше и през 1968, 1986, и 2006 г. Когато медиите обвиняват демонстрантите и подкрепят репресиите, тогава на правителството всичко му е наред. Така беше през 2013-2014 г. и 2018-2019 г.    - Да, обвиняват денонощните новинарски канали, че постоянно говорят за демонстрантите, но това е абсолютно нормално, това им е работата. Освен това, тези, които сега обясняват движението „жълти жилетки“ с влиянието на телевизията, в интелектуален и психологически план са еквивалент на онези, които обясняваха, че събитията през май 1968 г. се дължат на периферните радиостанции. Когато телевизионния канал BFM и останалите телевизионни канали махнаха камерите си, веднага пристигнаха алтернативните медии и започнаха да разпространяват в социалните мрежи видеоклипове, заснети със смартфони. Само че не технологиите създават събитията, а участниците в събитията използват технологиите.  - Нищо. Аз мисля, че те не са способни да бъдат самокритични. Не могат да възстановят плурализма в редиците си. Не могат да представят различни гледни точки. В текущата ситуация те представят една четвърт от общественото мнение. Три четвърти от французите не са представени в медиите в интелектуален, политически или социологически план. Да не говорим, че по този начин медиите игнорират данъкоплатци за 6 милиарда евро годишно (това е държавната субсидия, която получава пресата, Франс прес и Съветът за телевизионно и радио разпространение). Шест милиарда са еквивалента на пет пълни резервоара за колата на всяко френско семейство.  ", "date": "2019.01.19", "title": "Жан-Ив Льо Галу: Как ли щяха да реагират медиите, ако Путин и Орбан действаха като Макрон?"}
{"url": "http://epicenter.bg/article/Sadyat-Balgariya-zaradi-zadarzhaniya-libiyski-korab--quot-Badr-quot--/173263/4/0", "text": "С предупреждението, че \"от българската държава ще бъде потърсена сериозна материална и морална отговорност\" за първи път либийската държавна корабна компания Libyan Navigator Limited   по спора с българския консорциум \"Булгргеомин Лтд\" за собствеността върху танкера BADR (DBIN). Танкерът, който обтегна дипломатическите отношения между България и Либия, се намира в момента на пристанището в Бургас,    В писмото компанията разказват за атаката срещу екипажа на кораба след опита на частния съдебен изпълнител Тотко Колев да го продаде (на 11 януари започна проверка на Колев за престъпления по служба). В писмото си либийската компания твърди, че въпреки решението на Окръжен съд Бургас от 21 декември 2018 г, с което се отменя сделката, се изпозлва груба сила срещу екипажа на кораба.  \"За съжаление, решението е от 21-ви, но беше видимо като текст на 27-и декември. В същото време екипажът и флагът на кораба бяха сменени с груба сила, приложена от служители на “Гранична полиция” и от служители на “Морска администрация”, заедно с частни охранители. Но отново, като собственик на кораба, не можахме да приемем такива актове на насилие и продължихме да търсим правата си. През целият ден на 27-ми нашите усилия и на нашия адвокат бяха съсредоточени да информират за случая и да призовем отоговорните институции да вземат отношение\", пишат от компанията.  Оттам посочват, че в същото време на 27 декември 2018 г. държавните морски власти в Панама са спрели разрешението корабът да ползва временния панамски флаг. Според либийската страна флагът е даден въз основа на фалшиви документи, подадени от \"Булгргеомин Лтд\" след насилственото отнемане на кораба.  Малко преди Коледните празници на 22 декември корабът беше предаден на \"Булгаргеомин Лтд\" от съдия изпълнител Тотко Колев, въпреки решението на съда. А след смяна на екипажа, флага и името му танкерът напусна българските териториални води и остана на котва в открито море до 15 януари. След заповед на директора на Изпълнителна агенция \"Морска администрация\" Живко Петров плавателният съд беше върнат в Пристанище Бургас, където очаква решение на казуса със собствеността му.  \"Не можахме да повярваме, че всичките тези писма и срещи не приключиха с успех, а в ранната сутрин на 28-ми в полунощ, използвайки тъмнината, като истински престъпници, нашият кораб с фалшив екипаж напусна Бургас с разрешение на Морската администрация на българските власти. И това се случва докато Панамският флаг на кораба е суспендиран на 27 демекври 2018 г. Това е шокиращо, но е факт!\", се казва в писмото на либийската компания.  От либийската държавна морска компания прилагат и копия на 26 различни документа. Писмото им излиза два дни след като правтелствената информационна служба съобщи за телефонен разговор на премиера Бойко Борисов с либийския му колега Файез Сарадж, посветен на либийския кораб. Оттам посочиха, че Сарадж е благодарил на Борисов и на българското правителство за тяхната навременна намеса и демонстрираното желание казусът да приключи с положителен за двете страни край.  ", "date": "2019.01.19", "title": "Съдят България заради задържания либийски кораб \"Бадр\"? "}
{"url": "http://epicenter.bg/article/Sled-Brekzit--Prognozi-za-poveche-turisti-ot-Ostrova-v-Balgariya--VIDEO-/173280/4/0", "text": "Ръст на туристите от Великобритания у нас заради Брекзит показва проучване на Асоциацията на британските туристически агенти, предаде бТВ.  Преди седмица Джонатан Бърлс и съпругата му пристигат в Банско. Цените и ски пистите водят семейството за 13-а поредна година в курорта. „Тук е много евтино да дойдеш и да си изкараш добре”, категоричен е той. „Едно от важните неща е, че когато обърнем британската валута в българска, разполагаме с доста пари”, казва и Тейси Смит.  Нашите турагенции очакват около 200 хиляди английски туристи тази година. В хотела на Джеймс Хюз пикът на резервациите предстои. „Следващата седмица започваме със силния период и сме горе-долу пълни до средата на март”, уточнява той.  По неписано правило икономическа несигурност на Острова означава повече британски туристи у нас, казват експертите.  „Винаги при тези ситуации България е била предпочитана туристическа дестинация, защото е евтина”, коментира Румен Драганов от Института за анализи и оценки в туризма.  Брекзит без сделка ще означава по-скъп внос от Европа и намаляване на покупателната способност на англичаните. А прогнозата за срив на паунда вече води до ръст с една трета на резервациите у нас, пресмятат британски туроператори. Но не валутата ще е определяща при избора на почивка, контрират икономисти.  „Самият туристически поток се влияе от това колко е лесно човек да получи здравна осигуровка, колко лесно може да получи достъп до страната”, посочи Адриян Николов от Института за пазарна икономика.  Така за българския туристически бранш ситуацията на Острова създава повече несигурност.  „В момента и туроператори, и агенции са притеснени, тъй като те не могат да поемат ангажименти по договор, по който те имат изключително голяма отговорност да възстановяват суми обратно. С други думи, няма нищо гарантирано”, заяви Румен Драганов.  А Джонатан и Тейси се надяват, че какъвто и да е изходът от брекзит няма да затвори пътя им към Европа и България.  ", "date": "2019.01.19", "title": "След Брекзит: Прогнози за повече туристи от Острова в България (ВИДЕО)"}
{"url": "http://epicenter.bg/article/Ognen-ad--Goryat-nyakolko-kashti-v-tsentara-na-Gabrovo--SNIMKI--VIDEO--/173277/3/0", "text": "Пожар избухна в старинния Шести участък в центъра на Габрово, съобщиха местният сайт \"Габрово Дейли\" и Нова телевизия.  Пламъците са обхванали три къщи, а сигналът е подаден около 9.30 ч. тази сутрин. Според очевидци една от сградите буквално е рухнала.  Къщите се намират на ул. \"Опълченска\" в близост до хотел и популярни заведения за хранене, в района източно от пешеходната ул. \"Радецка\" и църквата \"Света Троица\".Районът е отцепен и огнеборците се борят с пожара.  Към момента няма информация за пострадали хора, а огънят най-вероятно е тръгнал от печка на твърдо гориво.  ", "date": "2019.01.19", "title": "Огнен ад! Горят няколко къщи в центъра на Габрово (СНИМКИ, ВИДЕО) "}
{"url": "http://epicenter.bg/article/Arnaudova--6-dushi-sa-obvineni-sled-aktsiyata-za-terorizam--edin-e-obyaven-za-mezhdunarodno-izdirvane/173279/3/0", "text": "Към настоящия момент към наказателна отговорност са привлечени 6 лица, 5 от които са задържани от прокурор за 72 часа, а шестото лице е обвинено задочно и е обявено за международно издирване, тъй като не е установено на територията на страната. Това каза за Агенция „Фокус“ говорителят на главния прокурор Румяна Арнаудова във връзка с реализацията, която беше осъществена вчера на територията на страната от Специализираната прокуратура за тероризъм.  „Обвиненията, които са повдигнати на шестте лица, са на всяко от тях по две обвинения за престъпления против републиката. Първото обвинение е за това, че в периода от началото на 2016 г. до 18 януари 2019 г. на територията на страната всяко едно лице поотделно е извършвало небанкови парични операции по метода „хавала“ в особено големи размери – общо от всички лица, не по-малко от 25 млн. евро, и е участвало в закупуване на леки автомобили в България и други държави и прекарването им до сирийски територии“, коментира Арнаудова.  По думите ѝ всички тези действия са извършени от лицата, като са предполагали, че ще бъдат използвани изцяло или частично за извършване на терористични актове на територията на чужда държава.  „Второто обвинение, което всяко едно от лицата са получили, е за това, че са участвали в група, която си е поставяла за цел извършване на терористични действия на територията на чужда държава. Автомобилите, които са били прекарвани от членовете на тази група от България до Сирия в инкриминирания период са не по-малко от 100“, обясни Арнаудова и уточни, че групата се състои от общо 6 лица, като 5 от тях са мъже.  „Всички те са сирийски граждани, законно пребиваващи на територията на Р България. Шестият е жена – българска гражданка. По отношение на чужденците, трима от тях са с постоянно пребиваване на територията на страната, а останалите с временно пребиваване“, допълни тя.  Румяна Арнаудова уточни още, че в рамките на утрешния ден прокуратурата ще поиска от съда вземане на най-тежките мерки за неотклонение на петимата задържани. Продължава и издирването на шестия участник в групата.  ", "date": "2019.01.19", "title": "Арнаудова: 6 души са обвинени след акцията за тероризъм, един е обявен за международно издирване"}
{"url": "http://epicenter.bg/article/Obvineniyat-v-ubiystvoto-na-Kalina-v--quot-Banishora-quot--se-razplaka-v-sada--VIDEO-/173287/3/0", "text": "Съдът реши Васил Василев – заподозреният за убийството на приятелката си в столичния квартал \"Банишора\", да остане в ареста.  Той влезе в съдебната зала разплакан и запази пълно мълчание пред медиите. Заседанието на съда е при закрити врата по настояване и на обвинението, и на защитата, предаде Нова тв.  Според обвинението има доказателства, че именно той е отнел живота на Калина по особено жесток начин. Младият мъж бе задържан под стража за 72 часа. Сега магистратите трябва да решат дали да остане за постоянно в ареста.  Предполага се, че мотивът за убийството е ревност, породена от получено от жертвата съобщение, което тя отказала да прочете пред приятеля си.  Тялото на Калина беше открито в апартамент с множество следи от насилие по тялото.  Само за миналата година в България са убити 35 жени, сочат данни на Българския фонд за жените. От началото на 2019 г. жертвите вече са две.  ", "date": "2019.01.19", "title": "Обвиненият в убийството на Калина в \"Банишора\" се разплака в съда (ВИДЕО)"}
{"url": "http://epicenter.bg/article/Advokat-Markovski-za-othvarlenoto-veto-na-prezidenta--Promenite-v-NPK-ne-zastrashavat-choveshkite-prava/173289/3/0", "text": "Промените в Наказателно-процесуалния кодекс не застрашават човешките права. Това каза за обзорното обществено-политическо предаване „Метроном“ на Радио „Фокус“ адвокатът Марин Марковски по повод преодоляното вето на президента Румен Радев върху последните промени в Наказателния кодекс, които изменят норми в НПК.  Формулировките на текстовете и изваждането им от общия смисъл от останалите разпоредби създават напрежение, обясни юристът.  \"Промените в Наказателния кодекс не са толкова опасни практически, но се разминават с конституционния принцип, че непълнолетните и децата са поставени под особена закрила. Задържането на непълнолетните лица без уведомяване на близките им не е толкова необходимо за следствието, защото ако се работи професионално, няма нужда от задържани деца. Няма нищо страшно, ако се премахне този текст, ако остане, може да създаде ситуации, в които родителите мога да бъдат много притеснени, защото детето им го няма и не знаят къде е\", обясни адвокат Марин Марковски.  Той каза още, че непълнолетните не могат да представляват заплаха за сигурността. Никой не може да забрани на адвоката да се свърже с близките на задържания, независимо от възрастта му, заяви той.  Когато става дума за закона, политиката трябва да отиде в коша, каза още адвокатът, като уточни, че той не е арена за политическа борба.  ", "date": "2019.01.19", "title": "Адвокат Марковски за отхвърленото вето на президента: Промените в НПК не застрашават човешките права"}
{"url": "http://epicenter.bg/article/Dvama-mazhe-zaginaha-v-pozhari-samo-za-den-/173292/3/0", "text": "Само за ден двама души са загинали при пожари в страната. И двата инцидента са от вчера – в Русе и в София.  При пожара в Русе са пострадали и още двама души. Сигналът за инцидента е подаден в 2:37 часа. Той е възникнал на покрива на 4-етажен жилищен блок. Самоличността на загиналия мъж не е установена.  Мъж на 65 години и две жени - на 69 и на 88 години, са били обгазени и са настанени в интензивно отделение на УМБАЛ-Русе.  Пожарът в София, пък е възникнал в жилищна сграда в кв. „Христо Ботев”, като сигналът е подаден в 13:29 часа. Загинал е мъж на 63 години. Унищожени са мебели, бяла и черна техника, съобщават от МВР.  ", "date": "2019.01.19", "title": "Двама мъже загинаха в пожари само за ден "}
{"url": "http://epicenter.bg/article/Nikolay-Banev-s-pismo-sreshtu-prokuror-Ivan-Geshev-ot-sledstveniya-arest--VIDEO--/173303/3/0", "text": "Арестуваният и обвинен в пране на над 1 милиард лева Николай Банев изпрати писмо от ареста. Автентичността му потвърди пред bTV адкокатът на Банев - Христо Ботев.  В писмото си Банев заявява, че поводът за него е интервю на заместник-главния прокурор Иван Гешев в \"Тази сутрин\".  Според Банев \"са изнесени лъжи относно екстрадицията на семейството от Франция и че служител на полицията се е свързал с тях два дни преди ареста\".  В писмото се твърди още, че фамилията дори имала насрочен час за явяване в следствието.  Според Банев не са верни думите, че мобилен телефон е намерен в килията му в кутия от сок.  Устройството било открито, \"докато се зарежда в телевизора в килията\".  За bTV заместник-главният прокурор Гешев заяви, че няма да влиза в спор с обвиняеми или подсъдими, тъй като мястото за подобна полемика е съдебната зала.  ", "date": "2019.01.19", "title": "Николай Банев с писмо срещу прокурор Иван Гешев от следствения арест (ВИДЕО) "}
{"url": "http://epicenter.bg/article/Iliyana-Yotova--Pozitsiyata-na-Balgariya-kam-Makedoniya-tryabva-da-bade-dostatachno-kategorichna-i-tvarda-/173273/2/0", "text": "Позицията на България към Македония трябва да бъде категорична и твърда. Това каза вицепрезидентът Илияна Йотова в предаването „Седмицата“ по Дарик радио.  По думите ѝ относно становището на президента Румен Радев, че Северна Македония е против интересите на България и българските управляващи е трябвало да се включат в преговорите заедно с Гърция и да не бъде допускано така да се казва, защото в него се включва и българска територия, тя заяви, че споделя неговите опасения за рискове в тази посока. Според нея споразумението трябва да има колкото се може по-скоро анекс, в който да се определят решенията и постановките по определени спорни въпроси, за да няма съмнения за териториалните претенции и населението на хората.  „Никак не е трудно точно сега, в този момент, анексът да бъде подписан, още повече, има вече и решение на парламента в Македония. Както виждате, дори и гръцкият премиер Алексис Ципрас оцеля по тази тема, дори и само с един глас, за това средата е благоприятна сега да се направи такъв документ. Моите уважения към хората, които работят в тази комисия, със своите македонски колеги по изясняването на спорните исторически моменти, но аз до този момент не съм разбрала да има някакъв конкретен резултат“, подчерта Йотова, като допълни, че според нея много затворено работи тази комисия и за това не очаква резултатите да бъдат сериозни.  „Не могат да се предявяват каквито и да било претенции в определени рискови посоки. Точно това е смисълът на този анекс - политическото решение. Аз смятам, че точно в този момент, позициите, които има Македония и пътят, който трябва да извърви към евроструктурите или НАТО, е една благоприятна среда, в която може да се говори по този въпрос“, каза вицепрезидентът, като подчерта, че позицията на България трябва да бъде достатъчно категорична и твърда, въпреки, че в момента според нея не е такава.  „Някак си затихна тази тема и е добре, че празнуваме заедно общи празници, но не е добре, че на другия ден отново се присвояват исторически събития, както намерят за добре. Именно за това казвам, че е по-добре да има документ и когато стане дума за дискусия или се поставят под съмнения факти или има претенции, това ще е доказателството, което Македония ще е подписала“, посочи Йотова.  „Няма да коментирам президента и избора на самолет, защото виждам как все повече хора в последните дни започнаха да разбират от самолети и особено от изтребители. Не искам да съм да бъда в това мнозинство. Това, което ме интересува е сделката да бъде изключително прозрачна. Парламентът даде мандат за преговори и от тук на натъка, те трябва да бъдат пред всички нас, за да се вижда какви ангажименти се поемат“, подчерта също тя.  Проблемите с българското гражданство могат да се избегнат, ако не се изискват документи за произход, защото това, всъщност е кутията на Пандора, смята вицепрезидентът.  „Българското законодателство е изключително либерално, не познавам друго законодателство, поне не и в Европа, което да създава толкова много възможности и да липса на какъвто и да било контрол от страна на България. Прословутата агенция на българите в чужбина, не съществува в закона за българите в чужбина. Там са записани от няколко години ясно и категорично механизмите за действие на Национален съвет за българите в чужбина, с участие на нашите сънародници зад граница, но това не е станало“, заяви вицепрезидентът, като подчерта, че не е убедена дали само със създаването на Министерство за българите в чужбина и превръщането на агенцията в министерство ще реши проблемите по този въпрос.  „Страхувам се само да не създадем една нова администрация, която да бъде с много малък коефициент на полезност. За мен по-важно е да накараме представители на нашите общности навън, да участват в реалната политика в България“, заяви още тя, като подчерта, че подкрепя идеята за национален съвет.  „Няма нищо лошо и вицепрезидентът да се срещне с този, който иска да има българско гражданство, защото при мен всичко идва само документално и аз нямам възможност дори за контрол на тези документи. Всичко, което идва от Съвета по правосъдие, трябва да се взима едно към едно“, допълни още тя, като подчерта, че хората, които искат да получат българско гражданство, трябва да имат норми на уседналост, да знаят езика и химна на България.  По думите ѝ относно средствата, изразходвани за празника на Пловдив за европейска столица на културата, няма представа как са изразходвани, но е разочарована.  „Европейската комисия има един сериозен финансов ангажимент към тези столици, когато те се изберат, но от тук нататък ще трябват проверки на тези средства. Аз умишлено бях долу сред хората и слушах, това, което говореха. Те са разочаровани. Аз не разбрах замисъла на това, което видях“, подчерта вицепрезидентът Илияна Йотова.  Евросигурността и миграцията са най-големият провал на досегашният мандат на европейските институции, заяви още Илияна Йотова. По думите ѝ относно предстоящите евроизбори, най-вероятно няма да има дебат, но най-голямата тема ще бъде за евросигурността и миграцията.  „Тези теми са големия провал на този мандат на европейските институции, защото няма никаква политика. Това, което се опитаха да направят беше погрешно и това беше ясно от самото начало“, подчерта още тя, като заяви, че единственият коз на европейските институции е бил, че ще бъде постигнато споразумение с Турция за миграцията, но по думите й това е само временно решение и не може да бъде дългосрочна политика.  „Разбира се, сред темите ще бъдат и тероризъм и социална несигурност, но след 2008 година това е окото на бурята и пика на финансовата и икономическата криза в света и в Европа. Ние 10 години живеем под сянката на тази криза и има определени икономически показатели, които вървят нагоре, особено за някои страни. Така или иначе, Европа не е дала своя политически отговор на този криза и аз очаквам, че с гласуването за европейския парламент, част от този отговор ще се получи“, каза още тя, като посочи, че ще има затруднения и за т. нар. автентични партии, за да убедят европейските граждани, че са си свършили работата.  По думите ѝ най-голямата грешка за тези 10 години, която води до големия срив на доверието в европейските институции и в партиите и политическата система е фактът, че Европа е заложила само на рестриктивни мерки.  „Това са: да направи бедните още по-бедни и да направи мизерията още по-голяма и да затвърди силата на големите корпорации, които дадоха мило и драго, за да оцелеят в тази криза без да мислят за гражданите. И когато не можеш да намериш нито политическите, нито икономическите отговори на всички тези въпроси и да предложиш как да се развиваш от тук нататък, е добре да си говорим за хибридни войни“, подчерта Йотова.  ", "date": "2019.01.19", "title": "Илияна Йотова: Позицията на България към Македония трябва да бъде достатъчно категорична и твърда "}
{"url": "http://epicenter.bg/article/Georgi-Parvanov--Tryabva-da-zadelim-2-3-mlrd--za-energetikata--kakto-gi-zadelihme-za-novite-samoleti-/173274/2/48", "text": "Енергетиката е високо технологичният ни отрасъл. От него трябва да започнем. Да заделим и там 2-3 милиарда, както ги заделихме за новите самолети. Това каза основателят на АБВ и президент на Р България в периода 2002-2012 година Георги Първанов на Международен енергиен форум „Енергетика, икономика, сигурност - актуални измерения“, организиран от партията, предаде Агенция „Фокус“.  „Идват евроизбори, много ми се иска по-малко да дебатираме по Истанбулската конвенция“, коментира той. „Не мисля, че това е парлив проблем за българското общество, да се хванем с реалните проблеми“, посочи Георги Първанов. По думите му демографската катастрофа е проблемът на проблемите.  „Проблемът няма да се реши с изкуствени мерки, каквито и тези дни чувам от процедурната опозиция. Трябва реално и дълбоко да се влезе в икономиката, да се влезе в енергетиката“, заяви Първанов.  Според мен категорично трябва да се пристъпи към изработване на нова енергийна стратегия, по-дългосрочна, по-всеобхватна, стъпваща на реални проблеми и търсеща решения, категоричен е Първанов.  „Бих препоръчал да се върви към обиране на напрежението. Формиране на такъв документ. Това е добър повод да се свали градусът на напреженията между институциите, нямам предвид между президента и правителството, а в по-широк план“, заяви той. „Експертизата и енергийната дипломация е важно да се съединят“, коментира Георги Първанов.  „Да не подвеждаме под един негативен знаменател работата на всички политици. Имаше и такива, които искрено се бореха нещата да се получат“, посочи той.  „Едни хора продължават в качеството си на евродепутати да тичат в Брюксел да доносничат против АЕЦ „Белене“ или каквото и да е българско“, заяви Първанов.  „В енергийната стратегия темата за ядрената енергетика е сдъвкана на една страница. АЕЦ „Белене“ отсъства“, обърна внимание той.  „Направили сме енергийна стратегия за външна консумация, да я покажем на някого навън“, коментира Георги Първанов. „Бягахме от зависимост от Русия, а сега имаме зависимост и от Русия, и от Турция“, каза още той.  ", "date": "2019.01.19", "title": "Георги Първанов: Трябва да заделим 2-3 млрд. за енергетиката, както ги заделихме за новите самолети "}
{"url": "http://epicenter.bg/article/Yuriy-Aslanov--Prezidentat-Rumen-Radev-e-mnogo-po-uspeshen-ot-predshestvenitsite-si-/173276/2/48", "text": "Президентът Румен Радев е много по-успешен от предшествениците си. Това каза за обзорното предаване „Метроном“ на Радио „Фокус“ социологът и управител на социологическа агенция АФИС Юрий Асланов по повод навършването на две години от полагането на клетва на президента пред НС.  Според него той е защитил по-голямата част о предизборните си обещания.  „Зад заклинанието „президент на всички българи“ стои изискване към това президентът да е политически кастрат, а това не може да бъде. Той е бил кандидат на една от партиите и по някакъв начин е влязъл в президентската институция в резултат на политическите си убеждения, изразявани от част от политическия спектър. Дали Радев е президент на всички българи може да се съди по доверието към него, което остава високо“, каза той.  Юрий Асланов уточни, че някои предшественици на Радев все още го водят по брой върнати законопроекти, така че все още е рано да се каже, че той е президентът, който е оспорил най-много закони.  Оповестяването на междинните резултати от социологическите данни в изборния ден не могат да обърнат резултата, каза Асланов относно идеята на ГЕРБ за отпадане на забраната за огласяване на социологически данни в изборния ден.  „В повечето европейски държави това не е разрешено. Този дебат трябва да се води по-продължително и законодателните решения да не се взимат така бързо, защото могат да увеличат и без това високото недоверие към изборния процес у нас. Дали може да обърне вота е сложен въпрос. Публикациите влияят на вота, но влиянието им е преувеличено. Чак да обърне резултатът такава публикация не може“, каза социологът.  Според Юрий Асланов около 90 % от избирателите, които ще идат до урните са взели своето решение преди изборния ден. Колкото до така наречените “мъртви души“ , според него те са около 2,5 милиона и имат отношение само при провеждането на референдуми и първият тур на президентските избори.   ", "date": "2019.01.19", "title": "Юрий Асланов: Президентът Румен Радев е много по-успешен от предшествениците си "}
{"url": "http://epicenter.bg/article/Tsvetan-Tsvetanov--Zaedno-sme-mnogo-po-silni-i-preodolyavame-po-lesno-prepyatstviyata-/173278/2/0", "text": "Председателят на ПГ на ГЕРБ и заместник-председател на партията Цветан Цветанов взе участие в първата за България градска молитвена закуска, която събра днес в Пловдив представители на много етноси и религии, общественици, политици от различни партии. Това съобщиха от пресцентъра на партията.  „Заедно сме много по-силни и можем да преодоляваме по-лесно препятствията пред нас“, подчерта Цветан Цветанов и допълни: „В тази зала присъстват много хора със своите различия, но които изповядват ценности, които ни правят по-силни и полезни за обществото. Прекрасно е, че началото на тази инициатива съвпада със старта на домакинството на Пловдив като Европейска столица на културата“.  Председателят на ПГ на ГЕРБ Цветан Цветанов подчерта, че при срещите си с посланици и дипломати те дават само положителни оценки за домакинството и откриването на това домакинство.  „Фактът, че се очакват около 2 милиона посетители, означава, че градът става все по-привлекателно място за хора от цял свят, които да се заредят с вашия позитивизъм“, каза още той.  „Днес имаме шанса да поставим начало, което да се превърне в традиция“, заяви символичният домакин на срещата инж. Иван Тотев.  „Понякога забравяме, че нещата, които ни обединяват, са повече от тези, които ни разделят. Затова събития като това са изключително важни, особено във важната за града ни 2019 година, в която сме си избрали мотото ЗАЕДНО“, допълни кметът на Пловдив.  Всички присъстващи поздравиха за инициативата Мария Каназирска и за възможността чрез нея да бъдат изградени нови мостове.  Пловдив е пример за етническа толерантност и взаимоуважение, подчертаха в изказванията си и представителите на арменската общност в града д-р Анави Кеворкян, на еврейската инж. Светлозар Калев, на мюсюлманската Ахмед Пехливан.  Сред присъстващите на събитието бяха бившият министър-председател на България Филип Димитров, бившият кмет на Пловдив д-р Иван Чомаков, председателят на Българския лекарски съюз и много други.  Доц. д-р Нарцис Калева обяви дарителска кампания за набиране на средства за строителство на нов педиатричен и онкохематологичен комплекс в УМБАЛ „Св. Георги“. Открита е дарителска банкова сметка и е поставено началото на кампания за изпращане на дарителски sms-и на латиница DMS KLINIKA на номер 17 777.  ", "date": "2019.01.19", "title": "Цветан Цветанов: Заедно сме много по-силни и преодоляваме по-лесно препятствията "}
{"url": "http://epicenter.bg/article/Petya-Avramova--Magistrala--quot-Hemus-quot--tryabva-da-e-gotova-do-2024-g--/173284/2/0", "text": "„До 2024 година автомагистрала \"Хемус\" трябва да е изцяло готова. „Хемус“ за Северна България е необратим процес. Правителството отпусна 1,350 млрд. лева, с които тази магистрала да бъде построена, като индикативният срок за завършване на цялата магистрала е 2024 г.” Това обяви министърът на регионалното развитие и благоустройството Петя Аврамова в интервю за „Дарик радио”.  „Общо 420 км е магистралата, 170 км от тях са построени. В момента се строят две пътни отсечки. Сега ще започне строителството на участъка от разклона Плевен-Ловеч до Русе-Велико Търново. Това са 134 км с осигурено финансиране”, поясни тя.  Относно финансирането на строителството, което ще се извършва по процедура без обществени поръчки, тъй като ще се извършва от държавната компания „Автомагистрали”, тя коментира:  „Не виждам нищо лошо в това да има повече държава в пътния сектор. „Автомагистрали“ изпълнява проекти, възложени от Агенция „Пътна инфраструктура“. Има договор между АПИ и „Автомагистрали“, няма договори с подизпълнители за изграждане на АМ „Хемус“. Има рамкови споразумения за текуща дейност. „Автомагистрали“ може да назначава в дружеството специалисти и работници. Законът не забранява наемането на техника и ползването на чужд ресурс при изпълнение на определени обекти. „Автомагистрали“ със своя мениджмънт ще изпълни тези 134 км, сключвайки всички видове споразумения и договори за техника, материали и всичко, което е необходимо”, поясни Аврамова.  Относно електронната винетка и проблемите с въвеждането ѝ министърът обяви, че през лятото на тази година ще заработи изцяло електронната тол система за тежкотоварни камиони  \"2019-а е годината, в която въвеждаме електронната система за платена пътна такса. Понеже през 2018 г. са продавани хартиени винетки, които имат срок и през 2019 г., тази година системата ще работи на смесен режим. Тоест, ако вие имате валиден хартиен винетен стикер и ви спрат контролните органи на Националното тол управление, както и Пътна полиция, вие няма да бъдете глобен. Системата ще заработи в идеалния си вид 2020 г. Снимането и правоприлагането за липса на винетка ще бъде от контролните автомобили на пътя. Тоест през 2019 г. няма да има електронно правоприлагане, няма да получавате акт за това, че сте сниман на пътя и системата не е регистрирала, че имате електронна винетка, защото тя няма как да регистрира, че имате хартиена и затова няма да има правоприлагане по електронен път.  Правоприлагане има и то ще бъде от колите на тол контрола и Пътна полиция. Част от автомобилите на тол контрола вече са на пътя, а всъщност след въвеждането на тол системата тежкотоварният трафик ще бъде следен електронно и системата ще отчита наличието на плащане. Тоест през лятото ще заработи електронната система само за камионите за плащането на тол таксите\", каза министър Аврамова.  ", "date": "2019.01.19", "title": "Петя Аврамова: Магистрала \"Хемус\" трябва да е готова до 2024 г. "}
{"url": "http://epicenter.bg/article/Rumen-Hristov--SDS-mozhe-da-si-partnira-s-patriotichni-formatsii-za-evroizborite-/173296/2/48", "text": "СДС води преговори за коалиция за предстоящите евроизбори. Още е обаче не е решено с кого да си партнира, но не се изключват вариант и за някоя патриотична формация. Това обяви в предаването „Офанзива с Любо Огнянов” по Канал 3 председателят на СДС Румен Христов.  \"Не сме разговаряли с представители на НФСБ. Има интерес да участваме в коалиции за евроизборите, но конкретно с НФСБ – не. Не съм се срещал с г-н Симеонов, но това не значи, че не бихме направили такава среща, защото част от привържениците и активистите на СДС подкрепят подобна инициатива. Става въпрос за патриотични формации, за да се постигне по-добър резултат на изборите. За мен обаче най-добър вариант е с „Демократична България”. Водят се преговори, но още няма решение\", коментира Христов.  Той изтъкна, че именно с „Демократична България” са най-близки възгледите на СДС.  \"Ние сме категорично десни. И смятам, че СДС е една от консервативните формации. Заложено е в устава ни и го показахме като не подкрепихме Истанбулската конвенция. Безспорно би имало различия в каквато и да е била коалиция, но е важна голямата визия\", изтъкна Христов.  \"Категорично най-добрият избор бе Ф-16. Когато си член на НАТО, по презумпция трябва да си партнираш с нея\", каза лидерът на СДС по повод избора за нов боен самолет.  Относно аналогията между \"Реформаторския блок\" и \"Обединени патриоти\" той смята, че всъщност при патриотите скандалите и разделението е започнало много по-рано. В тази връзка направи и прогноза за предсрочни парламентарни избори.  \"Те започнаха да се карат доста по-рано от нас. Ние сме свидетели цяла година на скандали. Затова и проблемите на малката коалиция се отразява и на голямата. И затова положението не е толкова добро, колкото им се струва на управляващите. Заради това и вероятно ще има предсрочни парламентарни избори. Българските граждани са тези, които ще решат дали да има такива. С тяхното недоволство, с техните протести, с техните искания. Имаше активиране преди Нова година, но вероятно заради празниците ситуацията стихна. Но ако нещо отново взриви обстановката, вероятно ще се стигне до подобни избори\", предрече лидерът на СДС.  Отново на темата за преговори за коалиция за евроизборите той отново изтъкна, че се преговаря с „Демократична България”, но уточни, че за листи още е рано да се говори, тъй като още се водят преговори.  \"Не бива отново да разпиляваме десните гласове. В парламента трябва да има автентична десница\", обяви категорично Румен Христов и припомни резултатите на различните десни формации на последните парламентарни избори, които ако са били обединени, щяха да влязат в Народното събрание.  Той е уверен, че СДС ще има свои кандидати на местните избори, като обясни, че решението ще се взема от регионалните структури, които имат картбланш да преговарят за сътрудничество с всички формации с изключение на БСП и ДПС.  ", "date": "2019.01.19", "title": "Румен Христов: СДС може да си партнира с патриотични формации за евроизборите "}
{"url": "http://epicenter.bg/article/Ivaylo-Kalfin--Za-Balgariya-shte-e-losho--ako-se-stigne-do-Brekzit-bez-sdelka-/173297/2/48", "text": "Отношенията на Балканите. Договорът между Македония и Гърция и отражението му върху България. За това говори в предаването „Офанзива с Любо Огнянов” по Канал 3 бившият министър на външните работи и евродепутат Ивайло Калфин.  „Не мисля, че решенията в Македония и Гърция ще бъдат подложени на преразглеждане. Договорът бе подписан и приет. От обективна гледна точка договорът вече е факт”, коментира Калфин по повод Преспанския договор, с който се стигна до преименуването Македония на Република Северна Македония.  „Ние не трябва да търсим българските интереси между Република Северна Македония и Гърция. Трябва да ги търсим в нашите взаимоотношения. Ако гледаме нашата къщичка, трябва да видим, че договорът, който ние подписахме не дава всички решения. Наивно е да смятаме това. Но след него продължават процеси. Вече работят комисии. Тази за история обаче работи на празни обороти”, обяви Калфин, като изтъкна, че от страна на правителството не са дадени мандати за български представители, както и каква позиция да защитават те. По думите му от нея не може да се очакват резултати.  „За езика говорим съгласно конструкциите на двете страни. Но езикът кой проблем ще реши? Имаме два подхода или да кажем това, че нямат език, или да използваме инерцията от договора за добросъседство, за да постигнем нещо. Все още не е поставен въпроса за членство. Но въпросът е какво искаме да постигнем”, каза Калфин.  След като между Албания и Косово вече няма граница, той изтъкна, че самите албанци не искат да говорят за Велика Албания и за тях всъщност по-добре е те да имат контрол върху три държави, а не върху една голяма. Обясни обаче, че е твърде вероятно да се засилва влиянието им в Македония.  Относно българите зад граница, като тези в Македония, Калфин изтъкна, че не може да се иска хората там насила да бъдат карани да се чувстват българи или каквито и да е било други от това, каквито се чувстват.  Той открои и основните послания от посещението на Владимир Путин в Сърбия.  „Сърбия е един от най-големите партньори на Русия. А Русия има интереси на Балканите. Така че руският президент отиде на гости в една държава, където се чувства много добре. И сред важните неща, които каза, че подкрепя Сърбия за Косово. Червената линия, която Путин постави е, че подкрепя позиция за неутралитет на Сърбия. Т.е. за невлизане в НАТО”.  За „Турски поток” заяви:  \"Руският ангажимент беше условен. Русия няколко пъти заяви, че ще мине през България, само ако се осъществи и Северен поток. Тук има остра политика от страна на САЩ, които дори обявиха, че ще налагат санкции. Тук ние трябва да осигурим подкрепа от страна на Европейския съюз. Проблемът обаче е, че заговорихме за много по-големи суми. Очевидно е, че цената е много завишена, както бе и в последния етап на „Южен поток”. Важно е да го направим, но тези цени вече ме притесняват.\"  Бившият евродепутат не подмина и горещата тема за Брекзит.  „Самите британци трябва да кажат какво ще се случи. Вариантът за излизане без договор става все по-вероятен. При него ще имаме само лоши последствия. Вариантът с втори референдум е малко вероятен, но не и невъзможен. Нови парламентарни избори също. Всички варианти обаче предполагат отлагане на датата. Ние имаме интерес за Брекзит със сделка. За нас ще бъде лошо, ако няма сделка, защото например има много лекарства, които се внасят от там”, изтъкна Калфин.  ", "date": "2019.01.19", "title": "Ивайло Калфин: За България ще е лошо, ако се стигне до Брекзит без сделка (ВИДЕО)"}
{"url": "http://epicenter.bg/article/BSP--Yordanka-Fandakova-da-obyasni-zashto-ne-prilaga-merkite-sreshtu-zamarseniya-vazduh--/173298/2/0", "text": "Йорданка Фандъкова да обясни защо не прилага мерките срещу замърсения въздух! Това се посочва в позиция на общинските съветници от групата на БСП, съобщиха от пресцентъра на партията.  С решение №855 от 06.12.2018 г. Столичен общински съвет прие промяна на механизма с оперативни мерки за обособяване на зони с ниски емисии на вредни вещества чрез ограничаване на движението на МПС на територията на Столична община в случай на прогноза за висока степен на замърсяване на атмосферния въздух.  Съгласно това решение при прогноза или наличие на следните неблагоприятни метеорологични условия през зимния период: жълт код за мъгла и/или инверсия, и/или безветрие, и/или ниско атмосферно налягане и други на НИМХ, водещи до задържане и натрупване на атмосферни замърсители в ниските слоеве на атмосферата, може да бъде въведена мярката еднодневна абонаментна карта за всички линии на обществения градски транспорт на територията на Столична община на цена от 1 лев, т.нар. \"зелен билет\".  С това решение предприемането на съответните действия за реализиране на мярката \"зелен билет\" се възлага на кмета на Столична община Йорданка Фандъкова. През последните два дни в София сме свидетели на парадоксална ситуация. Свидетели сме не на прогноза за висока степен на замърсяване, а на наличие на няколкократно по-високи стойности от допустимите за замърсеност на въздуха. А управляващите в Столична община демонстрират арогантно мълчание и бездействие.  Затова не може да не зададем няколко въпроса:  1. Защо кметът Йорданка Фандъкова не изпълнява решение №855/2018 г. на СОС и не въвежда мярката \"зелен билет\"?  2. Това решение за нея задължително ли е или е поредната пиар акция на Столична община, създаваща имитация на действия и мерки, които са с цел замитане на проблема под килима?  3. На кое място в приоритетите на кмета Йорданка Фандъкова се нарежда здравето на гражданите?  Очакваме своевременно отговори на всички тези въпроси!  ", "date": "2019.01.19", "title": "БСП: Йорданка Фандъкова да обясни защо не прилага мерките срещу замърсения въздух! "}
{"url": "http://epicenter.bg/article/Shefat-na-Voennovazdushnite-sili--F-16-e-pravilniyat-izbor-/173300/2/0", "text": "Предложихме проект за инвестиционен разход, който беше разгледан и на Министерски съвет, и от парламента, и считам, че целта на този проект е придобиване на нов боен самолет, но не само. В конкретния случай ние говорим вече и за оръжейна система. Или както някои я наричат боен авиационен комплекс, като летателният апарат, или самолетът е част от нея. Т.е. е самолетът е важна и съществена част от самия комплекс, но в него влизат и въоръжение, и други крипто и класифицирани системи, които правят самолета съвместим с НАТО, и не на последно място въоръжение, логистично оборудване и средства, които придават на самата система автономност. Затова е важно да се разбере, че модернизацията чрез придобиване на този проект е жизненонеобходима за българските ВВС, бик казал и че е малко закъсняла. Това обяви ръководителят на българските Военновъздушни сили генерал-майор Цанко Стойков в предаването „Офанзива с Любо Огнянов” по Канал 3. Тка той коментира и дали е правилен изборът да се водят преговори със САЩ за закупуването именно на Ф-16 като нов боен самолет за българската авиация.  Той е категоричен и че това е правилен избор за българските ВВС.  „Имал съм възможност да летя на Ф-16, не на този блок, а на друга модификация – системата наистина е надеждна, боеспособна, може да изпълнява мисии въздух-въздух и въздух-земя, такива, каквито ги получаваме в цялостния пакет, който се предлага от държавата. Така че считам за правилен избор, избор, който наистина ще повиши бойните способности на България за един много дълъг период”, заяви ген.-майор Стойков.  Относно протичането на преговорите той обясни, че България първо трябва да изпрати писмо до САЩ с искане за придобиването на самолета и въоръжението за него, след което е нужно одобрение от Конгреса. След това, съобразно процедурите в САЩ, от тяхна страна се изпраща ново писмо, на което за период от 120 дни България трябва да отговори. Именно това писмо ще бъде основата на договора между двете страни и в него ще бъдат уточнени цените, сроковете за доставка и подробностите по въоръжение, системи и т.н.  „Ако се доверим на това, което САЩ декларираха, че могат да доставят първите самолети през 2022 г., можем да направим предположението, че това е периодът, в който ние ще получим първите самолети – т.е., периодът е 3 години”, изтъкна Стойков по отношение на доставката на първите изтребители.  Относно обучение на българските пилоти той поясни, че по принцип то се извършва в САЩ, въпреки че съществуват летателни центрове в Гърция, Турция и в други държави в Европа. По думите му обучението, както на летци, така и на техници, трябва да бъде завършено преди доставката на самолетите.  Може ли обаче България да охранява небето си през този период до 2022 г.?  „Българските ВВС ще изпълняват своите задачи по охрана на въздушното пространство на България и на НАТО, както и досега със съществуващите МиГ-29, за които бяха сключени 3 договора през миналата година – за доставка на агрегати, за ремонт на двигатели. И това ще даде възможност те да бъдат експлоатирани до края на техния жизнен цикъл.  МиГ-29 и Су-25 ще бъдат ремонтирани. Очаква се жизненият цикъл на МиГ-29 да приключи през 2029-2030 г., а на Су-25 след извършване на този ремонт, който предстои, да бъде повече от 10 години, считано може би от 2020 г., когато се очаква да бъдат доставени първите ремонтирани Су-25”, допълни шефът на Военновъздушните ни сили.  Чисто технически, връщайки се на темата за Ф-16, Стойков изтъкна и голямото предимство на Ф-16 пред останалите оферти, а именно „Грипен” и „Юрофайтър”, а именно радарът.  „Радарът е 5-о поколение. На другите им са по-стари. Те разполагат с механичен радар, който има по-ограничени възможност от фазираната радарна решетка или антена на Ф-16, която дава възможности за работа по въздушни цели или земни, или морски, едновременно. Да ги открива, проследява или въздейства върху тях. Ф-16 притежава възможности за работа с високо точни управляеми ракети и бомби по малки подвижни земни и морски цели и същевременно да въздейства по въздушни цели. Радарът е по-надежден със своите технологични новости и по този начин превъзхожда останалите”, коментира генерал-майорът.  „Летателният ресурс като часове е доста повече от „Грипен” и „Юрофайтър”, но тук по-важното е опитът и еволюцията, която са достигнали с последната модификация Блок 60 и Блок 70, който се предлага на нас. Статистически са използвали опита и практиката на всичките 4600 произведени самолета досега и са инкорпорирани всички забележки, недостатъци, които са отстранени, а всички технологични новости са налице, така че самолетът наистина си заслужава”, категоричен бе Цанко Стойков.  Той потвърди, че Ф-16 идва с въоръжение и необходимите системи, а за „Грипен” трябва да се купува въоръжението допълнителни и съответно трябва да се водят преговори с трети държави. Поясни, че и ако е изборът е бил „Грипен”, то той е щял да бъде доставен само с едно оръдие и то на бойния самолет, а за учебнобойния е без никакво въоръжение и че е трябвало да се сключват тепърва нови международни договори, за да се набавят въоръжение и съответните системи за него.  Защо обаче България не може да закупи руски самолети?  „Това е интересен въпрос. Има много мнения, но аз ще отговоря като летец. Всеки един самолет, включително и руски, може да бъде направен съвместим със страните от НАТО. Но от геополитическа гледна точка си мисля, че на този етап това е невъзможно. Никоя страна няма да се съгласи да даде своите системи и въоръжения да бъдат поставени на руски самолет. От тази гледна точка, считам, че е невъзможно. Иначе считам, че технологично не представлява абсолютно никаква трудност”, заяви Стойков.  Той коментира и твърденията, че не е необходимо да се закупуват нови самолети, а просто трябва да се увеличат зенитно-ракетните комплекси, които да охраняват въздушното ни пространство.  „Наистина зенитните комплекси и особено тези от типа на С-300 или „Пейтриът” са много ефективни. С много големи възможности за осигуряване на противовъздушната отбрана на една страна. Но аз считам, че задачите, които изпълнява изтребителната авиация, са съвсем различни и със зенитно-ракетни комплекси не можем да носим дежурства по еър полисинг, най-малкото”, каза ръководителят на ВВС.  Ген.-майор Стойков изтъкна и че по негово мнение планираните 16 самолета, които трябва да бъдат закупени, лично според него като професионалист, не са достатъчно.  „Но като имаме предвид, че по време на първия етап на доставка, а и част от втория, ще експлоатираме и наличните самолети, то ще имаме задоволително количество от изтребители и щурмови самолети, които да осигуряват авиационната поддръжка на другите видове въоръжени сили. Но като цяло считам, че след втория етап и след особено на завършване на жизнения цикъл на руските самолети, ще е необходима преценка, в зависимост от средата на сигурност, дали не е необходимо да увелчим броя с още една ескадрила. Това по принцип е оптималният вариант”, заяви той.  В заключение Стойков си призна, че поне малко ще завижда на младите си колеги, които ще имат възможност да летят на Ф-16 блок 70.  ", "date": "2019.01.19", "title": "Шефът на Военновъздушните сили: Ф-16 е правилният избор (ВИДЕО)"}
{"url": "http://epicenter.bg/article/Hristo-Prodanov-kategorichen--BSP-shte-specheli-evroizborite--VIDEO--/173301/2/0", "text": "„Успешността на сделка, като тази за самолета, е комбинация от цена, качество и прозрачност. Относно качествата на Ф-16 на мен не ми отива да ги коментира. Ние никога не сме и коментирали качеството. Претенциите са ни срещу това как бе погазена процедурата”. Това заяви в предаването „Офанзива с Любо Огнянов” по Канал 3 един от зам.-председателите на парламентарната група на БСП Христо Проданов.  Той изтъкна и че цялата процедура при избора на американския изтребител повече е приличала на театър.  „Нашата теза бе да се спази законът и процедурата. Никой не пречеше на американците да влязат в критериите, които са заложени”, добави Проданов и потвърди, че БСП не е срещу Ф-16, а срещу процедурата”, обяви  Относно конфигурацията при гласуването в парламента той обяви, че не е изненадан, че НФСБ не са подкрепили ГЕРБ и за пореден пъти изрази тезата на левицата, че ГЕРБ и ДПС всъщност са управляваща коалиция.  „Нямаме амбиции да придърпваме никого. Ние показваме своята визия и който я подкрепя, да заповяда”, добави Проданов.  Относно казуса „Войводиново” той коментира:  „Това е от години, но ние трябва да се борим с причините, а не с последствията”.  Според Проданов БСП има мерки, които предвиждат орязване на помощи при неспазване на някои правила, особено свързани и с липсата на образование и с деца, които раждат деца.  „Трябва да бъдат завишени наказанията, така че да съответстват на тези деяния”, категоричен бе социалистът.  Към темата за БСП и евроизборите той изрази категорична позиция, че хора, които са пропагандирали Истанбулската конвенция, не бива да бъдат в листата на партията.  „Миналата седмица ние приехме нашата визия за Европа. Предстои тя да бъде утвърдена. В тази връзка най-нормалното нещо е, когато изпращаш човек в Европейския парламент, той да е съгласен с нашата визия. Защото хората, които изпращат там, трябва да защитават позицията на партията и този документ, за който са гласували хората”, каза народният представител.  Конкретно за Сергей Станишев в тази връзка той заяви:  „Ако Сергей Станишев си промени мнението по тази тема, никой не може да го спре”.  „Ще спечелим европейските избори”, заяви Проданов.  „Ще имаме повече гласове. Колкото до мандатите е малко по-сложно”, допълни той и бе категоричен, че няма вероятност левицата да не спечели изборите.  Според него и резултатите от изборите не бива да бъдат обвързвани с бъдещето на председателя на партията и в случая за Корнелия Нинова.  „Няма възможност да не спечелим изборите, но тезата, че само председателят носи отговорност за резултатите от изборите, според мен не е правилна. Партията е жив организъм и много други хора носят отговорност”, заяви зам.-председателят на ПГ на БСП.  ", "date": "2019.01.19", "title": "Христо Проданов категоричен: БСП ще спечели евроизборите (ВИДЕО) "}
