{"url": "https://offnews.bg/politika/kmetat-na-haskovo-ne-se-distantciram-ot-gerb-a-ot-delian-dobrev-raz-666243.html", "text": "Аз не се дистанцирам от ГЕРБ, а от г-н Делян Добрев, който създаде нелепо напрежение в Община Хасково. Това посочва кметът на Хасково Добри Беливанов в отворено писмо, изпратено до редакционната поща на OFFNews.Писмото е адресирано до премиера Борисов, председателя на парламентарната група на ГЕРБ Цветанов, общинския координатор на ГЕРБ Евгения Ангелова, както и до председателя на Общинския съвет в Хасково Таня Захариева.Начинът, по който реагира Добрев на конкурсите показа, че истинската му цел е била да кадрува и ръководи община Хасково, а аз само да бъда фигурант - фасадата, зад която друг реди събитията, без дори да мога да спра незаконните назначения. Това е обидно, пише Добри Беливанов.През 2003 г. Делян Добрев беше назначен в областната управа на Хасково, на която бях Главен секретар. Той бе младеж, завършил в САЩ и се справяше добре. В момента съм наскърбен от поведението му. Наскърбен съм като баща, а не като политик. Отдавам поведението му на емоцията, начина му на мислене и амбициите му за упражняване на влияние, категоричен е кметът на Хасково.Разчитам на подкрепа от страна на централната власт и на мъдростта на министър-председателя Борисов. Имам силата и волята да довърша мандата си в името на доброто за Хасково и съгражданите ми, заявява Добри Беливанов.Цветанов: Беливанов не покри очакваниятаПо-рано днес председателят на парламентарната група на ГЕРБ Цветан Цветанов коментира във Варна, че \"за Хасково се изговори прекалено много. Ясни сме с позицията си. Много е важно структурата да продължи да работи, така както за местните избори през 2015 г.\"Цветанов обясни, че ГЕРБ се разграничава от кмета на Хасково Добри Беливанов, защото не е покрил очакванията, декларирани по време на предизборната кампания през 2015 г.Очевидно има проблем, щом кметът не се яви на сесията, където трябваше да се гледат важни въпроси за развитието на града, коментира заместник-председателят на ГЕРБ.Когато една партия две години преди местните избори започва да се подготвя, означава, че има места, където трябва да се направят радикални промени, заяви Цветанов.Какво още каза кметът на Хасково?Публикуваме пълния текст на писмото на кмета на Хасково Добри Беливанов, получено на редакционната ни поща днес следобед:", "date": "2017.09.30", "title": "Кметът на Хасково: Не се дистанцирам от ГЕРБ, а от Делян Добрев. Разчитам на мъдростта на Борисов"}
{"url": "https://offnews.bg/dw/zashto-bivshiat-kantcler-shrioder-prie-da-e-na-zaplata-ot-avtoritarnia-666246.html", "text": "Бившият германски канцлер Герхард Шрьодер влезе в Управителния съвет на Роснефт. Дали само заради парите? Едва ли. Но въпреки това не бива. Коментар на Райнхард Мюлер от ФАЦ.Бивш германски канцлер на руска заплата? Истински скандал. Вярно е, че назначението не идва изненадващо. И все пак Герхард Шрьодер, който навремето нарече Путин \"кристално чист демократ\", влезе в руския енергиен бизнес прекалено бързо, след като излезе от активната политика.Няма да е първиятВярно е, че мнозина го правят. Бивши държавници често осребряват предишните си връзки и контакти, след като им е свършил мандатът. Което обаче съвсем не означава, че няма проблем. Напротив: колкото по-висок и важен е бил политическият пост, толкова по-голяма предпазливост се изисква. Неслучайно и в частния сектор съществуват правила срещу нелоялната конкуренция и ясно дефинирани забрани, с които мениджърите са обвързани по трудов договор: какво е позволено и какво не, след като напуснат компанията. Политиката също се нуждае от такава регулация – и напоследък все по-често се настоява за повече прозрачност и за „карантинни“ срокове.Разбира се, че всеки случай трябва да се разглежда поотделно. Шрьодер се опитва да създаде впечатлението, че е все едно дали ще работи за руския концерн Роснефт или за някой от американските енергийни гиганти. Първо – можем да спорим дали е все едно. И второ - ЕС включи Роснефт в своя списък със санкции. Да не говорим, че фирмата има топла връзка с руската държава. А нека не забравяме каква държава е Русия. Докато беше канцлер, Шрьодер развиваше отношенията с Русия, но по онова време там все още имаше някаква свобода. Днес Русия е авторитарна държава, която със сила анексира полуостров Крим и непрекъснато преследва вътрешните противници на режима.Историческа мисия?Никой не би отрекъл, че и днес е валидна идеята да се търсят промени чрез сближаване. Пък и диалогът с Москва все пак продължава. Пита се обаче дали за един бивш германски канцлер е уместно да поема такъв пост. Ще бъде несправедливо, ако припишем на Шрьодер само чисто икономически мотиви. Той очевидно смята, че изпълнява и нещо като историческа мисия. Не можем нито да го съдим, нито да му отричаме правото да поддържа личните си контакти, които дори биха могли да са полезни за германо-руските отношения. Но на новия си пост той ще получава заплата от един авторитарен режим. И в случая важи същото, което знае дори най-дребният държавен чиновник: стой надалеч от всичко съмнително!", "date": "2017.09.30", "title": "Защо бившият канцлер Шрьодер прие да е на заплата от авторитарния режим в Русия?"}
{"url": "https://offnews.bg/sviat/arestuvaniat-za-otrovenite-bebeshki-hrani-e-psihichno-bolen-666247.html", "text": "Германската полиция съобщи тази вечер, че заподозреният за отровените бебешки храни в супермаркети е ексцентричен самотник с история на психично болен.Мъжът, който е на 53 години, е заловен вчера от полицията в Офтердинген, близо до югозападния град Тюбинген, след подадени сигнали от граждани.Мотивът за действията му е неясен, тъй като задържаният все още не е проговорил, съобщава БТА.Според прокуратурата мъжът е имал криминално досие.Полицията издирваше човек, изпратил писма до компании, в които заплашва да замърси хранителни стоки в Германия и в чужбина, ако не му се платят 10 милиона евро.Търсен бе мъж, заснет от камери да поставя храни на рафтовете в супермаркет във Фридрихсхафен. Там по-късно бяха намерени пет отровени бурканчета с бебешка храна.Прокурор в близкия град Констанц каза, че заподозреният е заплашил да отрови 20 различни вида храни и посочил конкретни компании в Германия и чужбина.Стотици хора са се свързали с полицията по откритата специална \"гореща линия\", за да дадат информация, която да помогне за издирването на изнудвача.", "date": "2017.09.30", "title": "Арестуваният за отровените бебешки храни е психично болен"}
{"url": "https://offnews.bg/futbol/man-siti-pregazi-shampiona-i-ostana-na-varha-666253.html", "text": "Кралят е победен! Да живее кралят! Манчестър Сити направи важна крачка към титлата с успех 1:0 като гост на шампиона Челси. И остана на върха, макар че с Ман Юнайтед имат равен брой точки.Титлата ще е в северния град, това е ясно. Синя или червена? Никой не знае!Белгиецът Кевин де Бройне вкара безценния гол след почивката. Сити би заслужено по всички показатели. 64 процента владеене на топката. Отправи 6 точни удара срещу 2 за Челси. И още 8 извън вратата срещу отново едва два за лондончани.Челси беше съсипан и от ранната контузия на Мората, който напусна принудително в 35-ата минута. Конте не посмя да пусне нов типичен нападател и май сбърка.", "date": "2017.09.30", "title": "Ман Сити прегази шампиона и остана на върха"}
{"url": "https://offnews.bg/izvan-terena/avtobusat-na-holandski-tim-se-zakleshti-v-most-666245.html", "text": "Куриозна случка развесели холандския футбол. В нея участваше бившият футболист на Ботев Пловдив и Левски Луис Педро. Той стана участник в непривична ситуация заедно със своите съотборници от холандския Волендам.Тимът тръгнал за мача с Дордрехт от седмия кръг на Ерсте Дивиси, но успели да стигнат само до синия мост в града. Причината е, че автобусът им... заседнал под него.Шофьорът на тима не преценил правилно габаритите на превозното средство и се опитал да мине под пътното съоръжение, което се оказало твърде ниско.В крайна сметка холандският тим успял да се измъкне от неприятната ситуация и дори пристигнал на стадиона преди домакините. При това пътуването се удължи с около час.Двата тима си разделиха точките, завършвайки 2:2.", "date": "2017.09.30", "title": "Автобусът на холандски тим се заклещи в мост"}
{"url": "https://offnews.bg/politika/amerikanskiat-poslanik-novite-vi-iztrebiteli-triabva-da-sa-savmestimi-666251.html", "text": "Българските власти много внимателно трябва да формулират приоритетите си преди да вземат решението, коментира пред bTV aмериканският посланик Ерик Рубин по повод дебата у нас за закупуването на нов тип бойни самолети.Трябва да се говори какви трябва да са приоритетите при поръчката на това скъпо ново оборудване. Много е важно то да е съвместимо с това, което използват Съединените щати и останалите членове на НАТО, включително и другите страни в региона, каза Рубин.Това е важно не само при учения, но и при съвместни операции, военновъздушните сили да могат да се разгръщат заедно много лесно, познавайки своето оборудване, заяви aмериканският посланик.Това са неща, които според мен трябва да бъдат взети предвид, но крайното решение как да бъдат похарчени толкова много пари е на правителството и на парламента, добави Ерик Рубин.", "date": "2017.09.30", "title": "Американският посланик: Новите ви изтребители трябва да са съвместими с това, което САЩ използват"}
{"url": "https://offnews.bg/drugi/fenomenalen-boian-petrov-izkachi-deseti-osemhiliadnik-666250.html", "text": "Шапки долу пред Боян Петров! Алпинистът ни изкачи 10-ия осемхилядник в своята кариера.Негови близки съобщиха, че 44-годишният зоолог вчера успешно е стъпил и се е върнал към базовия лагер от седмия по височина връх на планетата Дхаулагири (8172 м).След този свой успех в Хималаите Петров си остава най-успешният български алпинист. От 2009 до 2017 г., е изкачил 10 от осемхилядниците на планетата - Гашербрум-1 (8068), Канчендзьонга (8586), Броуд пик (8047), К2 (8611), Манаслу (8163), Анапурна (8091), Макалу (8463), Нанга Парбат (8126), а през тази година - Гашербрум-2 (8035) и Дхаулагири (8172).Целта му е да стане първият българин, стъпил на всичките 14 върха над 8000 м в света и един от едва 20-те човека, направили това без помощта на допълнителен кислород.Припомняме, че Боян беше блъснат от румънка в Кресненското дефиле преди година и месец. Той оживя по чудо и се възстанови в уникално кратки срокове. Той има диабет от близо 17 години, но го контролира. И то как! Поклон, Бояне!", "date": "2017.09.30", "title": "Феноменален Боян Петров! Изкачи десети осемхилядник"}
{"url": "https://offnews.bg/izvan-terena/zvezda-na-pornoto-stana-sponsor-na-futbolen-klub-666244.html", "text": "Името на популярната в Германия порно актриса Лена Нитро вече краси екипите на състезаващия се местната шеста дивизия футболен клуб Обервюрцбах. Новината е на Спортал. 30-годишната дама с радост приела предложението на ръководството на тима да бъде нещо като спонсор. И дори се снима с фланелката.30-годишната Лена Нитро е от Берлин, а преди седем години редица водещи издания в страната я посочиха като изгряваща звезда в порно индустрията.През 2011 г. и 2013 г. тя беше наградена с призовете за изключителен прогрес и най-добра актриса. Хм!Не е новост човек от порно индустрията да спонсорира футбол. Навремето един от магнатите на този бизнес в Англия дори изведе Бирмингам сити до елита.", "date": "2017.09.30", "title": "Звезда на порното стана спонсор на футболен клуб"}
{"url": "https://offnews.bg/sviat/bezsanna-nosht-v-katalunia-politciata-zatvaria-sektcii-semejstva-oku-666255.html", "text": "Повечето помещения, предназначени за гласуване на насрочения за неделя референдум за независимост на Каталуния, са затворени от полицията, съобщи в комюнике испанското министерство на вътрешните работи.В събота сутринта каталунските власти обявиха, че над 2300 секции ще са подготвени за гласуване. Властите в Мадрид твърдят, че 1300 помещения за референдума вече са запечатани.Над 160 училища са окупирани от родители, ученици и активисти, които ще прекарат и тази нощ в класните стаи.В събота в редица избирателни секции бяха организирани различни прояви като филмови прожекции, занимания с йога, пикници. Целта на привържениците на референдума е да попречат на полицията да затвори местата за гласуване.Протести в цяла ИспанияВ цяла Испания днес се проведоха демонстрации на противници и привърженици на референдума, предаде ДПА.В столицата Мадрид хиляди хора се събраха пред сградата на общината, за да протестират срещу допитването, което вече бе обявено за незаконно от централните власти. Демонстрантите поискаха да бъде арестуван премиерът на Каталуния Карлес Пучдемон.Поляризацията се пренесе и на остров Майорка. Над 3000 души изразиха в петък вечерта солидарност с  референдума за независимост на Каталуния.Хиляди демонстранти подкрепиха референдума в Каталуния и в северозападната автономна област Галисия, където също има силно движение за независимост.Около 40 000 души подкрепиха референдума в Билбао, най-големия град в Страната на баските, предаде Франс прес.В самата Барселона противници на независимостта на Каталуния се събраха площад в центъра на областната столица, където се намират централите на регионалното правителство и на градския съвет.Онлайн блокадаИспанската Гражданска гвардия блокира днес системата за електронно преброяване в Каталония, след като нейни части влязоха в технологично-комуникационен център. Там се съхранява софтуерът за електронно преброяване. В петък Върховният съд на Каталуния поиска от Гугъл да изтрие свое приложение, показващо секциите за референдума.", "date": "2017.09.30", "title": "Безсънна нощ в Каталуния. Полицията затваря секции, семейства окупират училища"}
{"url": "https://offnews.bg/politika/zaplatite-v-armiata-shte-badat-uvelicheni-ot-1-ianuari-2018-g-666254.html", "text": "От 1 януари 2018 г. ще бъдат увеличени заплатите в армията, съобщи днес във Варна министърът на отбраната Красимир Каракачанов, който бе гост на тържествен ритуал по полагане на военна клетва на курсанти от Висшето военноморско училище в града. По думите му, възнагражденията на военнослужещите няма да бъдат увеличени еднакво.Повече пари ще бъдат насочени към бойните поделения и хората, които са на терен - войници, сержанти, младши офицерски състав, посочи Каракачанов.Министърът допълни, че при предстоящото купуване на нова бойна техника \"няма да има игрички\", а всичко ще бъде направено максимално прозрачно.При предишното закупуване на бойна техника, вземете цените, сравнете ги с изходните цени на фирмите, от които сме ги купили, и ще видите, че се оказва, че по наше желание са завишавани цените - десетки милиони евро. Подобен позор не трябва да се позволява. Този път нещата ще бъдат ясни: първо при ремонта на МиГ-овете и Су-25, съществуващата техника - директно при пряко договаряне, без посредници. Второ - абсолютно ясно и прозрачно, без да се бърза и без да има тайни за обществото, когато започнем да преговаряме с онези фирми, от които ще купуваме новите изтребители, каза Каракачанов.19 курсанти за Военноморските сили - 17 момчета и 2 момичета, както и 19 военни лекари, от които 4 младежи и 15 девойки, положиха клетва за вярна служба по време на днешния тържествен ритуал.През тази учебна година за първи път в България Медицински университет „Проф. д-р Параскев Стоянов“ – Варна, съвместно с Военномедицинска академия – София и Висшето военноморско училище „Н. Й. Вапцаров“, предлагат възможност за обучение по специалност „Военен лекар“. То ще се провежда едновременно в трите учебни заведения, в редовна форма, с продължителност 6 години.", "date": "2017.09.30", "title": "Заплатите в армията ще бъдат увеличени от 1 януари 2018 г."}
{"url": "https://offnews.bg/bojni/ne-sam-naj-talantliviat-boksior-otkroven-e-antani-dzhoshua-666234.html", "text": "Антъни Джошуа е герой в уникална поредица на \"Скай Спортс\". През октомври медията ще излъчи 31 интервюта с 31 от най-великите спортисти в света. Момчето от Уотфорд вече е сред тях.Въпреки че спечели олимпийска титла, а после и два пояса в професионалния бокс британецът остава скромен. \"Не мисля, че съм най-талантливият. Но когато гледате мой бой, искам да виждате моето сърце. Аз правя всичко със сърцето си\", откровен е AJ в анонса.Момчето от Уотфорд започва със спорта с намерението да си намери полезно хоби. \"Харесах бокса, защото исках да съм в добра физическа форма\", откровен е съперникът на Кубрат Пулев.Но след успеха над Владимир Кличко миналата година обаче той се превърна в модела на спортист за Великобритания. \"Интересна роля, защото никой човек не е съвършен\", разсъждава машината от мускули.Продължението ще видим в следващите дни. Симпатичен спортист, трябва да му го признаем.", "date": "2017.09.30", "title": "Не съм най-талантливият боксьор, откровен е Антъни Джошуа"}
{"url": "https://offnews.bg/sviat/kam-komunistite-v-kitaj-uchete-se-ot-kapitalizma-no-sledvajte-marksi-666249.html", "text": "Членовете на комунистическата партия трябва да изучават съвременния капитализъм, но без да се отклоняват от марксизма. Това е заявил държавният и партиен лидер на Китай Си Цзинпин на заседание на политбюрото на ККП, давайки ясен знак седмици преди нейния конгрес, че няма да има отслабване на партийния контрол, предаде Ройтерс.Въпреки че времената се променят и обществото се развива, основните постулати на марксизма остават верни, посочи Си Цзинпин, цитиран от китайската агенция Синхуа.\"Ако се отклоним или изоставим марксизма, нашата партия ще загуби своята душа и посока\", каза той и добави, че водещата роля на марксизма трябва да бъде отстоявана с \"неизменна решителност, без никакви колебания и при всякакви обстоятелства\".Китайският лидер препоръча на партията да вплете основните постулати на марксизма в \"реалността на съвременен Китай и да се поучи от постиженията на други цивилизации в създаването и развитието на марксизма\".Си Цзинпин прикани партийните членове да изучават съвременния капитализъм, неговата същина и образци, съобщи още Синхуа, без да дава подробности.Очаква се конгресът на ККП, който ще бъде открит на 18 октомври, да укрепи властта на Си Цзинпин и да избере ново поколение лидери, отбеляза Ройтерс. Комунистическата пропаганда в страната е в крахМиналата година правителството на Китай , че не си върши достатъчно добре работата за сформирането и контролирането на общественото мнение.След разследване на работата на Службата за пропаганда към Китайската комунистическа партия, Главната комисия за дисциплинарно проучване публикува доклад с критики към службата.Липсва задълбочено проучване за развитие на съвременния китайски марксизъм, пише в доклада.Според ръководителя на разследващия екип, ефектът от контрола над литературата и изкуството не е достатъчен.Той допълва, че пропагандните новини не са насочени добре към публиката и по същество не са резултатни.Комунистическата партия на Китай не толерира никаква опозиция и стриктно контролира вестниците, радиото, телевизията и сайтовете.Партията има множество служители, които наблюдават и цензурират социалните мрежи и блокират западни сайтове.", "date": "2017.09.30", "title": "Към комунистите в Китай: Учете се от капитализма, но следвайте марксизма"}
{"url": "https://offnews.bg/futbol/levski-chaka-s-nagradi-200-detca-utre-666237.html", "text": "Отлична идея на Герена! Ръководството на Левски подготвя специална изненада за своите най-малки привърженици. Утре непосредствено преди домакинството на „сините“ срещу Черно море ще бъдат раздадени специални подаръци.Мястото на срещата е пред Сектор \"А\" на стадион \"Виваком Арена – Георги Аспарухов\", а изненадите ще очакват своите притежатели от 16:30 часа.Първите 200 отзовали се на срещата ще получат специално изработени за тях артикули. Инициативата е част от дългосрочната кампания на клуба по завръщането на децата на стадиона.В неделя от 17,30 часа Левски посреща Черно море. Победата е задължителна след последните бледи изяви при гостуванията на Берое и на Ботев! ", "date": "2017.09.30", "title": "Левски чака с награди 200 деца утре"}
{"url": "https://offnews.bg/futbol/botev-prevze-barlogata-na-tigrite-v-prodalzhenieto-666248.html", "text": "Ботев Пловдив остави без победа Витоша Бистрица. Гостите удариха 4:2 в планинското село след инфарктен край. Резервите Стивън Петков и Лазар Марин вкараха в продължението.Двубоят в Бистрица започна без разучаване. Още във 2-ата минута гостите излязоха напред в резултата, след като Фернандо Виана засече с глава центриране на Минев и не остави шансове на Християн Василев.Отговорът на \"тигрите\" обаче бе светкавичен. В 7-ата минута Даниел Пеев изравни от дузпа, отсъдена за нарушение на Радослав Терзиев срещу Румен Гьонов.Малко след подновяването на играта Виана отново даде аванс на Ботев. Бразилецът преодоля Узунов с диагонален удар.И този път радостта на пловдивчани беше кратка. В 66-ата минута Даниел Пеев изведе зад защитата на гостите Цанков, който преодоля Чворович - 2:2.До края Ботев имаше териториално преимущество и на няколко пъти бе близо до нов гол. Такива паднаха в добавеното време на двубоя, когато резервите Стивън Петков и Лазар Марин се разписаха.С този успех Ботев е на 7-а позиция с актив от 14 точки, докато Витоша е на последното 14-о място с едва две точки.", "date": "2017.09.30", "title": "Ботев превзе бърлогата на \"Тигрите\" в продължението"}
{"url": "https://offnews.bg/politika/dimitar-delchev-e-noviat-predsedatel-na-dbg-kuneva-vreme-e-za-goliam-666241.html", "text": "Делегатите на Четвъртото национално събрание на \"Движение България на гражданите\" избраха Димитър Делчев за председател на партията.ДБГ е един отбор и никой не се страхува да направим нов избор. Радвам се, че мога да дам гласа си за млад и енергичен човек, доказал се в битки, каза първият председател на партията Меглена Кунева. От трибуната Делчев оповести курса на ДБГ за следващите месеци: създаване на силна АнтиГЕРБ коалиция за спиране на застоя в страната; за местните избори структурите на ДБГ ще търсят широко обединение на демократични партии, организации, хора против модела \"ГЕРБ\"; подготовка за предсрочни парламентарни избори;Делчев подчерта, че няма съмнение - когато \"патерицата\" Обединени патриоти стане прекалено къса, ГЕРБ ще предизвикат нови избори.ДБГ трябва да бъде готова за разбиването на феодалните владения на ГЕРБ, както по места, така и в национален мащаб, категоричен бе той.Кунева: Назряват условия за голяма коалиция на справедливосттаНазряват условия за голяма коалиция на справедливостта, която да спре застоя, причинен от ГЕРБ. Ние ще бъдем острието на такава коалиция и на нея ще се основават местните избори, каза в отчета си пред делагатите на Четвъртото национално събрание на ДБГ Меглена Кунева.Нужна е широка реформаторска алтернатива. Непредставените и негласувалите трябва да имат по-добър избор. Застоят сега изисква спешно нова платформа за партньорство, не просто на партийно-идеологическа основа, а на прагматична и гражданска такава - доходи, сигурност, прогресивни политики, иновации, образование и навсякъде, където ГЕРБ са очевидно безпомощни. РБ може да успее да запази съставните си части, но е важно да се разшири, посочи още Кунева.Тя призова във времето до местните избори местните структури на ДБГ да търсят партньорства както с партиите, така и с гражданските организации и хората, защитаващи местни каузи, за да преодолеят дефицитите на властта.Трябва да съберем съмишленици, които са срещу грешния модел, който управлява по места, каза още тя.По думите й, партията трябва да се готви и за предсрочни парламентарни избори, защото ГЕРБ са показали, че бягат от отговорност, подавайки оставки.Очаквам политическа криза заради двойния стандарт, заради отказа от борба с корупцията. В момента има имитация на реформи, фасада на реформи и пълен застой, а вина за това носи ГЕРБ, посочи Кунева.Най-трудно през годините в работата ми беше липсата на среда, в която ДБГ да се изяви подобаващо, каза тя. Кунева смята, че свободата у нас продължава да се срива и затова ще остане да работи в политиката.Моите идеи ще бъдат чути, моите идеи ще имат значение, убедена е тя.", "date": "2017.09.30", "title": "Димитър Делчев е новият председател на ДБГ. Кунева: Време е за голяма коалиция на справедливостта"}
{"url": "https://offnews.bg/futbol/etar-karanga-2-2-pred-8000-zriteli-vav-veliko-tarnovo-666242.html", "text": "Етър спря победната серия на ЦСКА-София. Близо 8000 зрители видяха зрелищно равенство 2:2 на стадион \"Ивайло\". Отново Каранга беше героят на \"червените\", но този път силите не му стигнаха. Куп фенове от региона напълниха в червено сектор \"В\" в старата ни столица.Фернандо Каранга откри в 30-ата минута. Той наказа с глава домакините. Две минути по-късно Бадара изравни. Голаджията на Етър също заби страхотно с глава.В 62-ата минута Фернандо Каранга изведе гостите отново напред и изглеждаше, че отново ще бъде героят на кръга. В 85-ата Рубен Пинто си вкара нелеп автогол.Много спорно съдийство на Валентин Железов. Той подмина явен фаул пред наказателното поле на гостите в последните секунди, когато резервата Александър Барт свали с две ръце противников футболист.В даденото от рефера четириминутно на мача Иван Петков бе ударен в главата и си глътна езика при единоборство с Лое, но реферът отново не отсъди фаул, което вбеси скамейката и феновете на Етър. Те искаха червен картон и на Каранга, но реферът прецени, че бразилецът е настъпил без да си иска Веско Минев.Така ЦСКА-София дръпна на 2 точки пред Лудогорец. Шампионът обаче има мач по-малко, утре в Разград гостува Берое.", "date": "2017.09.30", "title": "Етър - Каранга 2:2 пред 8000 зрители във Велико Търново"}
{"url": "https://offnews.bg/politika/evrokomisiata-posochi-gafovete-v-kandidaturata-ni-za-ema-666239.html", "text": "Европейската комисия представи днес оценката си за кандидатурите на държавите от ЕС, които желаят да приемат европейските агенции по лекарствата и банковия надзор след преместването им от Лондон, съобщава БТА. Преместването се налага заради предстоящото напускане на ЕС от Великобритания.В оценката за кандидатурата на София за домакинство на агенцията по лекарствата е записано, че предложението не посочва каква е честотата и продължителността на полетите от и до София.Не е уточнено и какви са възможностите за намиране на работа в българската столица.Допълва се, че в предложението не са представени план за преместването на агенцията, нито цената, срещу която институцията да използва предоставените помещения.Отчита се липсата на посочени специални условия за цената и осигуряването на необходимата инфраструктура.ЕК уточни, че днешните оценки не са класация, както и че решението се очаква да бъде взето от Съвета на ЕС. Вероятно гласуването в Съвета ще бъде през ноември.", "date": "2017.09.30", "title": "Еврокомисията посочи гафовете в кандидатурата ни за ЕМА"}
{"url": "https://offnews.bg/izvan-terena/finansistat-na-bajern-se-zastrelia-na-lov-666233.html", "text": "Злополука претърпя финансовият директор на Байерн Мюнхен. Ян Кристиян Дрезен се простреля в ръката по време на лов.50-годишният немец преследвал дивеч в Австрия. В миг на невнимание заплел оръжието и то произвело изстрел. Сериозно са пострадали пръстите на Ян. Той може да загуби няколко от тях. Ужасно!Дрезен е важна част от управлението на баварската машина. Той отговаря за финансите, продажбата на билети и безопасността на \"Алианц Арена\".Настроението в Байерн и без това е минорно. Клубът уволни треньора Карло Анчелоти след унизителното 0:3 от ПСЖ в Шампионската лига.Фаворит за поста е Томас Тухел, бившият треньор на Борусия Дортмунд. Развитие ще има следващата седмица.", "date": "2017.09.30", "title": "Финансистът на Байерн се застреля на лов"}
{"url": "https://offnews.bg/obshtestvo/i-izdatelstvo-na-uchebnitci-barka-palen-i-kratak-chlen-666236.html", "text": "Сбъркан пълен член боде очи на помагало за първа група в детските градини, показват масово шервани снимки във фейсбук.Книжлето, което е издание на Анубис-Булвест е с граматически сбърканото заглавие \"Моята приказна пътечка към българскиЯ език и литературата\".От издателството обясниха, че грешката е резултат от кратките срокове за издаването на много учебници и помагала за новата учебна година.Целият комплект работни листове вече е спрян от продажба и през следващата седмица поправените издания отново ще бъдат пуснати в търговската мрежа. ", "date": "2017.09.30", "title": "И издателство на учебници бърка пълен и кратък член"}
{"url": "https://offnews.bg/turizam/mvnr-vnimavajte-s-vakantciata-na-ostrov-bali-mozhe-da-vi-zalee-lava-666235.html", "text": "Във връзка с възможността от изригване на вулкана Агунг на индонезийския остров Бали министерството на външните работи и посолството на Република България в Джакарта обръщат внимание на българските граждани, че Индонезия е повишила нивото на евентуален риск от изригване на най-високата четвърта степен.Нашите сънародници, които се намират на остров Бали, да следят съобщенията на местните медии и да следват стриктно указанията на властите в случай на извънредна ситуация, предупреждават от ведомството на Екатерина Захариева.От МВнР препоръчват следните превантивни мерки за лична безопасност:- Да се уверят, че разполагат с достатъчно питейна вода и хранителни продукти;- Да се снабдят с маски срещу прах;- Да пазят личните си документи;- Да се свържат с туроператора или авиокомпанията си, за да се уверят, че в случай на евакуация ще бъдат транспортирани до безопасно място.- Да се уверят, че имат валидна медицинска застраховка, включваща помощ при извънредни ситуации, включително в резултат на вулканична дейност;Съветите при изригване на вулкана са  други:- Да не излизат на открито и да не отварят прозорци;- Да носят чифт диоптрични очила, в случай, че ползват контактни лещи, тъй като вулканичната пепел би могла да създаде риск от инфекции;Министерството на външните работи и посолството ни в Джакарта призовават освен това всички българи, намиращи се понастоящем на остров Бали, да се регистрират на сайта на министерството в рубриката „Пътувам за“, като предоставят мобилен телефон, имейл и точен адрес на местопребиваване на остров Бали.Така консулските ни власти ще могат да окажат своевременна помощ.В случай на нужда българските граждани могат да се свържат с посолството на Република България в Джакарта на тел. +62 21 390 4048, а при извънредна ситуация и в извънработно време – на денонощния дежурен телефон +62 811 932 200.", "date": "2017.09.30", "title": "МВнР: Внимавайте с ваканцията на остров Бали, може да ви залее лава"}
{"url": "https://offnews.bg/obshtestvo/pak-shte-e-toplo-no-sled-kato-mine-uikendat-666219.html", "text": "Днес ще е предимно облачно. През деня на места, главно в Югоизточна България ще има валежи. По-значителни разкъсвания на облачността ще има над северозападната част от страната.Ще продължи да духа до умерен, в източните райони - силен север-североизточен вятър. Минималните температури ще са предимно между 5° и 10°, а максималните - между 14° и 19°, показва прогнозата за времето на Националния институт по метеорология и хидрология (НИМХ) към БАН.Над Черноморието ще е предимно облачно и на места, главно по южното крайбрежие ще превали дъжд. Ще продължи да духа умерен и временно силен вятър от север-североизток. Максимални температури на въздуха ще са 17-18°. Температурата на морската вода е около 20°. Морето ще е бурно с въление от 4-5 бала.Над планините ще е облачно, по билата и мъгливо. На места, главно в Рило-Родопската област и Странджа ще превали дъжд, над 2000 метра - сняг. Ще духа умерен вятър от източната четвърт. Максимална температура на височина 1200 метра около 8°, на 2000 метра - около 2°.През следващите три дни ще има повече слънце. В неделя значителна ще остане облачността над югоизточните райони и там на отделни места ще превали слаб дъжд; в Източна България ще продължи да духа до умерен североизточен вятър. Сутрин ще е студено, с минимални температури в по-голямата част от страната между 4° и 9°, край морския бряг до 12-13°; на отделни места в котловините в Западна България ще се образува слана. Дневните температури ще се повишат още и във вторник максималните ще са между 20° и 25°.", "date": "2017.09.30", "title": "Пак ще е топло, но след като мине уикендът"}
{"url": "https://offnews.bg/izvan-terena/iunak-ot-kalugerovo-se-hvali-che-ohraniava-dzhoshua-666222.html", "text": "Световният шампион по бокс в тежката категория на три федерации Антъни Джошуа явно е обграден от българи. Само ден след появата на информацията, че врачанката Снежана Никифорова се грижи за поддръжката на палата му, стана ясно, че съперникът на Кубрат Пулев разчита и на български бодигард при излизанията си в Лондон.Това е роденият в пазарджишкото село Калугерово Димитър Банчев. Информацията беше разпространена от пазарджишкото издание на “Марица”, придружена със снимка на Джошуа и Банчев от светско събитие в английската столица.Дали е вярно, или просто Митко пази някой клуб и се е щракнал, не е ясно. За врачанката гарантираме.Така или иначе е важното какво ще стане при срещата му с Кубрат Пулев на 28 октомври в Кардиф. Залогът е световната тила в тежката категория.", "date": "2017.09.30", "title": "Юнак от Калугерово се хвали, че охранява Джошуа"}
{"url": "https://offnews.bg/na-tozi-den/dnes-rozhden-den-imat-664003.html", "text": "Красимир Гергов, партньор в “bTV Медия груп”, президент на рекламна агенция Kres, председател на УС на Асоциацията на комуникационните агенции, президент на Българската голф асоциацияМалина Александрова, шеф на дирекция “Публична комуникация” в прокуратуратаРадан Кънев, бивш лидер на ДСБВладимир Кисьов, член на УС на Асоциация за развитие на София и бивш общински съветникПроф. Георги Дюлгеров, режисьор, сценарист и продуцентЯнка Такева, председател на Синдиката на българските учители", "date": "2017.09.30", "title": "Днес рожден ден имат"}
{"url": "https://offnews.bg/nashite-avtori/za-bashtite-i-bukvite-ese-ot-zdravka-evtimova-666206.html", "text": "Когато бях дете, непрекъснато молех баща си да ми разказва приказки. Той беше електротехник и все се прибираше уморен у дома. Съседите само чакаха да се появи, носеха му развалените си котлони, електрически печки, прахосмукачки и не му оставаше време за мене. Един ден той взе лист хартия и започна да пише нещо. Аз седях и тихичко гледах.- Какво е това, татко? – попитах.- Българската азбука, момиче – отговори той.- Но защо? – свих се разочарована на мястото си аз. - Обеща да ми разкажеш приказка, не да пишеш азбуката на този смачкан лист. Искам история за някоя красива принцеса.Изведнъж светна като поле призори.- Защото българската азбука знае всичките приказки на света, момичето ми – той се усмихваше и аз му повярвах, защото никога досега не ме беше лъгал.Когато бях петгодишна, можех да чета само най-късите думи и си измислях врели-некипели неща за дългите. Майка ми, главен счетоводител, непрекъснато ме кастреше. Тате се усмихваше и това ми даваше кураж. Разказвах му всичко, което ми идваше наум. Чуех ли някоя фраза – макар и никак да не я разбирах - измъдрях всевъзможни небивалици за човека, който я беше казал.- Децата не бива да дрънкат измислици – скарваше ми се мама. – В нашето семейство не говорим лъжи.- Това не са лъжи – обръщаше се към нея баща ми. - Тя разказва истории, това е то.- Искам дъщеря ми да стане лекар. Да спасява хората – заявяваше мама. – Ние се съсипваме от работа, за да й дадем образование. Тези истории, дето хвърля на вятъра, няма да я доведат доникъде.- Този път си се объркала – отвръщаше баща ми. – Ако в историите има истина, те могат да спасят човешкия живот по-добре от всичко друго.Бях на 25 години, когато публикуваха първия ми сборник „Разкази срещу тъга“. Въобще не кандидатствах да уча медицина, приеха ме английска и българска филология.Майка ми беше страшно разочарована. Баща ми – летеше от радост. Почерпи всичките си приятели с най-скъпата ракия в кръчмата. Беше щастлив, че единствената му дъщеря ще учи български - езика, който можеше да напише най-интересните приказки на света. Когато стисна в ръце първия екземпляр от „Разкази срещу тъга“, каза:- От днес аз съм честит човек, Здраве. Винаги съм искал да пиша, но …Работа от тъмно до тъмно. Не съжалявам. Знай го от мене - само като работиш здраво, при тебе ще дойдат истории, които могат да лекуват рани. Помни, момичето ми, българската азбука, на която те научих. Оставяй я в историите си така, че хората, дето ги четат, да станат по-свестни, като стигнат до последната ти дума.- Глупости, Василе! Дрън-дрън от край до край. Учи, английски, Здравке. Учи ден и нощ. Ако не можеш да живееш без книги, превеждай книги. Това го приемам. Ще имаш пари в портмонето, ще можеш да се грижиш за мене, когато остарея. Книгата ти с разкази не я бива. Едва ли ще сложи кора хляб на масата.Тъничкият ми сборник спечели някаква незначителна литературна награда.- Какво ти разправях аз! – заключи мама. - Книгата не струва, това е то. Ако историите ти наистина бяха добри, щеше да спечелиш голямата награда и можехме да си купим нов телевизор.- Разказите ти са хубави, момичето ми – обади се баща ми от своя ъгъл. - Те са за нашия град и за оня вир на Струма, където те научих да плуваш. Историите ще кажат на всички хора, че в България има една страхотна река.- Никой няма да даде пет пари за тази бара - сряза го мама. - В света има много по-големи и по-хубави реки от Струма.- Да – съгласи се тате. – Но аз срещнах тебе край Струма, красиво момиче.За пръв път от толкова време мама не успя да възрази с нито една дума.Тя беше много щастлива, когато се роди синът ми. Сега той е мъж, лекар. Обича българската азбука и всички приказки на света, но беше любимото внуче на мама. Още щом се научи да ходи, тя все му разправяше за лекари и лекарства, за хора, оздравели след тежко боледуване. Майка ми беше най-радостният човек на света, когато той завърши медицина. Почерпи всичките си приятелки, познати и непознати хора, целия квартал ходеше пиян и пееше една седмица. Докато синът ми беше ученик, всеки път, когато тя откриеше, че е написал някакво кратко разказче, кипваше, понякога дори се разплакваше, идваше запъхтяна при мене и подхващаше:- Накарай го да престане! Не искам това умно момче да стане като тебе. Ти дращиш. Съсипваш си живота. Не позволявай и той да съсипе неговия.- Грешиш – не можеше да издържи тате. – Дъщеря ни никога не е самотна. Разказите й са добра компания. Тя ще живее десет пъти повече от тебе и мене, защото изживява дните на всичките герои в разказите й.- Я стига! – отряза го мама. – Няма ли накрая и ти да кажеш нещо умно?Баща ми умря през 2012 година. Тогава усетих, че мама е самотна. Не вярвах, че толкова е свикнала с този разсеян човек. Той често нямаше пари, за да сложи хляб на масата, но разбираше какво си приказват цветята преди да разцъфнат, знаеше историите на всичките електрически крушки, на старата ни готварска печка, на раздрънкания бюфет в кухнята. Дори големият ми син, докторът, не успя да му помогне. Денят преди да издъхне, татко ме помоли:- Прочети ми един от разказите си, момиче.Аз му прочетох и той прошепна:- Ако разказът ти не помага да издържиш болката, няма нужда да го пишеш.…Една вечер, когато баща ми току що се беше върнал от работа, мама подхвърли:- Прочетох му един от твоите разкази. Беше пълен с лъжи от край до край. Но бяха безвредни лъжи. Също като оная тропосана с бели конци измислица за Дядо Коледа. Знаем, че такъв човек няма, но слушаме историите за него.- Пак обърка конците, хубаво момиче – възрази баща ми. – Само истината в историите дава сила.Когато пиша, винаги си представям, че баща ми чете думите ми отнякъде.Преди години в родния ми град Перник имаше земетресение. Жените от нашия квартал събрахме дрехи, обувки, одеяла и книги за учениците от местното училище и ги прибрахме във физкултурния салон. На втората нощ някой бе разбил катинара и бе задигнал по-новите обувки и по-хубавите одеяла. Книгите бяха останали непокътнати в ъгъла на физкултурния салон. Крадците очевидно не се интересуваха от романи и стихотворения.- Виждаш ли сега колко права бях, като настоявах да станеш лекар – изтъкна мама. – Никой не се интересува от книги. Хората ги е грижа само за неща, които стомасите им могат да смелят.Беше твърдоглава жена, майка ми. И нея не бе грижа кой знае колко за книгите, но подари готварската ни печка на едно семейство – къщата им се беше разпукала, покривът се срути след земетресението.- Нали и те трябва да живеят някак - отсече тя. – Аз винаги мога да те викна, Здравке. И зная, че ще ми помогнеш.Три дни след земетресението намерихме един старец, дядо Павел, в гарсониерата му. Човекът беше неподвижен, закован на миндера. Мазилката бе окапала от стените на жилището му. Никой не беше идвал да види как е този човек, диша ли, има ли какво да яде. Ние, три жени, бяхме чули приглушени звуци и отначало мислехме, че вътре е забравено куче, домашен любимец. Разбихме вратата и попаднахме на стареца.- Синът ми работи в Испания. Той е там със семейството си – каза дядо Павел. – Ако си беше в България, аз нямаше да лежа тук при скъсаните черги.Левият крак на стареца беше парализиран.- Синът ти не е в Испания – подхвърли една от жените. – Онзи ден го видях в нон-стопа на моста.- Какво! – ръцете на дядо Павел се разтресоха.Старецът беше преживял в гарсониерата четири дни. Беше си изпил водата от шишето на масата и се бе хранил със сух хляб, който съседката му бе купила още преди земетресението.- Млъкни! – мама скръцна със зъби към жената. – Онзи човек, дето си видяла в нон-стопа, не е бил синът на дядо Павел. Неговият син е в Испания.- Но… - възрази жената.- Не се бой, старче – отсече мама. – Ще ти донеса чисти дрехи. Бяха на мъжа ми Васил, сигурно го познаваш.- Кажете ми за моето момче, моля ви – измърмори дядо Павел. – Добре ли беше синът ми, когато го видяхте в нон-стопа?Тази вечер майка ми каза:- Знаеш ли, баща ти беше прав. Думите помагат на човек повече от докторите.Изгледах я невярващо.- Баща ти беше прав и за друго. Струма е най-хубавата река. Знаеш ли защо?Поклатих глава.- Защото го срещнах на брега й.- Момичето ми – казваше баща ми. – Някои думи могат да облекчат всяко нещастие, колкото и черно да е то. Не е нужно да си писател, за да ги намериш. Трябва да имаш добро сърце.Майка ми е корава жена. Никога не съм я чувала да се оплаква. Никога не е хленчила.Онази нощ тя каза:- Само да знаеш как ми липсва баща ти.Сълза, колкото лещено зърно, се търкулна по бузата й и тя веднага я размаза с юмрук.Това си спомням днес.Зная – можеш да живееш цял век, да оцелееш след наводнения, земетресения и войни, можеш да напишеш прекрасни стихове и велик роман, но най-важното е да можеш да кажеш, че някой ти липсва – обикновен човек, показал на приятелите си азбуката, която знае всички приказки на света.", "date": "2017.09.30", "title": "За бащите и буквите: есе от Здравка Евтимова"}
{"url": "https://offnews.bg/tehnologii/noviat-iphone-8-se-samovzrivi-pri-zarezhdane-666226.html", "text": "Притеснителни новини от тайванския технологичен пазар – клиент, закупил най-новия модел телефон на Apple – iPhone 8, се оплака, че апаратът се е самовзривил по време на зареждане, пишат международни технологични сайтове, цитирани от бТВ.Онлайн се появиха и снимки, които показват как екранът се е отделил от корпуса на телефона при инцидента.Жената оставила телефона си да се зарежда на оригиналното зарядно, предоставяно от компанията заедно с всеки нов телефон. След около три минути устройството гръмнало.Телефонът е изпратен обратно във фабриката на Apple, за да разследват случая.Подобни случки едва ли ще помогнат на сравнително ниските продажби на новите iPhone 8 и iPhone 8 Plus.", "date": "2017.09.30", "title": "Новият iPhone 8 се самовзриви при зареждане"}
{"url": "https://offnews.bg/koloezdene/varhovniat-sad-reshi-pantani-ne-e-bil-ubit-666238.html", "text": "Върховният касационен съд на Италия сложи край на 13 години спорове. Легендата на колоезденето Марко Пантани не е бил убит, решиха магистратите, преглеждайки всички материали по делото.Пантани беше намерен мъртъв в хотелска стая в Римини през 2004 година. Официалната версия беше сърдечен удар следствие на смъртоносен коктейл от кокаин и успокоителни.Пирата изпадна в криза, след като през 1999 година беше заловен с кръвен допинг по време на Джирото. Предния сезон идолът на Италия беше спечелил Тур дьо Франс и Джирото. Последва и зловеща катастрофа плюс 18 месеца по болнични легла. Върна се, но вече нищо не беше същото.Майката Тонина призна за възможен допинг, но нае скъп адвокат след смъртта на Марко. Тя беше категорична, че спортистът е бил убит от дилър, който е принудил Пирата да вземе свръхдоза.През 2014 година разследването уж стигна до файл, доказващ тезата. \"Гадзета дело Спорт\" дори гръмна на първа страница: \"Пантани е бил убит\". Оказа се фалшива новина. Знае ли човек.Преди време италиански мафиот заяви от затвора, че Пантани е бил натопен с допинг през 1999 година, за да не спечели Джирото. Така мафията си спестила десетки милиони, които трябвало да плати при черни залози. С убийството на Марко историята е била окончателно потулена, заподозряха от семейството му.Е, вече всичко приключи. Поне официално. Със сигурност не и за семейството, нито за милионите фенове на Пантани.", "date": "2017.09.30", "title": "Върховният съд реши: Пантани не е бил убит"}
{"url": "https://offnews.bg/horoskop/horoskop-za-30-septemvri-6-oktomvri-665302.html", "text": "Последните дни на септември идват с чудесни шансове за делова изява, израстване и печалби. Овните обаче да се подготвят за много работа, идеите им още от понеделник се натъкват на по-сериозни пречки. Като добавим и доброто ви сърце, което е отзивчиво към грижите и тревогите на околните, до петък се товарите с разни ангажименти към близки и далечни, дано го оценят. Е, не е съвсем сигурно, има и хора, които доста завиждат на сполуката ви, а и вие явно се гордеете. За лични неща решавайте с любим, родата ви подкрепя.Устремявате се към промени в делова и лична сфера, някои май са поради неразбирателство с шефовете. Телците са и старателни, и дисциплинирани, няма в какво да се винят, а от понеделник да проучат условията, съответно подкрепата за реализация на свои идеи. Ще привлечете покровител. Няма да стане бързо, както ви се ще, ще ви покаже четвъртък. Но посоката е правилна и резултатите ще бъдат положителни, а и в повечето случаи можете да разчитате на подкрепа от близките. Част от знака да бъдат по-търпеливи с половинката.До вторник нещата ви вървят добре въпреки трудностите. Повечето Близнаци са сигурни в подкрепата на приятели и други близки, шефовете се отнасят благосклонно към идеите им. Ако ви трябва съвет или услуга, ще ги имате, но и вие бъдете отзивчиви към молбите на хора от тесния си кръг. Някои от знака не са особено взискателни към себе си и може да загубят доверието на важни личности, други са склонни да флиртуват, няма да се понрави на постоянния им партньор. Анализирайте предложения за съюзи, за да не проспите добрите.Това 7-дневие е по-напрегнато, в понеделник и вторник възникват делови проблеми, а не са изключени и лични неразбирателства. Раците ще се справят с трудностите, а и излъчват загриженост към общите дела, която привлича към тях симпатиите на шефове, колеги, подчинени. Що се отнася за споровете с близки, не ги коментирайте с друг, ще постигнете хармония с половинката и това е най-важно. В четвъртък сте критични, но по-подходящо е дипломатично да изясните какво ви притеснява и така да заздравите съюзи, бъдете търпеливи.Започващото 7-дневие изисква от вас по-силна   мобилизация, откриват ви се добри възможности за изява, кариера и постъпления, даже от оферти заради очи ще можете да извлечете големи ползи. Лъвовете са признати лидери в екипа си, а обективността и принципността им ще печелят уважение дори когато са по-строги. От понеделник подчертавайте загриженост за колектива, предлагайте идеи, които ще привлекат интереса и на другите. Някои трябва да обърнат повече внимание на отношения с партньори, да възстановят баланса.През следващите дни ще се заемете с приключване на неприятни служебни или лични проблеми, но не ви се говори по темата даже с по-близки. Девите са прагматични, ще отстъпят така, че да не навредят на финансовите си интереси, а и да не дават основание за критики по свой адрес в началото на октомври. От сряда нещата се оправят, по-спокойни сте и за доходите, вероятно шефове ще ви подкрепят, а и роднини може да направят услуга... Мнозина ще обмислят новите си идеи и програма за действие. Някои май тръгват към нова любов.Тези няколко дни не са най-спокойни, вероятни са трудности в работата и в отношенията с околни. Е, Везните са тактични и прозорливи, ще намерят решение на всеки проблем и ще си гарантират спокойствие и сигурност. И близки ще им се притекат на помощ, макар не веднага. Ако сте честни пред себе си, ще си откриете пропуски, но имате куп стари идеи, които със старание и стриктност ще задействате, ще привлечете и нови приятели. Очарователният ви начин на общуване ще насочи силата и интелекта ви към успехи и печалби.Сега помощници ще ви бъдат интуицията и професионалният анализ. Идват куп оферти за работа, от които трябва да изберете без да се мотаете. Доста Скорпиони ще се ориентират точно къде да заложат сили, идеи и средства, за да напреднат в кариерата и да спечелят от начинания, не всички предложения са като за тях. От началото на октомври ви се ще да действате по съвсем самостоятелни проекти, но дали е най-добре... Ловете благоприятни моменти, а не се хвалете с покровители, имате и това е. И в любовта вие казвате кое кога...Тези дни ви изпълват с енергия за големи изяви, не е зле да овладеете своя ентусиазъм. Едно, че не бива да се увличате в работата и да правите пропуски, второ – не трябва да усложнявате и отношенията с околните. Такъв риск има, подозират ви в кариеризъм и надменност, а с някои свои навици давате храна за клюкарите. Стрелците да подчертаят, че държат на доброто партньорство и се съобразяват с мнението на по-опитни хора, а на неопитни помагат. От сряда идват хубави оферти за печалби, в любовта приключвате с някакви съмнения.Краят на септември ще ви накара да анализирате сериозно делови изяви и партньорства. Козирозите се стараят много в работата, но добрите резултати нерядко предизвикват завист, интриги. От понеделник си направете точна програма за действие, имате ангажименти и към близки, а надали ще споделяте нашироко грижите си. Ако не сте доизяснили практически някои служебни неща, в четвъртък го сторете, даже да следвате чужди идеи, усилията ви са плодотворни. Свободните сърца срещат любов, за която не им трябват съвети.Чудесно 7-дневие, само че ще ви се види по-уморително. Група Водолеи имат много работа и от понеделник ще действат по задачите, дано точно са си преценили от кого какво да искат – колегите им нямат техния опит и във вторник това може да постави под въпрос партньорства. Споко, ще намерите подход към всеки, до петък резултатите ще са видни. Но бъдете бдителни за интриги и стремеж към повече власт в екипа, а и си гответе план за творчески начинания. В любовта – хармония, радвате близки с много грижи и общуване.Това 7-дневие ви открива нови възможности за изява и печалби, бъдете по-последователни в работата. Доста Риби се натъкват на куп трудности, добрият шанс е с тях, ще се оправят дори при епизодични загуби. Хубаво е и че идеите ви намират все повече последователи, от вторник обаче избягвайте спорове в близкия си кръг. Няма нужда да усложнявате отношения, следва да проучите по-сериозно интересуващите ви детайли. Ако ви искат услуги, не отказвайте, и това влияе. На купони не прекалявайте с нищо, грижи обсъдете само с любим.\r\n", "date": "2017.09.30", "title": "Хороскоп за 30 септември – 6 октомври"}
{"url": "https://offnews.bg/futbol/chelsi-man-siti-i-oshte-mnogo-zdrav-futbol-v-efira-666221.html", "text": "14:30 Хъдърсфийлд – Тотнъм Диема спорт 214:45 Етър – ЦСКА-София Диема спорт16:30 Аугсбург - Борусия (Дортмунд) Евроспорт 217:00 Манчестър Юнайтед - Кристъл Палас Диема спорт 217:15 Севиля – Малага F+17:45 Витоша (Бистрица) - Ботев (Пловдив) Диема18:00 ПСЖ – Бордо Нова спорт19:00 Спартак (Москва) – Урал Mtel sport 119:30 Челси - Манчестър Сити Диема спорт 219:30 Хамбургер ШФ - Вердер (Бремен) Евроспорт 220:00 Дунав - Пирин (Благоевград) Диема спорт20:45 ПСВ - Вилем II Mtel sport 221:00 Рен – Каен Нова спорт21:45 Леганес - Атлетико Мадрид F+/Sport+21:45 Дженоа – Болоня Ринг23:00 Орландо – Далас Евроспорт 101:00 Палмейрас – Сантос Sport+", "date": "2017.09.30", "title": "Челси - Ман Сити и още много здрав футбол в ефира"}
{"url": "https://offnews.bg/sviat/arestuvaha-izverga-kojto-trovi-bebeshki-hrani-v-germania-666230.html", "text": "Германската полиция е задържала , съобщи „Билд”.Мъжът е на около 50 години и е задържан в района на Тюбинген. Според местната полиция арестуваният много прилича на мъжа от разпространените видеокадри.Към момента не е ясно дали изнудвачът има достъп до по-големи количества храни, но се смята, че има поне един съучастникВ момента германските власти претърсват жилището на задържания.Службите са достигнали до арестувания благодарение на множеството сигнали от граждани. Към момента са подадени над 600 сигнала в германската полиция.Изнудвачът в Германия поиска 10 млн. евро, за да каже в кои супермаркети е поставил отровени бебешки храни и други хранителни продукти.Подкупът трябваше да бъде платен до днес. В противен случай мъжът заплаши, че ще отрови още храни.", "date": "2017.09.30", "title": "Арестуваха изверга, който трови бебешки храни в Германия"}
{"url": "https://offnews.bg/112/zakopchaha-sluzhitel-na-energoto-vav-varna-vzel-200-evro-za-da-pokrie-666228.html", "text": "Полицията във Варна хвана служител на местното енерго в момент на получаване на подкуп, съобщиха от МВР в морската столица.Случаят е от четвъртък. Тогава във варненската полиция е получен сигнал от човек, че е изнудван от длъжностно лице, служител на електроразпределително дружество. Корумпираният служител си поискал възнаграждение, за да не го глоби за това, че по-рано негови колеги са установили, че е манипулирал електромера в дома си, за да краде ток.Полицаите обаче действали бързо и закопчали служителя на енергото веднага след като взел белязани 200 евро, В морската столица доставчикът на ток е компанията \"Енерго Про\".Материалите по случая са докладвани на прокурор от Окръжна прокуратура – Варна и е образувано е досъдебно производство.", "date": "2017.09.30", "title": "Закопчаха служител на енергото във Варна. Взел 200 евро за да покрие кражба на ток"}
{"url": "https://offnews.bg/sviat/katalunia-poveche-ot-provintcia-666218.html", "text": "Девизът на футболен клуб Барселона е Мes que un club. В превод от каталан това означава \"Повече от отбор\". А утре Каталуния ще гласува на референдум за независимост, с който да покаже, че е нещо много повече от испанска провинция.Всъщност мотото на футболния отбор, основан в далечната 1899 г., е насочено точно към идеята за свобода и независимост на каталунците от властите в Мадрид. Това е и причината за архиомразата с белия кралски Реал. В Примера дивизион мадридчани водят на каталунците с 33 на 24 титли, но на европейската сцена Барса си остава най-титулувания тим.А да се освирква испанския химн си е стара традиция в Барселона, заради която стадионът на отбора е бил запечатван за месеци още през 1925 година.Каталуния е малка, но горда, а и има с много неща, с които да се гордее дори и да се абстрахираме от успехите на Меси и компания на зеления терен. Малкият по територия регион всъщност е един от най-богатите в Испания. Номер 1 е по износ, туризъм, научни изследвания и създава една пета от испанския БВП.За гения на Антони Гауди и извънземната катедрала Саграда Фамилия е излишно да говорим.Но Каталуния не е само това. Ето и някои неособено популярни факти за региона:Най-точната карта на Европа от Средновековието е каталунска. Колкото и да е трудно да се повярва тази е ог 1375 година.Колкото и да са независими и хората там, каталан не е най-популярния език в областта. На територията на автономната област около 46% от каталунците използват предимно испански, 36% говорят основно каталан, а 12% от хората ползват и двата езика в ежедневието си.Изненадващо, но каталонският език е най-непопулярен в столицата Барселона. Там едва малко повече от една четвърт от хората го говорят всекидневно.Въпреки че каталан не е най-популярният език в Каталуния, той не се говори само в пределите на автономията.Използват го в Северна Каталуния (съседният регион във Франция, който попада почти изцяло в рамките на сегашния френски департамент Източни Пиренеи. Отстъпен на Франция по договора за Пиренеите от 1659 г.).В тъмно зелено е Северна Каталуния, която е част от Франция.Каталонски се говори също така във Валенсия, на Балеарските острови (Майорка, Минорка Ибиса и Форментера), в източните части на Арагон, на малка част от италианския остров Сардиния.В Андора каталан е единственият официален.Езикът се говори от 4,1 милиона души в Каталуния и от повече от 5 милиона извън пределите на региона.", "date": "2017.09.30", "title": "Каталуния: Повече от провинция"}
{"url": "https://offnews.bg/tenis/bosnenska-senzatcia-e-parviat-sapernik-na-grigor-v-pekin-666229.html", "text": "Коварен босненец дебне Григор Димитров на старта в Пекин. Българинът ще играе срещу Дамир Джумхур в първи кръг на турнира, отреди жребият за АТР500 надпреварата, който бе теглен в събота сутрин българско време.Определено не бе много благосклонен към световния №8, отсъдиха спецовете от Тенис Кафе. Първата ни ракета и тенисистът от Босна и Херцеговина имат един двубой в общия си баланс, в който нашият се наложи с 2-1 сета в Делрей Бийч през 2016 г.Джумхур е под №40 в световната ранглиста и се намира в топ форма в момента, след като спечели дебютна АТР титла в Санкт Петербург миналата седмица, а през тази надигра Александър Зверев, за да стигне 1/2-финал в Шънджън.При евентуална победа, нещата за Димитров не стават по-лесни, защото във втори кръг среща победителя от мача между Пабло Куевас и получилия „уайлд кард“ от организаторите Хуан Мартин дел Потро.През миналата година първата ни ракета отстъпи на финала на China Open на Анди Мъри, така че има да защитава 300 точки от актива си.", "date": "2017.09.30", "title": "Босненска сензация е първият съперник на Григор в Пекин"}
{"url": "https://offnews.bg/offtopic/vizhte-kakvo-reklamira-melania-tramp-v-harvatia-666232.html", "text": "Словенската съпруга на президента на САЩ Доналд Тръмп - Мелания Тръмп се оказа популярно рекламно лице в Хърватия.Местна езикова школа е заложила именно на нея за рекламно лице на курсовете си.На рекламата бившата манекенка е на фона на американското знаме, а посланието е:", "date": "2017.09.30", "title": "Вижте какво рекламира Мелания Тръмп в Хърватия"}
{"url": "https://offnews.bg/drugi/lav-uhapa-uelski-natcional-izvadi-go-ot-mach-v-iuar-666225.html", "text": "Когато слагаш ръката си в устатата на лъв, ще бъдеш ухапан. За повечето хора това е добър съвет.Не и за Скот Болдуин, ръгбист на уелския национален тим и на Осприс. Отборът от град Суонси гостува в ЮАР за серия от мачове.Треньорът Стив Танди извади шокиращата причина  за отсъствието на Скот от срещата с местния Блумфонтейн. Той е бил ухапан от лъв по време на визита в резерват, съобщи BBC.Спецът побърза да оправдае животното. То не е атакувало ръгбиста. Скот наистина решил да си завре ръката в устата на малкия лъв. И то въпреки безкрайните предупреждения, че ръстът на подрастващите котки лъже. Захапката им е болезнена!\"По-тъпо нещо не съм виждал, но всичко е ОК и Скот ще се върне в игра след 2 седмици\", добави треньорът. Ръгбистът е зашит и ще пътува обратно с тима за Уелс.Иначе Осприс загуби от местната гордост с 25-44. Това беше четвъртото поражение на уелсците в ЮАР. Поне се връщат цели!", "date": "2017.09.30", "title": "Лъв ухапа уелски национал, извади го от мач в ЮАР"}
{"url": "https://offnews.bg/drugi/tenis-volejbol-i-formula-1-v-efira-dnes-666224.html", "text": "12:00 Формула 1, ГП на Малайзия (кв.) Диема спорт 212:00 Тенис, турнир за мъже в Шънчжън F+12:00 Тенис, турнир за жени в Ташкент Sport+14:00 Голф Mtel sport 214:30 Тенис, турнир за жени във Вухан Sport+16:30 Колоездене, обиколка на Емилия Евроспорт 117:00 Волейбол, ЕП (ж) БНТ HD17:15 Волейбол, суперкупа, Нефтохимик – Добруджа Диема спорт19:30 Волейбол, ЕП (ж) БНТ HD22:00 Бокс Диема спорт 223:00 Бокс Диема спорт", "date": "2017.09.30", "title": "Тенис, волейбол и Формула 1 в ефира днес"}
{"url": "https://offnews.bg/nashite-avtori/kasa-pamet-666220.html", "text": "Винаги съм писал с пълното и дълбоко съзнание, че пиша с крайна и непоколебима субективност. Всяка обективност ми е чужда!Хоп! Милион хейтъри в ковчега на мъртвеца, йо хо хо и бутилка чай. Не пия алкохол от доста време, така че тия, които тихо и злорадо искат да се закачат за моето пиене – нека останат разочаровани. Бих вметнал само, че да се опитваш да нараняваш човек, който има проблеми с алкохола, наричайки го с мръсни и обидни думи е все едно да наричаш човек прекарал инфаркт ”мърша” или „боклук”. Както и да е. Лесно е да си нищожен и зъл.Та. За всички хейтъри, които са така много и така плодовити на злоба, ще повторя – пиша извънредно субективно. И мисля, че това е единствения начин, по който може да пише честния човек.Наистина – ужасен нонсенс! - как може някой, който казва или пише нещо, да си въобразява, че това, което казва или пише е обективно? Щом излиза от напълно субективната му душа? Ако щеш кажи 2+2 е 4 – и пак ще си субективен! Защото можеш да го кажеш в какъв ли не контекст, да вложиш в него какви ли не лични, субективни чувства. Фактът си остава факт? Не, не мисля. Ако някой иска да размишлява върху това, нека сравни фактите на Евклидовата геометрия и геометрията на Лобачевски, а също и да се осведоми за Теорията на относителността.Ако пък повтаряш като папагал прочетени и накълвани факти – нима си обективен? Просто повтаряш някои чужди субективности.Знам, че това не е тема за изпиване на екс, въпросът за съществуването на някаква „обективност” е по-колосален и от въпроса за смисъла на живота. Но нека кажа така на любителите на обективността: Дори и когато виждаш цифрите, които електронен кантар ти показва за теглото на някой домат – ти пак разчиташ на сетивата си, на личното си, субективно възприятие. А пък ако разчиташ на глупостта, че ако много хора вярват и твърдят едно нещо – то то е обективно – съвсем си я загазил! Защото тогава ще ти кажа, че преди четиристотин и двайсет години всички са твърдели, че земята си стои неподвижно като пън. И всички са били убедени в това и за тях това е била обективната истина!Само Галилео Галилей е твърдял, че Тя се върти. И едва не са го изгорили заради това му субективно своеволие. Което ние сега приемаме за обективна истина. Може би докато не се появи някой нов Галилео Галилей.Така. Стоп с приказките за субективността. Нямаше да ги пиша, ако не бяха важни. Просто исках дебело да подчертая, че кой каквото и да твърди, твърдението му е субективно. И подкрепянето на твърдението му от мнозинството не го прави по обективно.Сега за паметта.Тия дни американска информационна агенция привлече милиарди погледи (да, вече трябва да боравим с милиарди!), като публикува информация за американски младеж, бит, изтезаван и осакатен в Северна Корея. Вследствие на изтезанията, твърдят от агенцията, младежът починал. CNN естествено.В разказа за младежа и в цитатите от интервютата на родителите имаше нещо много...плашещо. За мен. Субективно.Какво плашещо ли? Ето какво. Ще кажа с цялата си субективност, но напомняйки, че съм доста по-запознат с човешкото поведение и реч от много други, тъй като съм бил психиатър, а сега съм писател: В разказа за Ото (така се казвал младежът, Бог да го прости), имаше нещо, което силно ми напомняше на нещо друго......На много други неща. В главата ми се завъртяха неясни спомени, които се изясняваха, колкото повече мислех върху всичко това. Спомени за подобни интервюта и разкази. Които съм чел тук и там през годините. Разкази за измъчвани американци през войната във Виетнам, за изтезавани американци преди войната в Ирак... но също и за прокудени и унижавани германци – преди нахлуването на нацистка Германия в Судетите, за потъпкани права на германци в прибалтийска Полша – преди Германия да обяви Полша за окупатор и агресор и да я помете за няколко месеца, и преди за \"справедливо\" отмъщение да избие шест милиона поляци. Преди СССР да нападне Афганистан, обявявайки, че помага на законното правителство срещу насилниците муджахидин. И така нататък.Винаги, когато някой възнамерява да нападне някого – знам от опит – преди това усилено се опитва да убеди околните, че нападението ще бъде съвсем справедливо. Всъщност – преди да убеди околните, той някак си иска да убеди и себе си. Няма човек, дори и съвсем луд, който да действа, убеден в това, че действията му са неправилни и лоши. Не, всеки действа когато се е самоубедил в правотата си.Всеки, преди да направи нещо ужасно, трябва да извърви един дълъг (но понякога и съвсем кратък) път на намиране на всевъзможни, истински или лъжливи доводи за убеждаване на другите в собствената му правота. Всички знаем вица за вълка и заека: Абе зайо, ти защо си без шапка? Вълкът винаги ще намери повод за да пребие заека.Та. Изведнъж се появи и измъчван младеж. Невероятно удобно.Интересно - защо не се появи през шейсетте години в които Северна Корея е изолирана, а се появи именно сега? Някак съвсем субективно изпитвам силно недоверие към такива внезапни, но някак много удобни появявания.Сега ще кажа и друго. Аз съм антикомунист, противник на всякакви диктатури, лудо влюбен в свободата, противник на всяка тирания, противник на всяка пропаганда, противник на всяко насилие! Комунизмът, тоталитаризмът, ограничаването на свободата на словото и на убежденията са ми ужасно противни. От малкото хора в България съм, които са съдени и осъждани за протести срещу потисническа и несправедлива власт. Препоръчвам на обичливите ми хейтъри да проверят това.Освен това обичам Америка на Дорс, Америка на Марк Твен, Америка на Джек Лондон, Америка на Хемингуей, Америка на Джими Хендрикс, Америка на Джак Керуак.Но се чувствам длъжен да заявя съвсем субективното си мнение: Когато за едно престъпление се получава информация само от едната, силно пристрастна страна – справедливост трудно може да има. Истина трудно може да се търси там, където се слуша само едната страна в един процес!Чудя се: може ли един критичен, мислещ и цивилизован човек да не се възмути, когато на един съдебен процес се изслушва само обвинителят? Но не се изслушва обвиняемия?Ако ще обвиняемият да е наистина изверг, убиец, ако ще да има срещу него куп доказателства. Доказателства с голяма емоционална тежест. Но...събрани единствено от адвокатите на жертвата му. Как може престъпникът да бъде обвинен и осъден без да получи адвокат, без дори да има правото да каже и една дума – ако не в своя защита, то поне за да обясни какво се е случило според него?СNN казват – Ото е бил измъчван. Родителите му казват в интервю – има следи от изтезания. И Доналд Тръм казва – велико интервю!Синсинати Инкуайър, вестник без никаква тежест, случайно съобщава, че всъщност според съдебните лекари по тялото на младия човек няма никакви следи от изтезания. Но това не е защитна реч. Това не се чува от никого и не интересува никого. Удобното съобщение вече е чуто от милиардите – КНДР не само че имат оръжия, ами и изтезават наши момчета! Много филмово, много в стил Рамбо, наистина!Пак повтарям – диктатори като Ким Незнам си кой – не искам да споменавам и името му – са ми противни до дъното на душата. Противни са ми агресивните действия на всяка държава – независимо дали се казва Китай, САЩ, Русия или Северна Корея. Надявам се, че съм доказвал много пъти това.Но когато виждам как уж, за да бъде свален един диктатор се използват същите, неговите диктаторски методи......методите на безогледна, прозрачно нагла пропаганда, медийните трикове за озлобяване на тълпата, за създаване на масова психоза и предвоенна омраза – става ми зле. Става ми ясно, че една пропагандна машина е задействана. И тя няма да се спре пред нищо. Докато не намери оправдания за включването на другата машина – военната.Да убиеш насилника, заедно с всички, които живеят в една държава с него – това означава, че се превръщаш в него.Превръщаш се в насилник и убиец.Воден от напълно субективните си нагласи и чувства искам просто да спомена, че да се убиват невинни хора, деца, старци и жени, за да се свали диктатор не е нищо повече от едно обикновено, обичайно, вече не веднъж виждано чудовищно престъпление срещу Човешкото.А да се свали един диктатор има хиляди начини. Само че въпросът не е в диктатора. Нали така?", "date": "2017.09.30", "title": "Къса памет"}
{"url": "https://offnews.bg/izvan-terena/ah-moreto-ah-ivet-666231.html", "text": "Усмивка, чар, непринуденост = Ивет. Това Написа авторът на тази снимка, постната в една от страниците на прочутата ни атлетка.Ивет Лалова и безкрайна морска шир! Само може да завиждаме на човека, снимащ с телефона.Коментарите под снимката заваляха веднага. Самата софиянка им отговори: \"Ако имаш шанса да живееш край морето, значи си голям късметлия\". Е, този е мнооого голям късметлия.Вероятно става въпрос за Симоне Колио, италианският съпруг на красавицата ни. Двамата хукнаха по плажовете веднага след края на Световното първенство в Лондон. Дали в родната ум Италия, или в съседната ни Гърция, само може да гадаем. ", "date": "2017.09.30", "title": "Ах, морето, ах, Ивет"}
{"url": "https://offnews.bg/izvan-terena/rafa-nadal-e-liubimiat-sportist-na-tramp-666227.html", "text": "Доналд Тръмп разкри любимия си спортист. И той не е американец. Президентът на САЩ говори снощи пред меди:\"Знаете ли кой е любимият ми спортист? Рафаел Надал! Много ми харесва Рафа. Винаги се стреми към победата. Той е победител\", отсече Тръмп.И нарече Надал истинско съкровище на Испания. Рафа спечели последния US Open, негов 16 триумф в големия шлем.Напоследък Тръмп предизвиква скандали с всяко свое изказване на спортни теми. Първо президентът на САЩ отмени традиционното гостуване на шампиона на НБА в Белия дом. Той се ядоса на бойкота, готвен от Стеф Къри, лидер на Голдън стейт.После пък поиска от собствениците в НФЛ за уволняват всеки футболист, който коленичи на химна. Модата тръгна в знак на протест срещу расовите дискриминации и полицейското насилие. Това само амбицира десетки спортисти да коленичат на националния химн.", "date": "2017.09.30", "title": "Рафа Надал е любимият спортист на Тръмп"}
