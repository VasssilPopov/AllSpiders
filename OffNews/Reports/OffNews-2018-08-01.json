{"url": "https://offnews.bg/futbol/ludogoretc-zagubi-v-ungaria-i-se-prosti-s-shampionskata-liga-685520.html", "text": "Мечтата на Лудогорец за участие в групите на Шампионската лига се изпариха след загубата на разградчани от унгарския МОЛ Види с 0:1 на реванша на \"Панчо Арена\". В първия мач в Разград двата тима завършиха 0:0. За разлика от двубоя в България, този път Лудогорец игра слабо, а в 40-ата минута австрийският рефер Мануел Шютенгрубер изгони Върджил Мисиджан за втори жълт картон.С десет души на терена Лудогорец допусна гол в края на полувремето, когато Анел Хаджич се възползва от центриране в наказателното поле на \"орлите\" и вкара за 1:0 отблизо, а защитникът Козмин Моци не успя да изчисти от голлинията. Главният мениджър на Лудогорец Пауло Аутуори пробва да раздвижи атаката на \"орлите\" като пусна в игра офанзивни футболисти.В 83-ата минута тимът от Разград можеше да изравни, след като удар от фаул на влезлият като резерва Жоао Пауло срещна гредата. Така Лудогорец отпадна от надпреварата за Шампионската лига, но продължава във втория по сила европейски клубен турнир.Българският тим играе в третия квалификационен кръг на Лига Европа, където очаква победителя от двойката Зрински (Босна и Херцеговина) - Валета (Малта) . Реваншът между двата отбора е утре, а първата среща завърши 1:1 в Мостар. Съперник на МОЛ Види в третия предварителен кръг на Шампионската лига пък ще бъде шведския Малмьо.", "date": "2018.08.01", "title": "Лудогорец загуби в Унгария и се прости с Шампионската лига"}
{"url": "https://offnews.bg/obshtestvo/veche-desetiletia-naj-goliamoto-balgarsko-voenno-grobishte-ot-vtorata-684527.html", "text": "Най-голямото в страната българско военно гробище от Втората световна война, което се намира в  Петрич, е почти унищожено. Причината е, че десетилетия наред никой не полага грижи за неговата поддръжка.Възстановяването на надгробните плочи на 84-те загинали военнослужещи към настоящия момент се превръща в неосъществима задача. Поради неподдържане на гробищния терен от страна на отговорните институции част от него се губи. Там започват да се извършват граждански погребения, което не позволява да се възстанови военното гробище в цялостния му вид.За казуса разказа Недка Георгиева, наследник на загиналия във Втората световна война редник Димитър Христов. С потресаващото състояние на военния гробищен парк се сблъсква и друг наследник - единственият, който е успял да се пребори за възстановяване на гроба на неговия вуйчо поручик Димитър Дренски, сражавал се с двадесет и втори пехотен тракийски полк.Той разказа пред OFFNews, че когато през 2012 г. посещава военното гробище, там всичко е било потънало в бурени. След като почистил гроба на вуйчо си, подписал декларация, че ще го поддържа. Продължава да полага грижи до 2016 г., когато през февруари месец установява, че гроба вече го няма.След жалба до кмета на Петрич Димитър Бръчков, гробът бива възстановен с общински средства.На метри от българското военно гробище, лежат костите и на загинали немски войници във Втората световна война. Немското гробище обаче е в отлично състояние, тъй като общинското дружество „Обредни дейности” - Петрич има сключен договор с \"Народен германски съюз\" за поддържането му, обясниха от общинската администрация.OFFNews потърси за коментар зам.-кметицата на община Петрич Илияна Попова. Тя заяви, че вече е изготвена необходимата проектна документация за възстановяване и изграждане на мемориал „Българско военно гробище – 1944“.Процедурата е стартирала на 26 януари и е съгласувана с Министерството на отбраната, от където все още се очаква окончателен отговор.Проектът предвижда оформяне на паметно място, приблизително 70 кв. м, в района на Гробищен парк-Петрич. Ще бъде обособен паметен знак, включващ кръст за храброст и голяма паметна плоча, на която да бъдат изписани имената на загиналите български войници.Предвидената сума за проекта е 30 088 лв. Дейностите ще включват почистване на военния гробищен парк, изграждане на градински ивици, изработка и монтаж на постамент, поставяне на плоча с надписи и георгиевски кръст за храброст, доставка и засаждане на двуредов жив плет, както и затревяване на площите между гробовете и полагане на настилка от унипавета. Ще бъдат възстановени и 7 гроба.", "date": "2018.08.01", "title": "Вече десетилетия най-голямото българско военно гробище от Втората световна война тъне в разруха"}
{"url": "https://offnews.bg/futbol/organizatorite-na-levski-milan-sa-obnadezhdeni-che-vse-pak-sabitiet-685503.html", "text": "Организаторите на двубоя между Левски и Милан - \"Моко Солюшън\" публикуваха официална позиция по повод провалената среща в чест на 75-годишнината от рождението на клубната легенда Георги Аспарухов-Гунди. От фирмата обясняват, че причината за пропадането на спектакъла е новото ръководство на \"росонерите\".\"\".", "date": "2018.08.01", "title": "Организаторите на Левски - Милан са обнадеждени, че все пак събитието ще се състои"}
{"url": "https://offnews.bg/tenis/federer-ako-mirka-mi-kazhe-che-ne-iska-da-patuva-poveche-prikliuchv-685506.html", "text": "Швейцарската легенда в мъжкия тенис Роджър Федерер най-важният фактор за неговата издръжливост и нестихваща амбиция за успехи на корта, е работата на неговия екип, но най-вече на съпругата му Мирка.\"Нямаше да мога да се справя без нея. Ако тя ми каже, че не иска да пътува повече, ще отвърна: \"Ок, кариерата ми приключва\", толкова е просто. Така че Мирка има ключова роля\", каза Федерер.Родена под името Мирослава Вавринец през 1978-а в Словакия, тя емигрира в Швейцария със своите родители. Мирка е окуражена от легендарната Мартина Навратилова да започне активна кариера в тениса. Достига до 76-о място в ранглистата, но контузия прекратява кариерата й през 2002-а година.Тя обаче обича да пътува, разбира се не всяка седмица, защото с четирите деца е малко трудно. Роджър все пак продължава да играе и защото се забавлява по този начин.\"Анди Мъри е много забавен. Обичам да разговарям с него. Както и с Гаел Монфис, той винаги е в настроение. Няма тенисист, с когото да не се разбирам. В началото на кариерата си може да си фокусиран, вглъбен, да си войн на корта, но после това остава настрана\", каза още Федерер.", "date": "2018.08.01", "title": "Федерер: Ако Мирка ми каже, че не иска да пътува повече, приключвам с тениса"}
{"url": "https://offnews.bg/obshtestvo/14-npo-prizovaha-za-grazhdansko-uchastie-v-zasedaniata-na-natcionalnia-685495.html", "text": "Четиринадесет неправителствени организации внасят днес предложение в Министерство на здравеопазването и в Националния съвет по наркотични веществa, в което предлагат конкретни юридически възможности за влизането на представители на гражданското общество и експерти в заседанията на Съвета.Представителите на неправителствени организации, работещи в тази област, считат, че ангажирането на обществеността в проблемите на формирането на националната политика по отношение на наркотичните вещества може значително да се подобри без инвестирането на допълнителни ресурси.Внесените предложения са за два варианта на нормативни промени, които да дадат възможност за участие на неправителствени организации, лечебни заведения или други структури в работата на НСНВ.\"Това се налага, защото практически липсва информация за обсъжданите от него теми, взетите решения, проведените дискусии и позициите на неговите членове по актуалните теми, свързани с наркотичните вещества. Така се ограничава взаимодействието на този орган с гражданското общество, професионалната общност и законодателната власт, при което той често бива „прескачан“ при вземането на решения от неговата компетентност. Тази затвореност на НСНВ не допринася за ефективна национална политика по отношение на борбата със злоупотребата с наркотични вещества. За постигането на по-добра политика, участието на гражданското общество е силно застъпено в дневния ред на институциите на Европейския съюз.\" - коментираха от Фондация „Инициатива за здраве“.В рамките на международна инициатива за повишаване на гражданското участие в политиката по наркотиците в страните от ЕС Фондация „Инициатива за здраве“ и Движение „Промена“ са провели проучване сред НПО, работещи в сферата на наркотичните вещества, за опита им на взаимодействие с Националния съвет по наркотични вещества (НСНВ), както и техните нужди и нагласи за по-активно гражданско участие в работата му.Проучването е проведено в периода 1-30 март 2018 г. Въпросникът е разпространен до 27 организации, като 20 са се включили в проучването. 14 от организациите определят обхвата на дейността си като национален, три работят на ниво София, а четири са с обхват областен град.30% споделят, че са проучвали дейностите на Националния съвет по наркотични вещества в областта на противодействието на разпространението на наркотици и наказателната политика в сферата на наркотиците, като това са предимно гражданските организации, работещи в сферата на демокрацията и гражданското участие.Останалите 70% от анкетираните споделят, че имат само най-обща представа за дейностите на НСНВ.14 от 20 организации се затрудняват да посочат конкретни решения на НСНВ, взети в последните две години. Цитираните решения се отнасят до създаване на работни групи по конкретни проблеми.100% от организациите, участвали в проучването, са на мнение, че взаимодействието с НСНВ е трудно и тромаво (понякога чрез открити писма и говорене през медиите) и липсва обратна връзка за това какво се случва с предоставените становища и искания.Въпреки това гражданският сектор остава активен и продължава да търси възможности за конструктивен диалог с институцията. Това са заявили 100% от интервюираните представители на гражданските организации.Нито една от организациите не е взела участие в разписването и оценката на Националната стратегия за борба с наркотиците 2014-2018 г. Две от гражданските организации са изпратили становища по проекта на стратегията в периода на нейното публично обсъждане, но те не са взети предвид.", "date": "2018.08.01", "title": "14 НПО призоваха за гражданско участие в заседанията на Националния съвет по наркотични вещества"}
{"url": "https://offnews.bg/obshtestvo/afis-sofiantci-predpochtitat-da-pochivat-prez-iuli-a-horata-ot-provi-685507.html", "text": "Хората от София са склонни в по-голяма степен да почиват през юли, докато тези от областните центрове предпочитат повече август.Това показват данните от национално представително проучване на агенция АФИС, осъществено в периода 20-25 юли 2018 г. Интервюирани пряко в домовете им са 1010 пълнолетни български граждани.Практически всеки четвърти българин (малко над 24%) планира да почива през това лято. 12 на сто са онези, които заявяват, че вече са използвали възможността за своята лятна ваканция преди края на юли.Според данните на АФИС, нашето Черноморие все още е фаворит при избор на локацията. На него ще почиват 60 на сто от имащите възможност. Морето извън граница е избор на един от всеки пет българи възнамеряващи да ползват ваканция. Едва 15 на сто имат намерение да предпочетат планината пред морето. Екскурзиите определено не са любим начин за разпускане – 6% имат намерение да направят такава в родината, а само 3 на сто декларират своите намерения за екскурзия в чужбина.Не са малко онези, които все още се колебаят и не са взели решение дали и къде да почиват - близо 14 на сто от запитаните (или един от всеки седем). Допитването регистрира и един нисък дял на българи (малко над 3%), които вече са използвали една своя ваканция през лятото и, освен това, имат намерение да почиват още веднъж преди края на сезона.Най-голямата група са тези, които декларират, че няма да имат възможност да почиват това лято. Според данните на АФИС става въпрос за 46 от пълнолетното население.Кои са почиващите и кои са непочиващите българи? Почиващият българин е в по-голяма степен: градски човек, с високо образование, и по-висок от средния доход, във възрастовия диапазон до 50 години. Разрезът на данните показва интересна закономерност – хората от София са склонни в по-голяма степен да почиват през юли, докато тези от областните центрове предпочитат повече август.Хората над 60 години и пенсионерите в много редки случаи планират летни ваканции или почивки и като цяло не се възползват от тях. Финансовите възможности са очевиден фактор в това отношение.Тези, които живеят с до 500 лв. на член от домакинството, имат в пъти по-малка възможност да почиват през лятото. Българите с по-висок от този доход почиват в пъти по-често от по-бедните си сънародници. Тоест повече от 70 на сто от непочиващите през лятото са с доходи до 500 лв. на член от домакинството.Сред заявилите намерение да почиват, 42% твърдят, че ваканцията им ще бъде не повече от 5 дни. Малко по-голяма е групата на почиващите между 5 и 10 дни. Това са близо половината от имащите намерения да излязат във ваканция. Малцина са имащите възможност да си позволят по-дълга от 10 дни почивка.Половината от респондентите твърдят, че планираният бюджет за почивката им е до 500 лв. Всеки пети нашенец ще похарчи между 500 и 750 лева, а други 15% – между 750 и 1000 лв. По-заможните - готови да заделят повече от 1000 лв., са едва 14% от имащите намерения да почиват изобщо.", "date": "2018.08.01", "title": "АФИС: Софиянци предпочтитат да почиват през юли, а хората от провинцията - през август"}
{"url": "https://offnews.bg/medii/trimata-ruski-zhurnalisti-ubiti-v-tcar-dokato-razsledvali-ruski-naemn-685501.html", "text": "Тримата руски журналисти, убити в Централноафриканската република, са работили по разследване за руски наемници, обяви днес опозиционерът Михаил Ходорковски, цитиран от Асошиейтед прес.Орхан Джемал, Александър Расторгуев и Кирил Радченко бяха застреляни при засада през нощта на 30 срещу 31 юли край град Сибю. Днес дипломати от посолството на Русия са идентифицирали телата и руското МВнР потвърди смъртта и самоличността им.Журналистите са щели да снимат документален филм за присъствието на руски военни от частни военни формирования в ЦАР, твърди живеещият в изгнание руски магнат Ходорковски, който допълва, че проектът \"Руски наемници\" е финансиран от него. Руското Външно министерство не потвърждава това, само уточнява, че те са пристигнали с туристически визи.Тримата проучвали частна фирма за сигурност, действаща в ЦАР и свързана с бизнесмен, близък до руския президент Владимир Путин. Споменава се името \"Вагнер\". Тримата излетели за ЦАР на 27 юли, \"за да заснемат кадри от дейностите на частната военна компания \"Вагнер\" в африканската страна\", пише Ходорковски. Компанията е основана от бившия офицер от руското военно разузнаване Дмитрий Уткин и от юни 2014 г. участва в боевете в Източна Украйна на страната на проруските сепаратисти, според информации в медии и на украинските служби.\"Вагнер\" действа и в Сирия паралелно с руската армия, която се намеси през септември 2015 г. в подкрепа на режима на Башар Асад. Официално такава компания не съществува, тъй като частните военни компании са забранени в Русия, отбеляза АФП.Служители в ЦАР казаха, че колата на репортерите е била нападната от десетина мъже, които носели тюрбани и говорели единствено на арабски. Директорът на т.нар. Център за управление на разследванията, за който са работили журналистите, пък съобщава, че те са се отклонили от маршрута.Телата им ще бъдат докарани в Русия в близките дни, заяви говорителката на руското външно министерство Мария Захарова, цитирана от ТАСС.Ден преди убийството руски военни са убили местен човек в град Дамара и е имало е демонстрации руските военни да напуснат ЦАР.В последните няколко години обстановката в ЦАР е неспокойна заради религиозен конфликт, започнал през 2013 г. Тогава мюсюлмани превземат столицата Банги и свалят от власт президента християнин Франсоа Бозизе. Християните търсят възмездие. ООН прати военен контингент. Твърденията, че от април там се намират и руски военни, не са официално потвърдени от руска страна.", "date": "2018.08.01", "title": "Тримата руски журналисти убити в ЦАР, докато разследвали руски наемници"}
{"url": "https://offnews.bg/obshtestvo/vodata-v-breznishkite-sela-banishte-i-babitca-e-negodna-za-piene-685508.html", "text": "Констатирани са отклонения в качеството на питейната вода по радиологични показатели в селата Банище и Бабица, община Брезник. Това съобщи пресцентърът на областната администрация. Данните на този етап сочат, че водите в двете села са непригодни за питейно-битови нужди.Регионалната здравна инспекция е предприела действия за ограничаване употребата на питейната вода в Банище и Бабица. Докато мярката продължи, хората ще бъдат снабдявани с вода, отговаряща на действащата нормативна уредба.\"ВиК\" ООД - Перник от своя страна трябва да информира местното население, както и кмета на община Брезник за наложеното ограничение. Дружеството трябва да почисти водоснабдителната система и след това да изпрати последваща втора проба за анализ на водата и радиологичните й показатели, уточнява пресцентърът.", "date": "2018.08.01", "title": "Водата в брезнишките села Банище и Бабица е негодна за пиене"}
{"url": "https://offnews.bg/analizi-i-komentari/zashto-zvezdite-ni-zaobikaliat-685477.html", "text": "Какво е общото между Ник Кейв, Брайън Фери и Питър Мърфи (изобщо не визирам „Ролинг стоунс”, „Ю Ту”, „Мюз”)? Както гласи популярното клише – всички те няма да дойдат в България тази година. А вероятно и следващата. Както не дойдоха и предишната. Затова пък звездите на алтернативния рок (Фери, след ерата на „Рокси мюзик”, си е направо мейнстрийм) редовно гастролират в съседните Румъния, Сърбия и, забележете, съсипаната от кризата Гърция. През октомври 2017 г. Ник Кейв с легендарната му банда The Bad Seeds напълниха Сава център в Белград, а съдейки по публикации в медиите, половината публика е била от българи. Това за сведение на онези, които ще кажат, че за подобни групи у нас няма пазар. Кейв отскочи и до Гърция, но ни подмина - най-вероятно никой не го е поканил. Тази година Брайън Фери ще пее в Комбанк (Старк) Арена, Белград на 7 септември и във Форест тиътър, Солун на 13 септември (билетите са на привършване). Съзнателно не споменавам Атина – далече е от българската граница. По случай 40 години от основаването на „Баухаус” вокалистът и композитор Питър Мърфи се е събрал с басиста Дейвид Джей и в рамките на световното си турне ще посетят белградския Дом Омладине на 9 ноември и солунския Принсипал Клуб на 15 декември. Айде, топли, още парят, не останаха!Не съм музикален журналист, но ми се струва, че има нещо изначално сбъркано в бизнес стратегията на родните промоутъри – залагат на сигурни имена, които ще напълнят залата, пък било и на преклонна възраст или познати до втръсване. Никакви рискове. Интересно, какви договори се сключват, кой би покрил риска на солунските клубове и може ли да се направи справка на заетостта им в нощта на тези концерти? Все пак сайтовете за онлайн продажби са надежден индикатор за интереса на публиката, особено щом светне бутонът „ИЗЧЕРПАНО”. Когато подобна „звезда” кацне в София и дори в Пловдив, това може да ви спести: 1.Пари от по-ниската цена на билета, нощувката, храната и бензина. 2.Молбата за извънреден отпуск и мръщенето на шефа. 3.Търсенето (ако нямаш кола и книжка) кой да те закара, чакането на граница и паркирането в невъзможния за паркиране Солун. 4.Допълнете по свой избор.В епохата на нискобюджетните полети и онлайн продажбите на билети едва ли насрочването на концерт в София носи изобщо някакъв риск за организаторите. Още повече, че всички изпълнители си имат сайтове и си обявяват датите година предварително. И за финал нещо, което убягва на мнозина - досегашната практика подхранва туризма на комшиите, не и нашия. Sorry!", "date": "2018.08.01", "title": "Защо звездите ни заобикалят"}
{"url": "https://offnews.bg/sviat/tramp-nastoiava-za-prekratiavane-na-pozornoto-razsledvane-na-ruskata-685511.html", "text": "Американският президент Доналд Тръмп призова министъра на правосъдието и главен прокурор на САЩ Джеф Сешънс да прекрати разследването за евентуалната руска намеса в предизборната кампания на президентските избори през 2016 година.След няколко публикации в Туитър, в които подложи на атака разследването на специален прокурор Робърт Мълър, Тръмп написа: \"Това е ужасяваща ситуация и главният прокурор Джеф Сешънс трябва да спре този манипулиран лов на вещици веднага, преди да е опетнил нашата страна още повече. Боб Мълър е тотално противоречив, а неговите 17 гневни демократи, които му вършат мръсната работа, са позор за САЩ!\"От туита на Тръмп не става ясно кои са 17-те демократи, за които говори той, съобщава Ройтерс.", "date": "2018.08.01", "title": "Тръмп настоява за прекратяване на 'позорното' разследване на руската намеса в изборите"}
{"url": "https://offnews.bg/112/nad-9000-tovarni-avtomobila-i-avtobusa-sa-provereni-pri-politcejska-op-685509.html", "text": "9243 товарни автомобила и автобуса са проверени при полицейска операция, организирана от Европейската мрежа на службите на Пътна полиция - TISPOL.Тя се е провела от 23 до 29 юли на територията на цялата страна. Проверени са общо 7333 товарни автомобила, установени са 1880 нарушения. На 21 от проверените моторни превозни средства е наложена забрана да продължат движението си.Сред извършените нарушения 468 са за превишаване на скоростта, 250 – за неизползване на обезопасителни колани, 289 – за нередовни документи на водачите, и на превозното средство – 128.Проверени са 1910 автобуса, установени са 375 нарушения – от които 53 са свързани с превишаване на скоростта, неизползване на обезопасителни колани – 67, нередовни документи на водачите - 60 и превозното средство – 27.", "date": "2018.08.01", "title": "Над 9000 товарни автомобила и автобуса са проверени при полицейска операция"}
{"url": "https://offnews.bg/sviat/gruzinskiat-prezident-zaklejmi-rusia-kato-okupator-685513.html", "text": "Президентът на Грузия Гиорги Маргвелашвили заклейми днес Русия за това, че незаконно е окупирала част от страната, предаде Ройтерс.В реч на церемония по откриването на съвместни военни учения на Грузия, САЩ и още няколко страни от НАТО Маргвелашвили каза: \"Днес вие сте на територията на една страна, двайсет процента от която е абсолютно незаконно окупирана от нашата съседка Русия\".През август 2008 г. Русия и Грузия водиха война заради отцепилата се грузинска област Южна Осетия. Москва продължава да поддържа свой гарнизон в Южна Осетия и да подкрепя другия отцепил се регион Абхазия. Русия е признала тези две територии за независими държави.Учението \"Благороден партньор\" (Noble Partner) се провежда в Грузия за четвърти път. В миналото Москва е казвала, че учението дестабилизира района.Тази година в \"Благороден партньор\" в базата \"Вазилиани\" край столицата Тбилиси участват 1300 войници от Грузия, 1170 военни от САЩ и неколкостотин от осем натовски държави. Азербайджан, Армения и Украйна също са пратили свои военни. САЩ участват в двуседмичните учения с механизирана рота, включваща 12 бойни машини на пехотата \"Брадли\", пет танка \"Ем1Ей2 Ейбрамс\" и девет хеликоптера \"Блекхоук\" и \"Апачи\".", "date": "2018.08.01", "title": "Грузинският президент заклейми Русия като окупатор"}
{"url": "https://offnews.bg/offtopic/otkradnaha-kralski-koroni-posred-bial-den-v-shvetcia-685505.html", "text": "Крадци задигнаха две безценни корони и кълбо от катедрала в Струанш, Швеция във вторник и избягаха с моторна лодка, информира Би Би Си.Свидетели разказват, че са видели двама мъже да бягат от сградата и да се насочват към езерото Маларен. Този ден катедралата била отворена заради местен панаир.„Засега ни водят с 1:0, но не е възможно да продадат бижутата, защото те са от национално значение“, заяви говорителят на полицията Томас Агневик.Короните и кълбото, които са украсени със злато, скъпоценни камъни и перли  датират от 1611 година и са били част от погребалните одежди на крал Карл IX и кралица Кристина.", "date": "2018.08.01", "title": "Откраднаха кралски корони посред бял ден в Швеция"}
{"url": "https://offnews.bg/kultura/fibank-otnovo-e-generalen-sponsor-na-mezhdunarodnia-dzhaz-festival-v-685514.html", "text": "От 4 до 11 август в джаз столицата на Източна Европа – Банско, ще се проведе най-голямото лятно музикално събитие в България, посветено на джаз музиката: 21-вия Международен Джаз Фестивал. Благодарение на подкрепата на Първа инвестиционна банка концертите на площад „Никола Вапцаров“ в град Банско отново ще бъдат със свободен вход. По този начин всички присъстващи ще могат да се насладят безплатно на изпълненията на едни от най-талантливите джаз музиканти от цял свят.Част от звездите на сцената в Банско тази година ще бъдат: Васил Петров и Ангел Заберски бенд, Камелия Тодорова и музиканта Станислав Арабаджиев, Петя Буюклиева и Биг Бенд Благоевград, Рут Колева, Лиса Симон, джаз-поп групата „Мат Бианко“, както и още много други популярни изпълнители.На 10-и август 2018 г. Fibank организира традиционен стилен коктейл с гурме специалитети за свои дългогодишни клиенти, партньори и приятели, който ще се състои в Кемпински Хотел Гранд Арена Банско. Специално за гостите на банката на живо ще свирят британската група Дейвид Дауер Трио, като на събитието Първа инвестиционна банка е подготвила и още куп приятни изненади за своите гости и приятели.", "date": "2018.08.01", "title": "Fibank отново е генерален спонсор на  Международния джаз фестивал в Банско"}
{"url": "https://offnews.bg/112/politciata-v-montana-razsledva-izmama-za-10-000-leva-685504.html", "text": "Служителка в офис на телекомуникационен оператор е била измамена с 10 000 лева от клиент, съобщиха от Областната дирекция на МВР в Монтана.Мъжът и преди е правел залози на големи суми пари за спортни събития при същата 26-годишна служителка като винаги носел сумата в себе си. При последното залагане той обявил, че залага 10 000 лева на определено спортно събитие, но не носи парите и ще ги донесе по-късно. Служителката му повярвала и привела 10 000 лева служебни пари, но клиентът не донесъл сумата.По случая е образувано досъдебно производство за измама, обявиха от полицейската дирекция в Монтана.", "date": "2018.08.01", "title": "Полицията в Монтана разследва измама за 10 000 лева"}
{"url": "https://offnews.bg/obshtestvo/falshiv-profil-vav-fejsbuk-sabira-pari-ot-imeto-na-fandakova-685510.html", "text": "Фалшив профил във Фейсбук събира пари от името на столичния кмет Йорданка Фандъкова. За това съобщи самата тя в социалната мрежа. За случая вече е изпратен сигнал до ГДБОП, за да се предотвратят евентуални злоупотреби.\"Получих съобщения за фейсбук профил, направен от мое име, от който се изпращат лични съобщения до потребители на социалната мрежа. Адресът на този профил е https://www.facebook.com/solista.manuela.792. В личните съобщения се говори за инициатива за финансово подпомагане на хората в затруднено положение\", пише кметът на София.Фандъкова казва още, че не може да каже със сигурност каква е целта на хората, които стоят зад фалшивия профил с нейното име, но заблуждават потребителите, на които пращат съобщения за инициативата.Тя подчертава, че единственият й официален профил носи знак за персонална верификация. ", "date": "2018.08.01", "title": "Фалшив профил във Фейсбук събира пари от името на Фандъкова"}
{"url": "https://offnews.bg/koloezdene/nibali-pretarpia-uspeshna-operatcia-685482.html", "text": "Италианският колоездач Винченцо Нибали ще поднови тренировки само няколко дни след операцията в гърба, претърпяна заради падане по време на 12-ия етап от Обиколката на Франция на 19 юли.\"Операцията беше успешна\", съобщиха от отбора Бахрейн Мерида след медицинската интервенция на 33-годишния ас в клиника в Милано.Победителят в Тура от 2014 година беше беше изписан в сряда и може да поднови тренировки само след няколко дни. Това означава, че той има добър шанс да кара в обиколката на Испания на 25-и август и на световното първенство в края на септември.Нибали е един от само седемте колоездачи в историята, печелили в кариерата си всяко от трите най-големи колоездачни състезания в света - Джирото, Тура и Вуелтата.Междувременно бъдещето на победителя в тазгодишното издание в Тура Герант Томас все още не знае какво му готви бъдещето. Неговият договор със \"Sky\" приключва след края на колоездачния сезон.", "date": "2018.08.01", "title": "Нибали претърпя успешна операция"}
{"url": "https://offnews.bg/obshtestvo/nameriha-martvo-divo-prase-u-nas-proveriavat-go-za-afrikanska-chuma-685515.html", "text": "Труп на диво прасе е открит на територията на община Шабла, съобщават от пресцентъра на областната управа.Вече е взета проба от мъртвото животно, която е изпратена в лаборатория за изследване предвид опасността от африканска чума. Лабораторните резултати се очакват до края на седмицата.Районът, където е намерено мъртвото животно, е бил отцепен от полицията. След като е взета проба, трупът на дивото прасе е загробен.В Румъния вече са регистрирани много огнища на африканска чума по прасетата, а у нас държавата обяви, че взима мерки, за да не навлезе заразата и България.", "date": "2018.08.01", "title": "Намериха мъртво диво прасе у нас, проверяват го за африканска чума"}
{"url": "https://offnews.bg/obshtestvo/sozopol-izprati-bozhidar-dimitrov-v-poslednia-mu-pat-685497.html", "text": "Десетки роднини, приятели и съграждани на Божидар Димитров го изпратиха за последно днес. Част от праха на учения бе разпръсната в морето до остров Свети Иван. Уникален българин, страхотен разказвач на истории, човек, който направи много за българската история и за Созопол в частност. Това са думите на хората, били близко до него в морския град. А той беше близко до нас, разказват те. Археологът Димитър Недев подчерта, че продължават неговото дело. Именно до острова, свързан с едни от големите открития на Божидар Димитров: А неговите съученици и съседи го помнят просто като добър човек:Кметът на Созопол има не една и две истории, свързани с Божидар Димитров. Едната от тях е емблематична – за „откриването“ на Ноевия ковчег през 2001 г., когато Рейзи е заместник – кмет:„“, разказва Рейзи.Божидар Димитров ще се казва и Археологическия музей в града, решиха днес общинските съветници. Улица в стария Созопол също бе кръстена на негово име.Друга част от праха на Божидар Димитров ще бъде пръсната в Македония, а останалата ще бъде положена в гроба на майка му в Созопол.", "date": "2018.08.01", "title": "Созопол изпрати Божидар Димитров в последния му път"}
{"url": "https://offnews.bg/leka-atletika/ivet-lalova-shte-si-spesti-6-starta-na-evropejskoto-v-berlin-685484.html", "text": "Ивет Лалова ще има облекчен състезателен график по време на европейското първенство по лека атлетика, което започва в понеделник (6 август) в Берлин.Вместо да стартира 6 пъти (по 3 на 100 и 200 метра), Лалова ще може да участва в 4 бягания. Софиянката, която има да защитава два сребърни медала на 100 и 200 метра от предишното първенство в Амстердам 2016 година, няма да бяга в първите квалификационни кръгове на двете дисциплини в Берлин.Причина за това е регламентът на състезанието, според който в дисциплините до и включително 400 м., атлетите от Топ 12 на сезонната европейска ранглиста ще стартират директно от полуфиналите.През тази година Ивет е на 12-тата позиция в Европа на 100 метра с резултата си 11.18 секунди, докато на 200 метра българката е 7-ма с 22.63 секунди.", "date": "2018.08.01", "title": "Ивет Лалова ще си спести 6 старта на европейското в Берлин"}
{"url": "https://offnews.bg/temida/vkaraha-desislava-ivancheva-v-bolnitca-s-beleznitci-i-okovi-video-685485.html", "text": "Отстранената от поста кмет на столичния район Младост след обвинение за вземане на подкуп Десислава Иванчева влезе днес в болница с белезници на ръцете и краката. Това се вижда от видео, направено от бившия пиар на общината Петър Кърджилов.Иванчева ще е за седмица в лечебното заведение за детайлни изследвания заради тумор на хипофизата ѝ, който тя имала от около две години. Изследванията трябва да покажат дали туморът на Иванчева се е увеличил, докато е в ареста от три месеца. Заради това заболяване, както и за да забременее инвитро, Иванчева поиска да бъде освободана от ареста. Съдът обаче отхвърли искането й на две инстанции. Иванчева и заместничката й Биляна Петрова, обвиняема като съучастник, бяха настанени в болницата на затвора досега. Според поддръжниците на бившата кметица, които вярват в невинността ѝ, днес Иванчева е била окована като Ханибал Лектър (психиатърът човекоядец от романа \"Мълчанието на агнетата\" на Томас Харис).  Те се заричат още днес да пуснат подписка до правосъдния министър Цецка Цачева за освобождаването на Иванчева и Петрова. Те настояват и за \"независимо разследване срещу организираната престъпна група, която извърши срещу Деси и Биляна престъпление по набеждаване в искане и взимане на подкуп!\", както Иванчева и поддръжниците й определят Специализираната прокуратура. Силно се надяваме туморът да не се е увеличил, но е възможно, като имаме предвид болките в главата ѝ, от които отдавна се оплаква\", пише в съобщението в профила на Иванчева от Кърджилов, когото тя искаше да направи кмет на \"Младост\". ", "date": "2018.08.01", "title": "Вкараха Десислава Иванчева в болница с белезници и окови (видео)"}
{"url": "https://offnews.bg/zvezdi/sastoianieto-na-demi-lovato-se-vloshava-685481.html", "text": "Състоянието на Деми Ловато се влошава, съобщи CNN.Миналата седмица певицата бе приета след свръхдоза хероин в болница в Лос Анджелис. Тя беше открита в безсъзнание в дома си в Холивуд Хилс.Живеем ден за ден, споделя близък на Ловато пред американската медия.Все пак очакванията са тя да се възстанови напълно, но няма яснота кога би могла да бъде изписана от медицинския център \"Седар-Синай\".Ловато има проблеми с алкохола и наркотиците от дълго време, в една от новите си песни дори описва борбата със зависимостите.", "date": "2018.08.01", "title": "Състоянието на Деми Ловато се влошава"}
{"url": "https://offnews.bg/politika/borisov-razporedi-inspektcia-na-dnevnite-tcentrove-za-hora-s-uvrezhdan-685476.html", "text": "Премиерът Бойко Борисов е разпореди инспекциял на дневните центрове за хора с увреждания, съобщават от правителствената пресслужба. Според премиера това е необходимо, след като на вчерашната му среща в Министерския съвет представителите на хората с увреждания са поставили въпроса за качеството на тази услуга.\"Между другото, вчера след срещата с различните неправителствени организации, с министрите и с вицепремиера Дончев, от това, което сега като план сме направили, ще ми се социалният министър, вицепремиерът, здравният министър, те самите или оторизирани от тях хора, бързо да направим инспекция и да проверим тези дневни центрове, нивото, качеството на работа, качеството на услугата, защото се оказва, че и сега се дават много пари, но претенциите са, че самата услуга не е на необходимото ниво.Така че като свърши Министерският съвет, министрите да седнат, да направят с Томислав Дончев бърз план и да действате. Не трябва сега да го оставяме това с вакуум\", е казал Борисов на днешното правителствено заседание.", "date": "2018.08.01", "title": "Борисов разпореди инспекция на дневните центрове за хора с увреждания"}
{"url": "https://offnews.bg/sviat/ispanskoto-pravitelstvo-podnovi-razgovorite-s-katalunia-685516.html", "text": "Испанското правителство започна днес разговори с каталунското регионално сепаратистко правителство. Позициите на двете страни си остава противоположни.Делегации на двете страни се срещнаха в централата на регионалното правителство на Каталуния в Барселона. Става дума за заседание на съвместна комисия, която не беше се събирала от 2011 г. Задействането отново на тази комисия бе решено от новия испански премиер, социалиста Педро Санчес и от каталунския лидер Ким Тора на 10 юли в Мадрид.На срещата двете страни днес се очаква да обсъждат въпросите за финансирането, за инвестициите в инфраструктурата, но каталунските делегати искат преди всичко да говорят за политика. Те искат от властта да организира референдум за самоопределяне и да бъдат освободени каталунските лидери, които са в ареста в очакване да бъдат съдени за тяхната роля в опита за отделяне на Каталуния от Испания миналия октомври.Правителството на Санчес смята подобно на това на предшественика му, консерватора Мариано Рахой, че конституцията на Испания не позволява референдум за самоопределяне. Кабинетът на Санчес отказва също да се намесва в работата на съдебната система, предаде БТА, позовавайки се на Франс прес. Санчес се надява да постигне ново споразумение за отношенията между Барселона и Мадрид, което ще бъде подложено на референдум.", "date": "2018.08.01", "title": "Испанското правителство поднови разговорите с Каталуния"}
{"url": "https://offnews.bg/obshtestvo/novi-bus-lenti-v-sofia-kolite-shte-zavivat-prez-tiah-685478.html", "text": "Нова бус лента е направена по бул. „Васил Левски“ от Ректората до Попа, предстои такава да бъде обособена и в другата посока на движение. С обособяването на новите бус ленти ще бъде избегнато натрупващото се закъснение от 7 до 8 минути за линия, съобщи на страницата си във фейсбук Транспорт за София. В края на 2017г. бяха приети изменения на Наредба № 2 за планиране и проектиране на комуникационно-транспортни системи в урбанизираните територии, които дават възможност за обособяването на \"споделени бус ленти\", чрез които да се постигне непрекъсваемост на лентата и същевременно да се решат вливанията и отливанията от уличното платно на автомобилите. Това означава, че бус лентите могат вече да са непрекъснати - стигащи до стоп линията на кръстовищата, регулирани чрез светофарни уредби, като автомобилите, извършващи десен завой, ще могат да го извършват от бус лентата. Същевременно е строго забранено движението на автомобили от бус лентата с посока на движение направо. Предстои да се преработят бус лентите и по бул. „Сливница“, „Данаил Николаев“ и „Цариградско шосе“.Нова бус лента ще бъде изградена и по бул. „Евлоги и Христо Георгиеви“ в отсечката между „Черни връх“ и бул. „Драган Цанков“, като тя ще бъде направена само в посока стадион „Васил Левски“.", "date": "2018.08.01", "title": "Нови бус ленти в София, колите ще завиват през тях"}
{"url": "https://offnews.bg/112/kilometrichno-zadrastvane-na-magistrala-trakia-zaradi-obarnat-tir-685512.html", "text": "Обърнат тир предизвика километрично задръстване в района на Бургаска област. Инцидентът е станал на 339-и км в посока от София към Бургас. Трафикът е затруднен, съобщава бТВ.Движението беше отбито по обходен маршрут през Ямбол и Средец, а автомобилите в задръстването се пропускаха по един. По обходния маршрут през Карнобат и Айтос се извършват частични ремонти.Шофьорът на тира е с рана на главата и е потърсил медицинска помощ в Бургас.Тирът е бил пълен с жито, което се е разпиляло по пътното платно. Работници изгребваха житото с кофи часове наред. Камионът е превозвал товар 22 тона за Пристанище Бургас. Ако не се събере житото, магистралата ще бъде като ледена пързалка, коментираха шофьори.", "date": "2018.08.01", "title": "Километрично задръстване на магистрала Тракия заради обърнат тир"}
{"url": "https://offnews.bg/izvan-terena/turska-krasavitca-s-romantichen-zhest-po-adres-na-mesut-jozil-snimka-685486.html", "text": "Половинката на халфа на Арсенал Месут Йозил - Амине Гюлше се обясни в любов на футболиста по много романтичен начин.Турският модел и актриса, която е позната на българската аудитория от сериала \"Сега и завинаги\", постоянно намира начин да подкрепя своя любим в трудните за него моменти напоследък.Припомняме, че Йозил се обиди на расистка основа след критиките на президента на Германския футболен съюз Райнхард Гриндел по-рано този месец. Повод за недоволството беше снимка и видео на футболиста и Илкай Гюндоган с турския президент Раджип Таип Ердоган.Гюлше публикува романтична снимка посветена на Йозил в официалния си профил в социалната мрежа Инстаграм, на която образува сърце с ръцете си на фона на залязващото слънце. Не става ясно обаче дали компания й прави халфът или е предпочела да бъде в приятелски кръг.Бившият национал на Германия и Амине Гюлше са заедно от 2017 година, но дълго време не даваха гласност на връзката си. В последните няколко месеца двамата често си позволяват да привличат вниманието в социалните мрежи с общи снимки.", "date": "2018.08.01", "title": "Турска красавица с романтичен жест по адрес на Месут Йозил (снимка)"}
{"url": "https://offnews.bg/kultura/sofijskata-filharmonia-osiguriava-20-otstapka-ot-tcenite-na-kombinira-685499.html", "text": "20% отстъпка за комбинираните билети пуска през август Софийската филхармония. Подаръкът ще ознаменува 90-годишния ѝ юбилей.Концертната програма за новия сезон е разделена на 14 концертни цикъла, а само през август почитателите на класическата музика могат да закупят комбиниран билет за всеки от тях с отстъпка от мрежата на Ивентим.Концертните цикли на Софийската филхармония са тематични и улесняват публиката при избор на събития според индивидуалния вкус. За почитателите на симфоничната музика интерес би предизвикал цикълът \"Големите симфонии I\", който стартира на 27 септември с концерт на виртуоза на цигулката Вадим Репин, на 26 октомври световно признатия ни диригент Павел Балев дирижира шедьоври от класическата музика, а поредицата продължава през целия сезон с участието на забележителни солисти от цял свят. Интересни за деца и родители са концертите за най-малките - \"Фортисимо\", а сред заглавията на концертните цикли откриваме \"Шедьоврите на XX век\", \"Пианистите\", \"Руски приказки\", \"Магията на Бетовен\" и др.В официалните страници на Софийската филхармония и Ивентим ще откриете подробности за концертите в програмата на новия сезон. Първият забележителен гост е големия грузински бас Паата Бурчуладзе, който ще представи най-доброто от своя репертоар в Зала България на 21 септември.През август билети за събитията на Софийска филхармония се продават на касите в мрежата на Ивентим, където ще получите отстъпка от 20% за всеки комбиниран билет за концертните цикли по ваш вкус.", "date": "2018.08.01", "title": "Софийската филхармония осигурява 20% отстъпка от цените на комбинираните билети през август"}
{"url": "https://offnews.bg/obshtestvo/liulin-bez-topla-voda-zaradi-avaria-685483.html", "text": "Авария доведе до спирането на топлата вода в столичните жилищни комплекси \"Люлин 1\" и \"Люлин 2\", съобщи \"Топлофикация София\".Оттам не прогнозират кога тя ще бъде пусната отново.Уверяват, че незабавно са създали необходимата организация, като ще се работи до пълното възстановяване на топлоподаването.", "date": "2018.08.01", "title": "Люлин без топла вода заради авария"}
{"url": "https://offnews.bg/sviat/bivshiat-shef-na-predizbornata-kampania-na-tramp-v-shema-za-ukrivaneto-685447.html", "text": "Бившият ръководител на предизборната кампания на американския президент Доналд Тръмп е излъгал и е поставил себе си над закона. Обвинението срещу Пол Манафорт отправи прокурорът в първото заседание от делото срещу него.Манафорт е организирал схема за укриването на десетки милиони долари чрез сметки в 30 чуждестранни банки в три държави, според обвинението.Парите били използвани за осигуряването на луксозен живот - за имоти, за коли, дрехи и др., включително 21 хил. долара за ръчен часовник. Яке, направено от кожата на щраус, струвало 15 хил. долара.Той е изправен пред 18 обвинения, включително банкови и данъчни измами. Ако бъде осъден, може да прекара до 30 години в затвора.Бившият политически консултант пледира, че не е виновен за отправените към него обвинения.Процесът касае доходи от политическата консултанска работа на Манафорт в Украйна, преди той на оглави предизборния щаб на Тръмп. Той го ръководеше три месеца и напусна през август 2016 г.Очаква се делото да продължи три седмици. Това е първият процес, който произтича от разследването на специалния прокурор Робърт Мълър за потенциални връзки между предизборния екип на Тръмп и Русия, отбелязва АП. Нито едно от обвиненията обаче не показва възможна връзка между Русия и кампанията на настоящия американски президент.Пол Манафорт е работил за няколко президентски кампании на републиканците, включително на Джералд Форд в средата на 70-те години на миналия век и на Роналд Рейгън (1978-1980).", "date": "2018.08.01", "title": "Бившият шеф на предизборната кампания на Тръмп в схема за укриването на десетки милиони долари"}
{"url": "https://offnews.bg/obshtestvo/psihiatar-v-istanbulskata-konventcia-ne-stava-iasno-koj-e-zhena-685452.html", "text": "Истанбулската конвенция е опит за джендър превъзпитание, Конституционният съд правилно я отхвърли, заяви психиатърът Николай Михайлов. Тя е потребна, за да попадне в сферата на образованието и да се извърши трансформация на женския образ, каза лекарят по бТВ. По думите на специалиста \"не става ясно кой е жена\". Понятието \"джендър\" с основание плаши хората, смята д-р Михайлов. Само при повърхностен прочит може да се приеме, че Конвенцията ще се бори с насилието над жени. Насилието е нещо отвратително, но си имаме законодателство, уточни д-р Михайлов.  Патосът на БСП да иска предсрочни избори е основан на опозиционната инерция, но друго е да упражняваш власт. Тя традиционно трудно се упражнява от БСП, коментира психиатърът. Нинова е храбра и последователна, тя е способен политик в опозиция. Старае се да покрие всички пластове на българската социалност - да бъде прост с простия, да бъде елитарна. Но Бойко Борисов няма конкуренция в това отношение. Той не трябва да се преправя, за да пътува по калните пътища, да разговаря с този или онзи, коментира д-р Михайлов. По думите му харизмата на просторечието, на простонародността на Борисов, не може да бъде сравнявана с никого. В политическото поведение на вицепремиера Валери Симеонов има известна неуравновесеност, коментира още Николай Михайлов. ", "date": "2018.08.01", "title": "Психиатър: В Истанбулската конвенция не става ясно кой е жена"}
{"url": "https://offnews.bg/politika/borisov-i-zaev-shte-otbelezhat-zaedno-115-godishninata-ot-ilindensko-p-685487.html", "text": "Министър-председателят Бойко Борисов и премиерът на Република Македония Зоран Заев ще отбележат съвместно 115-годишнината от Илинденско-Преображенското въстание, съобщиха от правителствената пресслужба.На 2 август двамата премиери ще участват в церемонията по полагане на венци и цветя на паметника на Гоце Делчев на площад „Македония“ в Благоевград.Това ще е второто съвместно отбелязване на годишнината, след подписването на Договора за приятелство, сътрудничество и добросъседство между България и Република Македония преди година.В церемонията ще вземат участие и вицепремиерът и министър на отбраната Красимир Каракачанов, както и вицепремиерът и министър на вътрешните работи на Република Македония Оливер Спасовски.", "date": "2018.08.01", "title": "Борисов и Заев ще отбележат заедно 115-годишнината от Илинденско-Преображенското въстание"}
{"url": "https://offnews.bg/dw/znam-koj-e-podpalil-tcarskite-koniushni-685474.html", "text": "Знам кой е подпалил Царските конюшни. Изглежда като сомалийския пират от американския филм \"Капитан Филипс\". Роден е в град без улици и в държава без правителство, но отрано е открил, че има и по-затънтено място - международните води, в които съвсем пък няма кой да му търси сметка. Отвлича кораби срещу откуп, воден от два основни мотива - да натрие носа на цивилизацията и да натрупа пари. С парите смята да се добере до цивилизацията и да заживее в нея човешки.Филмът е по истински случай, а автентичният пират отдавна е в американски затвор. Но съмнението си остава: как така е в затвора, след като в центъра на София вилнее някой със същия почерк? Запалена е историческа сграда, а няма кой да я защити, защото тя е сякаш в международни води - ничия не е. Извършителят е воден от два мотива - да натрие носа на цивилизацията и да спечели пари, след като построи небостъргач върху пепелището. С парите възнамерява да се добере до статута на законно забогатял член на едно цивилизовано общество.Този филм сме го гледалиСофийският подпалвач няма да види затвор и това го знаят всички. Бъдещето е видно като на длан: ще има и други подпалени сгради. Няма как да е иначе, щом следователи и прокурори не успяват да намерят и да постигнат присъда за извършителите, Министерството на културата сваля юридическата защита от историческите сгради, вместо да изгражда нови, а общината просто твърди, че за нищо не е виновна.Номерът на подпалвача минава години наред и води до предумишлено убийство за всяко архитектурно творение, заемащо по-централно място и терен, на който може да се издигне съвременна високоетажна конструкция. Всъщност, пожарът е само едно от оръжията и е популярно едва отскоро. По-традиционните са други: запускане на сградите, умишленото им увреждане до степен да станат невъзстановими, промяната на статута им.Най-разнообразна смес от всички тези отрови беше приложена към \"Двойната къща\" на бул. Васил Левски 19 (арх. Георги Тодоров, 1907). В последните две десетилетия тя беше изоставена на саморазрушението, частично опожарявана, обживявана от бездомници и накрая осъмна с ликвидиран статут на паметник на културата. Тя беше разрушена на 29 април 2017.През 2016 в Пловдив бяха подпалени 4 от Тютюневите складове (арх. Камен Петков, арх. Васил Търпоманов, арх. Димитър Попов-Професора) - герои не просто на архитектурата, но и на литературата, чрез романа на Димитър Димов. Изгоряха също като Царските конюшни в София (арх. Фридрих Грюнангер, края на 19 век) - една от първите сгради в града, строени след Освобождението.Грозна картинаПредполага се, че всяко едно от тези разрушения изостря обществената реакция и води до по-голяма предпазливост на институциите - ако не от грижа за културното наследство, то поне от притеснение, че могат да станат обект на грозни скандали в медиите. Но това предположение е погрешно, случва се точно обратното - всяко разрушение води до алиби за извършване на следващо. Такава клауза е предвидена и в нормативната база - една сграда може да изгуби статута си на паметник на културата, ако архитектурната среда около нея се е изменила. Ами не се ли е изменила вече средата на някогашния \"тютюнев град\" например? Вижте какво става в София - на 23 февруари 2018 беше съборена \"Къщата с кулата\" на бул. \"Джеймс Баучер\" (арх. Иван Банков, 1932), която няколко години по-рано загуби статута си на паметник на културата. Един от аргументите беше, че около тази къща вече има 5-етажни блокове.До този момент общественият натиск успява само да отложи унищожението на една или друга сграда, но не и да го осуети. Най-силен пример е десетилетната агония на Захарна фабрика в София (1898), която вече почти не съществува. И то при нестихващи протести на архитекти и активни граждани. Какво ли да кажем за всички останали сгради, чийто живот буквално виси на косъм и за които не е мобилизирана кой знае колко подкрепа. В момента на риск са изложени първото българско кино \"Модерен театър\" на бул. \"Княгиня Мария-Луиза\" (арх. Димитър Начев, 1908), така наречената \"Къща с ягодите\" на ул. \"Сан Стефано\" 6 (арх. Георги Кунев, 1927-1930), бившето кино \"Ренесанс\", по-късно \"Възраждане\" (арх. Никола Лазаров, 1906-1910, сградата е разрушавана, възстановявана и преустроявана впоследствие), къщата на Никола Гешов на бул. \"Патриарх Евтимий\" 7 (арх. Никола Лазаров, 1905-1907). Последните две са отплавали толкова надалече от брега, че май вече са навлезли в онази ничия територия, от която няма спасение.Б. ред. - Коментарът на Татяна Ваксберг е написан за \"Дойче веле\".", "date": "2018.08.01", "title": "Знам кой е подпалил Царските конюшни"}
{"url": "https://offnews.bg/politika/171-hil-lv-plashta-darzhavata-zaradi-bavno-pravosadie-685488.html", "text": "Допълнителни разходи в размер на 171 500 лв. по бюджета на Министерството на правосъдието, бяха одобрени днес от Министерски съвет. Сумата е предназначена за възстановяване на направените от министерството разходи по изплащане на обезщетения на граждани и юридически лица, пострадали от бавно правосъдие.Това е общият размер на сумата, изплатена през второто тримесечие на 2018 г. от бюджета на Министерството на правосъдието по сключени споразумения за нарушени права за разглеждане и решаване на делата им в разумен срок.Изплащането на обезщетения за вреди от бавно правосъдие се извършва по реда на Глава трета „а“ от Закона за съдебната власт. Заявления срещу актове, действия или бездействия на органите на съдебната власт, с които се нарушава правото на разглеждане и решаване на делото в разумен срок, могат да подават страни по приключени граждански, административни и наказателни производства, както и обвиняеми, пострадали или ощетени юридически лица по прекратени досъдебни производства. Заявленията се разглеждат от специализирано звено на Инспектората към Висшия съдебен съвет, където се извършва проверка на обстоятелствата, а произнасянето по преписката се дължи в 6-месечен срок от постъпването на заявленията. Ако бъде преценено, че правото на заявителя на правосъдие в разумен срок е било нарушено, министърът на правосъдието или посочено от него лице определя размера на обезщетението, съобразно практиката на Европейския съд по правата на човека и предлага сключване на споразумение със заявителя.Средствата, необходими за изплащане на сумите по сключените споразумения, са планирани в централния бюджет.", "date": "2018.08.01", "title": "171 хил. лв. плаща държавата заради бавно правосъдие"}
{"url": "https://offnews.bg/futbol/politciata-vzima-merki-predi-dvuboia-na-slavia-sreshtu-hajduk-685479.html", "text": "От СДВР предприемат сериозни мерки за охрана на обществения ред във връзка с реванша от втория квалификационен кръг на Лига Европа между Славия и Хайдук Сплит, който ще се играе на стадион \"Васил Левски\".Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града.На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач.Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона.Охраната на спортната среща ще се осъществява съвместно от частна охранителна фирма и полицията. Униформените ще следят за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми, и чадъри).Затегнатите мерки се предприемат и заради инцидентите от миналата година между агитките на \"Левски\" и \"Хайдук\". Преди реванша в Сплит на 13 юли 2017 г., запалянковци на сините бяха атакувани от хървати, като стигна до сблъсъци, а впоследствие 22-ма българи бяха задържани в Задар.Във връзка с провежданото спортното мероприятие, в следобедните часове е възможно е да възникне временно затруднение в движението в централната градска част.Билетите за двубоя на Славия срещу Хайдук от Лига Европа са с цена от 10 лева и ще бъдат продавани в деня на мача между двата отбора. Касите пред националния стадион отварят в 16:30 часа в деня на мача. На касата на улица \"Гурко\", заедно с билетите, ще бъдат продавани и книжката \"Купата е бяла\", както и официалната програма за срещата на носителите на купата на България срещу Хайдук. Цената на всеки от двата артикула е 2 лева.Входове 1 и 2 на Сектор \"А\" на стадион \"Васил Левски\" ще бъдат отворени точно в 17.30 часа. За мача от евротурнирите важат абонаментните карти на ПФК Славия за сезон 2018-2019. За момента не се предвижда онлайн продажба на билети за този двубой.", "date": "2018.08.01", "title": "Полицията взима мерки преди двубоя на Славия срещу Хайдук"}
{"url": "https://offnews.bg/tehnologii/vivacom-startira-usluga-za-glasovi-povikvania-i-prez-4g-mrezhata-si-685462.html", "text": "VIVACOM въвежда гласова услуга през 4G мрежата си, съобщиха от компанията.Досега високоскоростната мрежа бе използвана за безпроблемно сърфиране в интернет. С новaтa услуга - 4G Voice - телекомът цели да надгради добрата свързаност, осигурявайки не само високоскоростна мобилна интернет връзка, но и разговори с много по-кристален и отчетлив звук чрез LTE технологията. 4G Voice е възможен благодарение на успешното партньорство между VIVACOM и Ericsson. Въведението се основава на съществуващата 4G мрежа, към която е добавена виртуална мултимедийна подсистема (vIMS). Според главния технически директор Радослав Златков „дългогодишното партньорство с Ericsson дава възможност на VIVACOM да въвежда най-актуалните иновации и помага на компанията да предлага на клиентите си непрекъснато подобрявани комуникационни услуги.\"Едно от основните предимства на услугата 4G Voice е, че съкращава времето за свързване, тъй като разговорът се провежда само в 4G мрежата, без необходимост от превключване към 2G или 3G. Така и самите устройства работят по-ефективно и пестят живота на батерията си. В допълнение, потребителите могат едновременно да говорят по телефона и да сърфират в мрежата, където да гледат видео клипове, слушат музика или общуват с приятели в социалните мрежи.Услугата се предлага безплатно и може да бъде активирана със SMS с текст START на номер 1701. За да ползват услугата клиентите трябва да разполагат с 4G SIM карта и съвместимо устройство, а да се възползват от пълните предимствата на услугата е необходимо и другият VIVACOM абонат да разполага с 4G Voice активна услуга.", "date": "2018.08.01", "title": "VIVАCOM стартира услуга за гласови повиквания и през 4G мрежата си"}
{"url": "https://offnews.bg/sviat/germania-otvaria-parvite-tcentrove-za-zadarzhane-na-migranti-685456.html", "text": "Германия открива днес първите центрове за задържане на мигранти, предаде БТА. Те ще са в Бавария.Те са част от плана на вътрешния министър Хорст Зеехофер за намаляване броя на кандидатите за убежище в Германия чрез забързването на процеса по разглеждане на молбите и за депортиране на неодобрените кандидати.Планът на Зеехофер за задържането на хората по границите доведе до политическа криза през юни, която застраши традиционния съюз между Християндемократическия съюз (ХДС) на канцлера Ангела Меркел и Християнсоциалния съюз (ХСС).За да преодолеят кризата, Меркел и Зеехофер се споразумяха пристигащите на южната граница с Австрия кандидати за убежище да бъдат задържани в транзитни центрове, докато бъде изяснено дали имат право на такова.Германските провинции отложиха отварянето на центрове, с изключение на Бавария. Всеки от центровете ѝ ще приеме между 1000 и 1500 души.Критиките срещу центровете обаче са много. Религиозни групи, защитници на правата на бежанците и опозиционни партии критикуваха плана, като нарекоха центровете лагери за депортиране и подчертаха опасността от сегрегация на мигрантите.", "date": "2018.08.01", "title": "Германия отваря първите центрове за задържане на мигранти"}
{"url": "https://offnews.bg/politika/izlishakat-v-biudzheta-e-malko-nad-2-mlrd-leva-otchete-borisov-685464.html", "text": "Премиерът Бойко Борисов влезе в задочния диалог с президента Румен Радев, който преди седмици отправи въпроси за това какво се е случило с излишъка оставен от служебното правителство.Излишъкът в бюджета е малко над 2 млрд. лева. Това е за тези, които казаха, че сме задлъжнили държавата и следващите поколения, а то е точно обратното, заяви Борисов в началото на редовното правителствено заседание, което традиционно е открито за медиите.Борисов се възползва от присъствието на камерите, за да попита зам.-министъра на финансите Росица Велкова за текущото състояние на бюджета. Според нея към края на месец юли излишъкът с натрупване е 2 023 800 000 лева. За месец юли излишъкът е 309 900 000 лева.„Знаете преди година и нещо, като поехме управлението, колко беше дефицитът - 3,7 , с маса плащания, без обезпечение и рекордно нисък външен дълг от 24%“, коментира в отговор премиерът.По думите му приходните агенции работят добре. „Службите работят добре по битката с корупцията и контрабандата. Най-материалният израз са парите в бюджета“, обяви премиерът, цитиран от \"Фокус\". „Ще можем да затворим добре годината с направените разходи и да преизпълним плана, поне от това, което имаме като информация от полугодието“, посочи Бойко Борисов.", "date": "2018.08.01", "title": "Излишъкът в бюджета е малко над 2 млрд. лева, отчете Борисов"}
{"url": "https://offnews.bg/112/mertcedes-se-zapali-i-izgoria-napalno-na-patia-685458.html", "text": "Лек автомобил „Мерцедес“ се е запалил и е изгорял напълно на пътя между Баня и Калофер, съобщи за \"Фокус\" – Пловдив говорителят на Областната дирекция на МВР.Инцидентът е станал около 9 ч.25-годишната шофьорка е пострадала леко и е откарана е в болница за допълнителни прегледи.Колата е била с газова уредба и най-вероятно пожарът е причинен от техническа неизправност.До приключване на работата на екип на пожарната движението в посочения участък е ограничено.", "date": "2018.08.01", "title": "Мерцедес се запали и изгоря напълно на пътя"}
{"url": "https://offnews.bg/112/novi-svlachishta-zatvoreni-patishta-i-avarii-prichiniha-dazhdovete-v-685466.html", "text": "Свлачища, затворени пътища, аварии и спиране на водата причиниха проливните валежи от последните дни.Нови свлачища предизвикаха поройните дъждове в Ловеч, предаде БТА. Кална, земна маса и дървета са се срутили на пътя Троян-Кърнаре. Движението там се осъществява в едната лента двупосочно заради свличане на земни маси и дървета, съобщи кметът на община Троян Донка Михайлова. Екипи на Областното пътно управление в момента са на място и разчистват пътното платно.Свличане на земни маси и наводнени участъци има и по общинския път в троянското село Балканец. До няколко часа ще бъде разчистен, обещава кметът.В община Тетевен продължава работата по разчистване на падналата земна и скална маса по пътя Тетевен - Гложене, заяви кметът Мадлена Бояджиева.От хидрометеорологичната станция в Ловеч съобщиха за БТА, че падналите през юли валежи в областта са двойно над нормата за този месец. През последното денонощието най-много дъжд е валял в Априлци - 33 литра на кв. метър, в Слатина - 22, а в Черни Осъм - 21,3. Нивото на река Осъм при Троян се е покачило с 30 см и е достигнало 180 см, а при Ловеч е 160 см. На река Вит остава същото - 204 см при Тетевен и Рибарица и 90 при Черни Вит.Пътят към Чудните мостове и с. Забърдо и днес е затворен поради активизирано свлачище, информираха от община Чепеларе, област Смолян. Там остава в сила обявеното вчера частично бедствено положение заради прекъснатия път. Туристите да не предприемат пътуване към Чудните мостове до възстановяване на движението, предупреждават от местната власт.За разчистване на свлачищната зона днес се очаква да пристигнат алпинисти. След обилните валежи е прекъснато водоснабдяването на чепеларското село Павелско, тъй като придошлите речни води са скъсали водопровод.От ВиК-Смолян предупреждават, че има замътване на водата от каптаж \"Мързян 1, 2 и 3\" в Неделино. Препоръчва се водата да не се използва за пиене поради извършваната дезинфекция.Авария пък причини спиране на водата в село Самуилово, Сливен, съобщи ВиК. Вода няма да има до 15 ч. След това може да се повиши мътността на водата.", "date": "2018.08.01", "title": "Нови свлачища, затворени пътища и аварии причиниха дъждовете в Ловешко и Смолянско"}
{"url": "https://offnews.bg/tenis/serina-uiliams-pretarpia-naj-unizitelnata-si-zaguba-685468.html", "text": "Бившата номер 1 в света Серина Уилямс изненадващо отпадна в първия кръг на турнира по тенис в Сан Хосе (САЩ) с награден фонд 799 хиляди долара, след като претърпя най-унизителната си загуба в кариерата от 1995 година насам.Поставената под номер 6 в схемата американка, която е носителка на 23 титли от турнирите от \"Големия шлем\", загуби с 1:6, 0:6 от Йохана Конта (Великобритания) за 52 минути.36-годишната Уилямс никога досега в кариерата си не е допуснала подобна загуба. Предишното й най-тежко поражение беше с 0:6, 2:6 от Симона Халеп (Румъния) на Първенството на WTA в Сингапур през 2014 година.Американката взе първия гейм на мача, след което Конта спечели 12 поредни гейма.Преди този мач Конта и Серина се бяха срещали само веднъж на Откритото на Австралия през 2017 година, когато американката спечели в два сета. В следващия кръг Конта ще играе със София Кенин.", "date": "2018.08.01", "title": "Серина Уилямс претърпя най-унизителната си загуба"}
{"url": "https://offnews.bg/obshtestvo/pochina-bratat-na-todor-kolev-pogrebenieto-na-petio-kolev-e-dnes-685470.html", "text": "Петьо Колев - дългогодишен треньор, деятел и спортен директор на Българска Федерация по джудо, е починал внезапно, съобщиха от федерацията. Братът на артиста Тодор Колев си е отишъл на 69 години на 28 юли.Погребението е днес от 13 часа на Централните софийски гробища.Винаги ще пазим с почит и уважение спомена за теб. Поклон пред светлата ти памет!, пишат колегите на Петьо Колев от Федерацията по джудо. ", "date": "2018.08.01", "title": "Почина братът на Тодор Колев, погребението на Петьо Колев е днес"}
{"url": "https://offnews.bg/sviat/nov-pozhar-v-gartcia-tozi-pat-na-ostrov-zakintos-685467.html", "text": "Голям пожар бушува на гръцкия остров Закинтос, огънят е избухнал в село Каламаки. Пламъците се разгарят от силните ветрове на острова. Според очевидци стихията бушува на два огнени фронта, предаде агенция АНА, цитирана от БТА.  На мястото са изпратени голям брой пожарникари, които гасят огъня с помощта на хеликоптери.Междувременно, след опустошителните пожари в Източна Атика, които отнеха живота на най-малко 91 души, правителството обяви, че започва събарянето на 3185 незаконни сгради, издигнати в горите и по крайбрежните райони на Атика, пише в. Kathimerini. Те бяха сред пречките пред пожарникарите през последните дни.Пламъците изпепелиха повече от 4 695 дка и 16 803 акра горска площ само в районите Рафина-Пикерми и Маратона.", "date": "2018.08.01", "title": "Нов пожар в Гърция, този път на остров Закинтос"}
{"url": "https://offnews.bg/politika/spored-radev-pragmatichniat-dialog-s-rusia-e-v-interes-na-es-685461.html", "text": "Прагматичният диалог с Русия е в интерес и на Европейския съюз, а на Русия. Това посочва в интервю за сръбското списание CorD Magazine президентът Румен Радев. Държавният глава подчертава, че ролята на външната политика е да отваря врати за диалог и сътрудничество, а не да нарочва някого за враг. Отношенията на ЕС с Русия не могат да не бъдат повлияни от политическата криза в Източна Европа, но отказът от какъвто и да е диалог не е решение.„Въпреки продължаващото напрежение в отношенията между Русия и ЕС и взаимно наложените санкции, Русия се утвърди като традиционен партньор на Европа в секторите на енергетиката, икономиката, туризма и борбата срещу тероризма. Водещите държави членки на ЕС защитават своите икономически интереси в Русия и не виждам защо това да не бъде валидно и за България“, коментира президентът, цитиран от прессекретариата на държавния глава.Румен Радев призовава избягването на агресивния тон да стане общ принцип в двустранните отношения, а прагматичният диалог с най-голямата страна в Източна Европа е в общ интерес както на ЕС, така и на Русия.В коментар за отправения от него призив при визитата му през месец май в Москва за съхраняване на потенциала за преки газови доставки за България и ЕС през Черно море и дали проектът ще бъде политически приемлив за ЕС, президентът отново подчертава, че това остава най-сигурният, пряк и най-евтин маршрут.„Необходимостта, доставките на руски газ до територията на страните от ЕС да бъдат директни, се определя както от разума, така и от изискванията за енергийна сигурност и надеждност. Те формират основата на изграждания Европейски енергиен съюз. А колкото до това дали проектът ще бъде политически приемлив за ЕС, бих желал да повторя, че осигуряването на преноса на газовите доставки по т. нар. „Южен поток“ по никакъв начин не се различава от плановете на Германия да реализира газопровода „Северен поток“ 2, разбира се при спазването на изискванията на Третия енергиен пакет. Надявам се, че Брюксел ще приеме идеята с разбиране, още повече като се има предвид, че това осигурява допълнителни газови доставки не само до България, но също и до Сърбия, Унгария, Австрия, Северна Италия, също и други страни“, заявява президентът.Радев коментира и темата за Западните Балкани - обявеният хоризонт 2025 г. за присъединяване на държавите от Западните Балкани към ЕС е възможност и стимул за Сърбия и другите кандидат-членки да извършат необходимите реформи, смята той.„Приобщаването на Западните Балкани към обединена Европа е цел на България още от присъединяването на страната ни към Европейския съюз през 2007 г. Нещо повече, това беше и една от целите на политиката на разширяване на самия ЕС, фиксирана с решенията от т. нар. Солунски дневен от 2003 г. „Замразяването“ на тази тема в дневния ред на ЕС за изминалото десетилетие не е в интерес нито на България, нито на държавите от региона, нито дори на ЕС“, посочва Румен Радев и подчертава, че сигурността, стабилността и икономическото развитие на Балканите са свързани с реализирането на европейската перспектива за целия регион.В отговор на въпрос за резултатите от посещението му в Сърбия през юни т.г., Румен Радев отбелязва положителната тенденция в развитието на политическия диалог, ръста в двустранния стокообмен, който надхвърля 1 млрд. евро, както и увеличението на броя на туристите. „Двете страни имат добро сътрудничество в сферите на отбраната, вътрешните работи и миграцията. Заедно работим успешно по много големи проекти в областите на свързаността, което мисля, че е особено важно за бъдещето и сигурността на двете страни“, добавя Румен Радев.   Президентът изразява очакването си българо-сръбския газов интерконектор да бъде завършен през 2022 г., а страната ни да ускори работата по изграждането на магистралата, която ще свързва България и Сърбия, като част от Трансевропейската транспортна мрежа, която представлява най-краткия маршрут между Западна Европа и Близкия изток.Радев коментира и темата за българското национално малцинство в Сърбия: „Зачитането на правата на българското малцинство е важно не само за България, но също и за Сърбия, както и за двустранните ни отношения и европейската перспектива на целия регион“, посочва президентът.Държавният глава определя направените от Сърбия стъпки и постигнатите резултати за подобряване на положението на българското национално малцинство като окуражаващи. „Това че заедно с президента Вучич посетихме Димитровград и се срещнахме с представителите на българското национално малцинство приемам като знак за единство и огромна решимост на нашите две страни да продължим и занапред да изграждаме взаимно доверие и още по-силно партньорство“, заявява още президентът. Румен Радев приветства предприетите законодателни промени по отношение на правата на националните малцинства в Сърбия и призовава за ефективни действия за тяхното последващо прилагане на практика. „Институцията на Националните съвети трябва да бъде окуражена да упражни в пълен обем правата си, предоставени ѝ от държавата в съответствие със сръбското законодателство“, е позицията на президента.В отговор на въпрос как вижда бъдещето на Европа и позицията на България в един реформиран ЕС, Румен Радев посочва, че следващите няколко години ще бъдат трудни и е необходимо да се проведе вътрешния дебат в рамките на Съюза.„Нужна е радикална промяна, защото Европа премина през няколко кризи. Финансовата криза, която се случи преди почти 10 години, доведе до спад в икономическия растеж и беше трудно преодоляна. Безработицата остава на относително високи нива, особено сред младите и това доведе до изостряне на латентни социални противоречия и засегна интеграцията на етническите общности. ЕС премина през криза на доверието. Някои европейски граждани поставят под съмнение дори способността на Съюза да се справи с предизвикателствата“ отбелязва президентът. Държавният глава призовава в бъдеще ЕС да се утвърждава като съюз, „който да обръща повече внимание на нуждите на обикновените граждани“, а днешните разделения между „Севера“ и „Юга“, между „Запада“ и „Изтока“, да бъдат премахнати.„Ако можем да реализираме този възглед, това ще допринесе за движението на Европа на една скорост. Преди всичко остава нуждата да се защитават тези ценности, които държаха Европа заедно повече от шест десетилетия. България също има интерес да запази основополагащите политики на Европейския съюз като икономическото сближаване и по отношение на земеделието“, посочва още Румен Радев.В интервюто си за списание CorD държавният глава определя постигнатото споразумение между Гърция и Република Македония за нейното име, като един от най-трудните въпроси в нашия регион. „Ако двете страни могат да преминат през юридическите процедури за влизане в сила на споразумението, това ще предостави солидна база за установяване на добросъседски отношения между тези две държави. Надявам се споразумението между България и Република Македония да изиграе същата роля по отношение на моята страна“, подчертава Румен Радев.", "date": "2018.08.01", "title": "Според Радев прагматичният диалог с Русия е в интерес на ЕС"}
{"url": "https://offnews.bg/kultura/preporachvame-vi-miuzikalat-mamma-mia-s-meril-strijp-i-sher-685435.html", "text": "Десет години след като \"Мamma Mia!\" покори света и спечели над 600 милиона долара от продажба на билети по цял свят, зрителите са поканени да посетят отново приказния гръцки остров Калокаири в чисто нов мюзикъл, вдъхновен от песните на ABBA.Мюзикълът може да бъде гледан днес от 21.00 часа в Дома на киното, а в него участие взима цяла плеяда звезди - Мерил Стрийп, Пиърс Броснан, Колин Фърт, Стелан Скарсгард, Джули Уолтърс, Кристин Барански, Аманда Сейфрид, Доминик Купър, Лили Джеймс, Джесика Кинан Уин, Алекса Дейвис, Джереми Ървайн, Джош Дилън, Хю Скинър, Анди Гарсия и Шер.", "date": "2018.08.01", "title": "Препоръчваме ви: Мюзикълът 'Mamma Мia!' с Мерил Стрийп и Шер"}
{"url": "https://offnews.bg/obshtestvo/avgust-kato-iuli-do-kraia-na-sedmitcata-valezhite-otstapvat-v-sabota-685429.html", "text": "Август започва с краткотрайни валежи и гръмотевици, ще има условия и за градушки. Повече слънце се очаква в  югоизточните райони а страната. Максималните температури ще са между 28° и 33°, в София - около 28 градуса, според прогнозата на НИМХ.  По морето ще е по-подходящо за плаж следобед. Тогава ще е слънчево, а водата ще се стопли до 27 градуса. Вълнението ще бъде 1-2 бала.В планините ще се развива купесто-дъждовна облачност и ще има краткотрайни валежи с гръмотевици, на отделни места ще са интензивни и значителни по количество. Ще духа до умерен предимно източен вятър. Максималната температура на височина 1200 метра ще е около 23°, на 2000 метра – около 16°.През следващите дни температурите ще останат без съществена промяна, по-малко валежи синоптиците прогнозират от събота. В средата на месеца термометрите ще се качат до 35 градуса.Ето и прогнозата до края на първата седмица от август:", "date": "2018.08.01", "title": "Август като юли до края на седмицата, валежите отстъпват в събота"}
{"url": "https://offnews.bg/na-tozi-den/na-1-avgust-1744-e-roden-lamark-sazdateliat-na-dumata-biologia-685475.html", "text": "Надписът на паметника на Ламарк в Париж гласи: \"На основателя на учението за еволюцията\".Френският учен Жан-Батист Пиер Антоан дьо Моне Ламарк е роден на 1 август 1744 г. в Базантен льо Пети, Франция. Участва в Седемгодишната война с Прусия и получава офицерско звание.Но неговото увлечение са природните науки. Започва с ботаниката и резултатът от работата му е тритомникът \"Френската флора\".В третото ѝ издание Ламарк въвежда т.нар. аналитична система за класификация на растенията. Тази система е ключ или определител, принципът на който е да се съпоставят сходни черти и да се свързват ред противоположни признаци, водещи до имената на растенията. Тези дихотомни ключове се употребяват и в наше време. Книгата му носи слава, той се превръща в един от най-големите френски ботаници.После се обръща към зоологията и в книгата си \"Философия на зоологията\" за първи път прави опит да създаде цялостна теория на еволюцията на животните.Повече може да научите в .", "date": "2018.08.01", "title": "На 1 август 1744 е роден Ламарк, създателят на думата 'биология'"}
{"url": "https://offnews.bg/obshtestvo/promeni-v-dvizhenieto-v-sofia-zaradi-remontite-po-grafa-i-bul-vasil-l-685426.html", "text": "Промени в движението се въвеждат от днес в София, заради ремонта по \"Граф Игнатиев\", съобщи Столична община. До 9 август се забранява влизането на пътни превозни средства по ул. „6-ти септември” в участъка от ул. „Граф Игнатиев” до ул. „Ген. Паренсов” и през кръстовището ул. „Граф Игнатиев” - ул. „6-ти септември”. Променя се посоката на движение на пътни превозни средства - ул. „6-ти септември” става с двупосочно движение в участъка от ул. „Хан Крум“ до ул. „Граф Игнатиев”.Закриват се местата за почасово платено паркиране и местата в режим на платено паркиране „служебен абонамент” по ул. „6-ти септември” от ул. „Ген. Паренсов” до ул. „Граф Игнатиев”.До 15 август се забранява влизането на пътни превозни срдества по ул. „Граф Игнатиев”, в участъка от ул. „Георги Раковски” до ул. „6-ти септември”. От 3 август до 30 септември се забранява влизането на пътни превозни средства по ул. „Граф Игнатиев”, в участъка от ул. „6-ти септември” до ул. „Цар Шишман”. При изпълнение на строително монтажните работи ще се осигури пешеходна проходимост в зоната на строителните площадки, с широчина от 1.50м.От 10.08.2018 г. до 31.08.2018 г. се забранява влизането на пътни превозни средства по ул. „Георги Раковски”, в участъка от ул. „Хан Крум” до ул. „Ген. Гурко”, като се осигури преминаването на автомобили през кръстовище ул. „Георги Раковски” - ул. „Стефан Караджа”.Закриват се местата за почасово платено паркиране и местата в режим на платено паркиране „служебен абонамент” за времето и мястата посочени по горе..От 10.08.2018 г. до 31.08.2018 г.се променя маршрутът на тролейбусна линия № 9 – в посока пл. Сточна гара – от тунела при Национален дворец на културата направо по бул. «Васил Левски» до пл. «Сточна гара» и обратно по бул. «Васил Левски» до кино Одеон и по маршрута си до ж.к. «Борово». Тролейбусите ще спират на всички съществуващи спирки по променения участък от маршрута. Във връзка ремонта на бул. „Васил Левски“ от бул. „Граф Игнатиев“ до бул. „Цар Освободител“ се въвеждат промени в организацията на движение.До полунощ на 3 август се забранява влизането на пътни превозни средства по източната половина от пътното платно на бул. „Васил Левски”, между ул. „Граф Игнатиев“ и ул. „ген. Гурко“ и между ул. „ген. Гурко“ и бул. „Цар Освободител“. Движението на пътни превозни средства ще се извършва двупосочно в западната половина от пътното платно на булеварда в същия участък.Закриват местата за почасово платено паркиране по бул. „Васил Левски” на 50 м преди ул. „Проф. Н. Михайлов“ в посока ул. „Ген. Гурко”; по бул. „Васил Левски” от ул. „Граф Игнатиев“ до ул. „Юри Венелин“.Въвежда се промяна в режима на работа на светофарните уредби на следните кръстовища: бул. „Васил Левски” - ул. „Граф Игнатиев“ - бул. „Патриарх Евтимий”, бул. „Васил Левски” - ул. „Ген. Гурко“, бул. „Васил Левски” - бул. „Цар Освободител“;Превозните средства от системата на градския транспорт, преминаващи през участъка, ще се движат по променени маршрути.Автобусите по линия № 9 – в посока ул. «Ген. Гурко» ще се движат по скъсен маршрут до бул. «Евлоги и Христо Георгиеви», надясно по бул. «Цар Освободител», надясно по бул. «Васил Левски», надясно по ул. «Шипка» и по маршрута си до Автобаза Искър;Автобусните от линия № 84 - в посока ул. Ген. Гурко ще се движат по скъсен маршрут от пл. Орлов мост до моста при стадион «Васил Левски». В посока летище София Терминал 2 – от моста на Стадион «Васил Левски наляво» по бул. «Евлоги и Христо Георгиеви», надясно по бул. «Цариградско шосе» и по маршрута си; Автобусите от линия № 94 – в посока СУ «Св. Климент Охридски» ще се движат по следния маршрут от бул. «Черни връх», надясно по бул. «Евлоги и Христо Георгиеви» до пл. Орлов мост, обратен завой по бул. «Евлоги и Христо Георгиеви» до бул. «Черни връх» и по маршрута си до Студентски град;Автобусните от иния № 184 - в посока ул. «Ген. Гурко» ще се движат по скъсен маршрут от пл. «Орлов мост» до моста при стадион «Васил Левски». В посока летище София Терминал 1 – от моста на стадион «Васил Левски наляво по бул. «Евлоги и Христо Георгиеви», надясно по бул. «Цариградско шосе» и по маршрута си. ", "date": "2018.08.01", "title": "Промени в движението в София заради ремонтите по Графа и бул. Васил Левски"}
{"url": "https://offnews.bg/sviat/tramp-predlaga-ne-10-a-25-mita-varhu-kitajski-stoki-za-200-mlrd-685437.html", "text": "Администрацията на президента на САЩ Доналд Тръмп планира да предложи въвеждане на 25% мита върху вносни китайски стоки за 200 милиарда долара, заяви запознат с плана източник, цитиран от Ройтерс.Първоначалният план беше за налагането на 10-процентни мита.На 10 юли администрацията на Тръмп заяви, че ще се стреми към налагане на 10-процентни мита върху хиляди вносни китайски стоки, от хранителни продукти и мебели до химикали, стомана и алуминий.Възможно е новите мита да бъдат обявени още днес.В началото на юли правителството на САЩ наложи мита от 25 процента върху китайски вносни стоки за 34 милиарда долара. Пекин отвърна със същите мита върху вносни стоки от САЩ на същата стойност.", "date": "2018.08.01", "title": "Тръмп предлага не 10%, а 25% мита върху китайски стоки за $200 млрд."}
{"url": "https://offnews.bg/futbol/tcska-prepodpisva-s-tiago-rodriges-685460.html", "text": "Ръководството на ЦСКА ще започне преговори за нов договор с португалския халф Тиаго Родригес. Настоящият контракт наедин от основните футболисти на \"Българска армия\" е до юни 2019 година.Това означава, че от януари той ще е свободен да преговаря с всеки клуб. За да избегне това и да не го изпусне без пари, ЦСКА ще му предложи нов договор. Идеята е настоящият контракт да бъде удължен поне до 2021 година, пише \"Тема Спорт\".Тиаго дойде на “Армията” през лятото на 2017 година и парафира за 24 месеца. Той е бивш футболист на Порто, но не успява да се наложи в тима и е преотстъпван постепенно на Витория Гимараеш, Насионал Мадейра и Маритимо.Португалецът бързо се утвърди в състава и в момента е един от основните изпълнители в схемата на Нестор Ел Маестро. През миналия сезон записа 9 гола и 15 асистенции в шампионата. Той вкара и на Рига в първия мач от квалификациите за Лига Европа.В неделя пък се разписа и за успеха над Витоша. Така той има общо 11 попадение на сметката си с червения екип. Ръководството на ЦСКА държи на всяка цена да запази играча за по-дълъг период. 26-годишният халф обаче е желан от няколко клуба от родината му, където следят отблизо изявите.Очаква се в близките дни “армейците” и Тиаго Родригес да седнат на масата за преговори. Предполага се, че двете страни ще успеят бързо да се разберат и контрактът на халфа ще бъде удължен.През последната седмица нови договори с “червените” подписаха Кирил Десподов и Кристиан Малинов. Те се обвързаха с клуба до 2022 година.", "date": "2018.08.01", "title": "ЦСКА преподписва с Тиаго Родригес"}
{"url": "https://offnews.bg/obshtestvo/bliaskav-uspeh-za-balgarskia-otbor-na-olimpiadata-po-informatika-v-rus-685438.html", "text": "Българският младежки отбор по информатика постигна бляскав успех на втората Европейска младежка олимпиада по информатика - eJOI 2018, която се проведе от 26 до 31 юли в Инополис, Русия. Състезателите ни се връщат с два златни, сребърен и бронзов медал.Осмокласникът от Софийската математическа гимназия Андон Ивайлов Тодоров и деветокласникът от Природоматематическата гимназия в Русе спечелиха златни медали. Със сребро се връща Георги Георгиев Петков, 8 клас, СМГ. С бронз се окичи Константин Каменов Каменов, също осмокласник в СМГ.След 4 медала за четиримата ни състезатели, българският отбор е втори след руснаците в Европа. Челни места заеха и състезатели от Армения, Румъния, Полша.Ръководителите на отбора са проф. д-р Каталина Григорова (РУ \"Ангел Кънчев\"), и Петър Пламенов Петров (СМГ), придружавани от гл. ас. Бисерка Йовчева (Школа А&Б Шумен), проф. Красимир Манев (президент на eJOI, президент на Международната по информатика 2014-2017) и Елена Маринова (Musala Soft).", "date": "2018.08.01", "title": "Бляскав успех за българския отбор на олимпиадата по информатика в Русия"}
{"url": "https://offnews.bg/stil/prodavat-na-targ-iaketo-na-han-solo-ot-mezhduzvezdni-vojni-imperiata-685469.html", "text": "Якето, носено от Хан Соло в култовия филм „Междузвездни войни: Империята отвръща на удара“, ще бъде продадено на търг в Лондон следващия месец, съобщи Би Би Си. От аукционната къща Prop Store, които организират събитието, очакват цената му да достигне 1 млн. долара.Почитателите на „Междузвездни войни“ ще могат да наддават и за каска на щурмовак от частта „Нова надежда“, като цената ѝ се очаква да скочи до 75 000 долара.Светлинният меч, използван от Анакин Скайуокър в „Отмъщението на ситите“, ще достигне 130 000 долара, според прогнозите.Ховърбордът на Марти Макфли от „Завръщане в бъдещето“ 2 и костюмът на Едуард Ножиците, носен от Джони Деп, също ще участват в търга.От аукционна къща заявиха, че продажбата ще включва някои от най-емблематичните кинематографски артефакти на нашето време, като част от парите ще бъдат дадени за благотворителни цели.Предстоящият търг ще се проведе в BFI Imax в Лондон, където всички 600 артикула, които участват, ще бъдат изложени за преглед от 6 до 20 септември.", "date": "2018.08.01", "title": "Продават на търг якето на Хан Соло от 'Междузвездни войни: Империята отвръща на удара'"}
{"url": "https://offnews.bg/offtopic/molia-sprete-da-si-rezhete-noktite-v-gradskia-transport-kanadski-a-685453.html", "text": "Пътниците в градския транспорт на Торонто ще чуят познат глас. Канадският актьор Сет Роугън записа съобщение, което ще се излъчва в метрото в града.Акцентите в посланието му са три.\"Раниците са супер удобни, фантастични са, но когато ги носите на гърба си, вместо да ги свалите, това страшно много притеснява хората около вас в метрото\", е първото.\"Представете си свят без крака. Добре, недейте - налудничаво е - признава Роугън. - Но си представете градски транспорт, в който никой не си качва краката на седалките.Краката ни са супер, но моля, оставете ги на пода в градския транспорт!\"Той споделя, че не може да повярва, че му се налага да отправи третото си послание. Но му се налага. А то е:\"Моля, спрете да си режете ноктите в градския транспорт!\".", "date": "2018.08.01", "title": "'Моля, спрете да си режете ноктите в градския транспорт!' Канадски актьор с послание към пътниците"}
{"url": "https://offnews.bg/112/chepelare-ostava-v-bedstveno-polozhenie-685436.html", "text": "Бедственото положение в Чепеларе остава в сила и днес. То бе обявено вчера, след като свлачище затвори пътя Забърдо и Чудните мостове. Преляла река разруши главния път Кричим - Девин.Според местната управа причина за свлачището са обилните валежи.На пътния участък постоянно падат камъни, които предизвикват риск за гражданите.На място има екипи за разчистване, а пътят е затворен. По изключение ще се пропускат линейки.Миналия месец на същото място се активизира голямо свлачище, което бе разчиствано от алпинисти.Усложнена е обстановката и в Тетевенско след като свлачища затвориха няколко пътища. В района още се борят с щетите с продължаващите поройни дъждове.В с. Градежница, където водата излезе от каналите, тежка техника разчиства и подкопава отводнителните канали.", "date": "2018.08.01", "title": "Чепеларе остава в бедствено положение"}
{"url": "https://offnews.bg/sviat/samolet-se-razbi-v-meksiko-nito-edin-zaginal-85-raneni-685440.html", "text": "Самолет се разби в столицата на мексиканския щат Дурано. Нито един от хората на борда не е загинал, съобщиха местните власти, цитирани от Би Би Си.85 души са ранени. Двама от тях са в критично състояние.Самолетът е на компанията \"Аеромексико\". Паднал е малко след излитането му, защото е попаднал в силна градушка и е бил подложен на мощно въздушно течение, отбелязва Франс прес.На борда са били 97 пътници и четирима членове на екипажа. 37 са приети в болница, според Би Би Си. Ройтерс съобщава за 49 хоспитализирани.Имената и националностите на хората все още не се съобщават.", "date": "2018.08.01", "title": "Самолет се разби в Мексико: нито един загинал, 85 ранени"}
{"url": "https://offnews.bg/112/pirogov-s-kravodaritelska-aktcia-za-lekarka-v-izkliuchitelno-tezhko-sa-685444.html", "text": "Болница \"Пирогов\" организира кръводарителска акция за лекарка от лечебното заведение, която е в изключително тежко състояние след падане от висок етаж в София.Университетската болница за спешна помощ се нуждае от кръв и кръвни продукти както за нея, така и за други пациенти.Недостигът е осезаем, пишат от лечебното заведение в прессъобщение.Инициативата за акцията е на служители на болницата, които имат подкрепата на директора си и директора на Националния център по трансфузионна хематология.Към пироговци, които даряват кръв, може да се присъедини всеки желаещ на 6 август, понеделник, от 17 до 19 ч. в зала \"Проф. Емил Таков\" (рапортната зала на травматологичния комплекс) на втория етаж в столичната болница.Кръводарителите трябва да са клинично здрави, да не са приелмали лекарства в деня на кръводаряване, да не са дарявали кръв през последните 3 месеца и да носят в себе си документ за самоличност. ", "date": "2018.08.01", "title": "Пирогов с кръводарителска акция за лекарка в изключително тежко състояние"}
{"url": "https://offnews.bg/na-tozi-den/pochitame-sv-7-bratia-makavei-zdravko-sashto-praznuva-imen-den-664564.html", "text": "Днес се почитат св. 7 братя Макавеи, майка им св. Соломония и св. Елеазар, техен учител, които отстояли вярата си с мъченичество.Българите наричат деня Макавей и по него и следващите 11 дни гадаят какво ще бъде времето през идващата година. Някога тя започвала през септември – това е свързано с древен еврейски празник, а и с народните представи за край на един стопански цикъл и старт на следващия. Затова смятали, че 1 август предсказва какви изненади готви природата през септември.Със специален ритуал се прави Божа брада от оставените най-хубави класове на полето, жътварите хвърлят сърповете си и извиват хоро, а после тържествено се прощават с нивата и изразяват надежда догодина берекетът да е още по-голям.На Макавей не се работи ни женска, ни мъжка работа – така пазели дома от огън, а добитъка от вълци. Жените си гарантирали, че няма да ги болят ръце, а мъжете празнували – главата на семейството събирал зетьовете си на почерпка с вино и прясна пита, после най-старият зет погвал баджанаците си из двора и ги удрял с празен толум.Обредът в смях и закачки обещавал плодородието да не напуска тази къща. От Макавей започва Богородичният пост – 14 дни на отказ от блажна храна, въздържание от грехове на езика, мисълта, сърцето и волята, грижовност към болни и немощни, благотворителност...Празник имат Макавей, понякога Кале, Здравко. Макавей, от евр.-арабски, означава \"чук\", затова празнуват и Здравко, Кале и производните им.", "date": "2018.08.01", "title": "Почитаме Св. 7 братя Макавеи, Здравко също празнува имен ден"}
{"url": "https://offnews.bg/medii/a1-predlaga-ot-dnes-tv-kanala-epic-drama-na-abonatite-si-685446.html", "text": "От днес A1 осигурява 24-часов достъп до тв канала Epic Drama на своите клиенти на IPTV и кабелна (DVB-C) тв услуга в България.Така се разширява присъствието на каналите на Viasat World в мрежата на оператора.Epic Drama стартира в ключови пазари за Viasat World през декември 2017 г., стъпвайки на експертизата в подбора на съдържание, с която компанията е известна, като събра над 600 часа от най-добрите драматични сериали от целия свят. В дома на високобюджетните, драматични HD сериали, по-голямата част от съдържанието е произведено в последните три години и е ексклузивно за съответния пазар.Създаден за почитателите на драмата в най-широк смисъл, Epic Drama предлага на зрителите си популярни и впечатляващи драматични поредици в множество поджанрове, включително крими и мистерии, екранизации по класически литературни творби и по реални исторически събития, политика и власт, военни, екшън и приключенски, както и фантъзи.A1 има над 24 млн. клиенти в седем държави от региона на Централна и източна Европа и е дългогодишен партньор на Viasat World в продължение на вече повече от десетилетие, като Epic Drama вече е наличен в платформите на оператора в Хърватия, Словения и Македония. По силата на сделката за България първоначално Epic Drama ще заеме EPG позиция 11, и така ще се присъедини към другите водещи канали на Viasat World - Viasat Explore, Viasat Nature, Viasat History и TV1000, които вече се предлагат.От днес Epic Drama ще е на разположение в SD качество за клиентите на A1 на IPTV и кабелна ТВ услуга, а до края на месеца до канала достъп ще имат вече всички клиенти на ТВ услуга на оператора. До 1 септември каналът ще бъде преместен на постоянната си позиция за IPTV, кабелна и DTH ТВ услуга и ще е наличен в HD качество.Програмните акценти по Epic Drama за август и септември включват:Beowulf: Return to The Shieldlands. Епичен фентъзи сериал, които проследява легендата Беоулф при завръшането му в родните земи на Херот от Шийлдландс, за да отдаде почит на Хротар, който вече не е между живите.Династията на Тюдорите (3 и 4 сезон). Приковаваща историческа драма за страстта, амбицията и предателствата, които бележат 40-годишното управление на крал Хенри VIII (в ролята Джонатан Рийс Майерс).Кръгът Блечли (1 и 2 сезон). Действието се развива през Втората световна война и проследява четири на глед обикновени жени, които работят в Блечли Парк и изиграват ключова роля в разбиването на кодовете, ползвани от немските военни.Ендевър (3 и 4 сезон). Проследявайки най-изтънчените детективи на Оксфорд, поредицата разглежда техния професионален и личен живот на границата с бъдещето – компютри, поп музика, ядрена сила. На игралната площадка между старото и новото, те се впускат в най-опасните, озадачаващи и ужасяващи случаи в кариерата си.Сред другите заглавия са: хитовият Блудници, в чийто втори сезон очакваме да се присъедини Лив Тайлър, тоталният фаворит на зрителите в региона „Борджиите“ и други", "date": "2018.08.01", "title": "A1 предлага от днес тв канала Epic Drama на абонатите си"}
{"url": "https://offnews.bg/politika/partiite-na-kapon-sofianski-i-bivsh-lider-na-sds-sofia-se-obediniha-v-685471.html", "text": "Валентина Василева, председател на Единна народна партия, Радослав Кацаров – председател на ПП „Съюз на свободните демократи\", и Стефан Иванов – председател на ПП „Движение демократично действие\" създават движение „Възход\".Формациите на Мария Капон, Стефан Софиянски и бившият лидер на СДС-София, си поставят за цел новото движение да обедини демократични партии, организации и граждани и да се възстанови демократичното управление в страната. Основни цели на Движение „Възход\" са:- да създаде алтернатива на проваленото псевдодясно управление на страната;- да възстанови принципите на свободната и конкурентна пазарна икономика, откъсвайки я от зависимостите на олигархичната и партийна върхушка;- да възстанови демократичните принципи на управление на държавата;- да създаде условия за бърз възход на българската икономика, което да подобри материалното състояние на българските граждани;- да поведе безкомпромисна борба срещу корупцията и да прекъсне мафиотската обвързаност между властта и бизнеса, се казва в съобщение от Движение ''Възход''.Движение „Възход\" започва разговори и остава отворено за взаимодействие и съвместна работа с всички демократично мислещи хора, партии или организации, които настояват да се възстановят принципите на свободата, справедливостта и достойнството, пишат още от движението. ", "date": "2018.08.01", "title": "Партиите на Капон, Софиянски и бивш лидер на СДС-София се обединиха във Възход"}
{"url": "https://offnews.bg/obshtestvo/razprasvat-praha-na-prof-bozhidar-dimitrov-v-sozopolskia-zaliv-685441.html", "text": "Прахът на проф. Божидар Димитров, който почина на 1 юли, ще бъде разпръснат днес над Созополския залив. От пристанището на морския град ще отплава кораб, с който близки на историка ще вземат участие в ритуала до остров Свети Иван.Общинският съвет в Созопол пък решава днес Археологическият музей в града да носи името на Божидар Димитров. Улица в града също ще бъде кръстена на него по искане на кмета Панайот Рейзи. Тя свързва ул.„Аполония“ и ул.„Кирил и Методий“ и на нея се намира музея „Старинен Созопол“.Част от праха Димитров беше разпръсната в Македония, друга част ще бъде поставена в гроба на майка му в градските гробища на Созопол.Бившият директор на Националния исторически музей почина на 1 юли на 72-годишна възраст.", "date": "2018.08.01", "title": "Разпръсват праха на проф. Божидар Димитров в Созополския залив"}
{"url": "https://offnews.bg/obshtestvo/vodata-v-stolitcata-spira-na-7-mesta-dnes-685396.html", "text": "„Софийска вода” временно ще прекъсне водоснабдяването в части на столицата днес, съобщиха от на дружеството.Реконструкция на уличен водопровод на ул. „ Хемус“ в жк. „Гео Милев“, налага спиране на водоподаването от 09:30 до 19:30 часа на ул. „Коста Лулчев“ от ул. „Гео Милев“ до ул. „Постоянство“; по ул. „Хемус“ от ул. „Лидице“ до ул. „Мирково“,ул. „Мирково“; по ул. „Гео Милев“ от ул. „Коста Лулчев“ до ул. „Мирково“ и бл.61 , 62 и бл.63.Подмяна на сградно водопроводно отклонение на бул. „Цариградско шосе“ в жк. „Младост“ 1 налага спиране на водоподаването от 09:00 до 17:00 часа на бл. 121, бл. 122, бл. 123, бл. 124, бл. 125, бл. 126, бл. 127, бл. 128, бл. 129, бл. 132, група павилиони пред бл. 128. Ремонт на пожарен хидрант на ул. „ Суходолска“ в кв. „Факултета“ , се налага спиране на водоподаването от 10:00 до 19:00 часа на ул. „Суходолска“ от жп прелеза до №171, ул. „Полска калина“ и жп прелеза. Във връзка с подмяна на сградно водопроводно отклонение на ул. „Пиротска“ в Център, се налага спиране на водоподаването от 10:00 до 18:00 часа на ул. „Пиротска“ от ул. „Опълченска“ до ул. „Странджа“. Във връзка с подмяна на сградно водопроводно отклонение на ул. „Йордан Димчев“ в кв. „Челопечене“, се налага спиране на водоподаването от 10:00 до 18:00 часа на ул. „Йордан Димчев“, ул. „Лаката“, ул. „Ангел Маджаров“, ул. „Войнишка чешма“. Във връзка с реконструкция на уличен водопровод на ул. „Стар лозенски път“ във вилна зона „Врана – Лозен триъгълника“ , се налага спиране на водоподаването от 09:00 до 21:00 часа на бул. „Цариградско шосе“от ул. „Врана“ до ул.„Околовръстен път“; автосервиз „Овърдрайф“, Институт по генетика на растенията при БАН. Поради подмяна на сградно водопроводно отклонение на ул. „Демокрация“ в с. Мало Бучино, се налага спиране на водоподаването от 09:00 до 16:00 часа на ул. „Филип Костов“ от ул. „Демокрация“ до ул. „Бански път“. ", "date": "2018.08.01", "title": "Водата в столицата спира на 7 места днес"}
{"url": "https://offnews.bg/ikonomika/hliabat-poskapva-685472.html", "text": "Експерти очакват тежките климатични условия тази година да вдигнат цената на пшеницата до 350 лв. за тон, съобщи БНР.Според прогнозите, ще бъдат прибрани около 5,5 млн. тона зърно.\"Климатичните условия тази година опровергаха очакванията за високи добиви и за качествена пшеница\", каза Антонина Белопитова от Софийската стокова борса.\"Най-вече от източната част на България не са доволни от качеството, от влагата. Продават я като фуражна, което е за тях един вид загуба, тъй като от хлебната пшеница е на по-висока цена с около 10-15 процента.\"Цената се движи около 300 - 320 лева за тон без ДДС.В сравнение с миналата година увеличението е с 10% и ще продължи да расте през следващите месеци.Очаквам повишение, но не в рамките, които наблюдавахме през 2007-а, 2008-а, когато цената на пшеницата стигна до 400 лв. на тон, каза още Белопитова.", "date": "2018.08.01", "title": "Хлябът поскъпва"}
{"url": "https://offnews.bg/sviat/v-turtcia-otkazali-linejka-za-udaveni-detca-zashtoto-bili-giulenisti-685439.html", "text": "В близост до турското градче Айвалък, област Балъкесир, се преобърна надуваема лодка, която е превозвала хора, бягащи от режима на Ердоган. Целта им е била да стигнат до гръцкия остров Лесбос. При инцидента са загинали шестима души, включително три деца. Един от бегълците се води за изчезнал, а деветима били спасени, съобщиха турските медии, цитирани от За загиналите не е била отпусната линейка по нареждане на властите, защото били обвинени в принадлежност към т. нар. организация „ФЕТО“, която според управляващия режим в Анкара е терористична и носи вината за опита за преврат срещу Реджеп Ердоган преди две години.Турските медии писаха, че удавените поели рискованото пътуване, за да се прехвърлят в Гърция, тъй като в Турция срещу тях имало образувани дела и заповеди за арести по обвинение за съпричастност към движението на Фетхуллах Гюлен.Извадените тела на удавниците са били закарани в държавната болница в Айвалък. От там те трябвало да бъдат транспортирани до моргата на Институт по съдебна медицина в Бурса. Според твърдението на правозащитника и депутат от прокюрдската Демократична партия на народите Йомер Фарук Гергерлиоглу в социалната мрежа Туитър кметът на Бурса Алинур Акташ е забранил да се пусне линейка за целта, с думите:Гергерлиоглу определи заповедта на кмета на Бурса като „скандална, позорна и антихуманна“.", "date": "2018.08.01", "title": "В Турция отказали линейка за удавени деца, защото били гюленисти"}
{"url": "https://offnews.bg/politika/kabinetat-odobri-111-3-mln-lv-za-obshtini-i-hramove-685490.html", "text": "Министерският съвет одобри допълнителни трансфери по бюджетите на общини за 2018 г. в общ размер на 110,9 млн. лв. и 358 хил. лв. за ремонт и довършителни дейности на православни храмове в гр. Варна и гр. Русе.Разчетени са средства по бюджета на община Пловдив в размер на 9 млн. лв. за финансиране на изграждането на нова или обновяване на съществуваща културна инфраструктура (художествени галерии, кина, зали за временни експозиции) и за обновяване на друга градска среда (площад „Централен“ и прилежащи културни пространства и др.). Финансираните обекти са в изпълнение на приетата с Решение № 302 на Министерския съвет от 2 юни 2017 г. Многогодишна програма (2015-2019 г.) за подкрепа на избрания за Европейска столица на културата български град.По бюджета на Столична община е предвиден допълнителен трансфер в размер на 15 млн. лв. за финансиране изграждането на разширение на метрото – Трета метролиния, етапи І и ІІ, участъка от бул. „Владимир Вазов“ – ЦГЧ – жк „Овча купел“ – кв. „Горна баня“. Проектът е продължение на изграждащата се Трета метролиния от бул. „Владимир Вазов“ до жк „Овча купел“ със съвместна жп спирка и метростанция на жп линията София-Перник в кв. „Горна баня“ и ново метродепо в кв. „Земляне“.С постановлението са одобрени средства по бюджетите и на редица други общини, които са предназначени приоритетно за ремонт на общинска улична мрежа и за реализиране на редица инфраструктурни проекти в подкрепа на общинската социална и жилищна среда.Допълнителните трансфери по бюджетите на общините и по бюджета на Министерския съвет се предоставят за сметка на предвидените средства в централния бюджет за 2018 г. и за сметка на преструктуриране на разходите и/или трансферите по централния бюджет за 2018 г.", "date": "2018.08.01", "title": "Кабинетът одобри 111,3 млн. лв. за общини и храмове"}
{"url": "https://offnews.bg/obshtestvo/24-hil-bezdomni-kucheta-shetat-iz-stranata-685491.html", "text": "Правителството прие Отчет за изпълнение на общински програми за овладяване на популацията на безстопанствените кучета на територията на България за 2017 г.Само петнадесет от общо 265 общини нямат приети общински програми за овладяване популацията на безстопанствените кучета. Регистрираните приюти в страната са 47.Общият брой на преброените безстопанствените кучета, получен при събиране на данните от всички общини в България е 24 194 за 2017 г. Техният брой през 2016 г. е бил 25 861.При изпълнение на Общинските програми за овладяване на популацията на безстопанствените кучета в страната през 2017 г. са заловени 22 318 броя, от които 3 817 броя са осиновени. В областите Бургас, София град, Стара Загора и Русе е най-голям процентът на осиновени кучета.", "date": "2018.08.01", "title": "24 хил. бездомни кучета шетат из страната"}
{"url": "https://offnews.bg/112/zadarzhaha-telefonni-izmamnitci-otmaknali-nad-25-hil-lv-685494.html", "text": "При полицейски операции на Главната дирекция „Национална полиция“ и областните дирекции на МВР в Русе, Пловдив и Габрово са разкрити извършителите на две телефонни измами. В хода на акциите, във Ветово, обл. Русе, са установени двама мъже – на 26 и 29 години. По-възрастният е с криминални регистрации в полицията и осъждан за измами.При проведените процесуално-следствени действия станало ясно, че 26-годишният е съпричастен към телефонна измама, извършена на 23 юли в Асеновград, за сумата от 735 лева. По случая било образувано досъдебно производство, а на мъжа - наложена постоянна мярка „задържане под стража“.В хода на допълнително проведените оперативно-издирвателни действия било установено, че двамата са съпричастни към телефонна измама за 25 000 лв., извършена на 16 юли в Дряново. По случая било образувано досъдебно производство в РУ-Дряново.От домовете на двамата са иззети веществени доказателства, имащи отношение към извършваната от тях престъпна дейност. Работата по случая продължава под надзора на прокуратурата.", "date": "2018.08.01", "title": "Задържаха телефонни измамници, отмъкнали над 25 хил. лв."}
{"url": "https://offnews.bg/ikonomika/po-7-lv-shte-struvat-shezlong-i-chadar-na-iuzhnia-plazh-v-kiten-685489.html", "text": "След проведен конкурс „Атлиман 2“ ЕООД е определен за концесионер на морски плаж „Китен-юг“, община Приморско, област Бургас, съобщиха от правителствената пресслужба. Същата фирма досега стопанисваше плажа.Концесионерът се задължава да за целия срок на договора за концесия от 10 г. цената за 1 бр. чадър да е в размер до 7 лв. с ДДС, а цената за 1 бр. шезлонг - до 7 лв. с ДДС в зоната за платени плажни принадлежности на морския плаж.Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 7.20 на сто без ДДС.Размерът на годишното концесионно плащане за първата година от срока на концесията е в размер на 187 722,41 лв. с ДДС. Предложени са инвестиции за организация на спортно-развлекателните дейности на морския плаж в размер на 33 240 лв. с ДДС за срока на концесията.", "date": "2018.08.01", "title": "По 7 лв. ще струват шезлонг и чадър на южния плаж в Китен"}
{"url": "https://offnews.bg/politika/pravitelstvoto-predlaga-zakon-za-predpriatiata-na-sotcialnata-i-solida-685492.html", "text": "Правителството одобри проект на Закон за предприятията на социалната и солидарна икономика. Нормативният акт цели развитието на социалната и солидарна икономика като стопански отрасъл, което ще подобри достъпа до заетост и обучения на хората от уязвимите групи, ще създаде условия за повишаване на техния жизнен стандарт и ще намали социалното неравенство.Законопроектът дефинира същността, мястото и ролята на социалните предприятия като стопански обединения с подчертано различна ценностна насоченост, постигащи висока икономическа и социална резултативност. Нормативният акт урежда свързани със социалната и солидарна икономика отношения, видовете субекти и мерките за тяхното насърчаване, както условията и реда за дейността на социалните предприятия.Чрез законопроекта се регламентира, че субектите на социалната и солидарна икономика са кооперациите, юридическите лица с нестопанска цел и социалните предприятия. Предвижда се да се създаде публичен Национален регистър на социалните предприятия в България, които ще се класифицират в две категории: клас А и клас А+.Според проекта държавата чрез министъра на труда и социалната политика ще насърчава социалните и солидарните предприятия като им предоставя методическа помощ в търсенето на специализирано финансиране за дейността им, провежда национални обучителни програми за развитие на техния управленски капацитет.Законопроектът е разработен в изпълнение на Управленската програма на правителството. Социалната и солидарна икономика е форма на предприемачество, водещо до създаване на условия за по-добра взаимосвързаност на индивидуалните и колективни интереси, като преимущество имат социалните пред икономическите цели. Сдружаване в обществена и/или колективна полза, прозрачно управление, независимост от органите на държавната власт, участие на членовете и/или работниците при вземане на решения са основни принципи на социалната и солидарна икономика.", "date": "2018.08.01", "title": "Правителството предлага Закон за предприятията на социалната и солидарна икономика"}
{"url": "https://offnews.bg/temida/sadat-osvobodi-ot-aresta-gabriela-medarova-koiato-udari-10-koli-i-pre-685473.html", "text": "Съдът освободи от ареста Габриела Медарова, която през април удари 10 автомобила, а няколко седмици по-късно нападна с удари в лицето непозната млада жена. Съдът реши, че Медарова може да излезе от ареста срещу 5000 лева гаранция.Решението е на Районнния съд в Пловдив, който разгледа молбата на адвокат Орлин Търновалийски за измяна на мярката за неотклонение.Според магистратите искането е основателно, тъй като не са налице всички законови предпоставки за оставяне на най-тежката мярка \"задържане под стража\" - да се укрие или да извърши ново престъпление. Според съдът двата месеца, прекарани в ареста, са се отразили превъзпитателно на Габриела. Междувременно адвокатът на Медарова Орлин Търновалийски заяви, че Габриела признава вината си по така повдигнатите обвинения и поради тази причина ще иска делото да бъде гледано по съкратената процедура.", "date": "2018.08.01", "title": "Съдът освободи от ареста Габриела Медарова, която удари 10 коли и преби момиче"}
{"url": "https://offnews.bg/futbol/kadrovi-problemi-za-levski-predi-gostuvaneto-vav-vratca-685463.html", "text": "Кадрови удар може да понесе Левски преди гостуването на Ботев във Враца от третия кръг на Първа лига.Днес крилото на Левски Паулиньо ще премине медицински прегледи, които ще покажат какво е състоянието му. Той бе заменен принудително в мача Черно море и това притеснява треньорския щаб на “сините”, който вчера беше оглавен от словенския специалист Славиша Стоянович.Бразилецът получи разтежение на мускулни влакна по време на подготовката, заради което пропусна срещите с Вадуц в Лига Европа и с Ботев (Пловдив) в първенството. Той се появи като резерва в двубоя с Черно море, но отново почувства болки и бе заменен в 85-ата минута, припомня \"Тема Спорт\".На “Герена” се надяват състоянието на Паулиньо да не се окаже много сериозно. При всички положения обаче той ще пропусне гостуването на Ботев (Враца) от третия кръг. В клуба няма да рискуват травмата му да се усложни още повече.Междувременно от ръководството на Левски излязоха с официална позиция относно проваления двубой с Милан по случай 75-годишнината от рождението на клубната легенда Георги Аспарухов. От \"Герена\" побързаха да потърсят сметка на организаторите от Moko Solution.", "date": "2018.08.01", "title": "Кадрови проблеми за Левски преди гостуването във Враца"}
{"url": "https://offnews.bg/politika/ot-dnes-mvr-niama-da-puska-grazhdani-sas-zabrana-da-vlizat-v-shengen-685448.html", "text": "От днес България ще отказва влизане и пребиваване на своя територия на граждани на трети страни, за които има сигнал в Шенгенската информационна система.Това става възможно след решение, прието от Съвета на ЕС, относно прилагането на оставащите разпоредби от Шенгенското законодателство за България и Румъния.Отказът за допускане на българска територия ще бъде прилаган в случай, когато гражданин на трета страна, за когото една или повече държави членки на ЕС са въвели в ШИС забрана за неговото влизане/пребиваване в шенгенското пространство, се яви на българско ГКПП.Граждани на трети страни, които се намират във вътрешността на страната без надлежно разрешително за пребиваване, за които се установи, че имат наложен „отказ за влизане”, ще бъдат извеждани от националната ни територия от компетентните български власти.ШИС е най-широкомащабната информационна система в Европа, с най-много крайни потребители и се явява най-ефективната компенсаторна мярка в пространството на свободно движение на лица. България, като държава членка на ЕС и ШИС, ще има задължението да въвежда своите национални забрани под формата на сигнали по чл. 24 от Регламента за ШИС II, както и да изпълнява забраните, наложени от останалите 29 държави членки. Това e едно от фундаменталните достижения на Шенгенското законодателство, което гарантира сигурността на общата територия чрез взаимно признаване и изпълнение на забраните за влизане, издадени от държавите членки.", "date": "2018.08.01", "title": "От днес МВР няма да пуска граждани със забрана да влизат в Шенген"}
{"url": "https://offnews.bg/futbol/sini-fenove-vapreki-vsichko-levski-shte-prebade-685493.html", "text": "Част от феновете на Левски не издържаха и публикуваха коментар по повод провалената среща с Милан в чест на 75-годишнината от рождението на клубната легенда Георги Аспарухов-Гунди.Първоначално \"сините\" трябваше да уважат иконата си с приятелски мач с аржентинския колос Бока Хуниорс, но спектакълът пропадна, което разгневи хиляди фенове на 26-кратния шампион на България, планирали да гледат на живо срещата.Впоследствие бе обявен сблъсък на 11 август със седемкратния властелин на Европа Милан, който обаче, за ужас на феновете на Левски, също няма да се състои.\"\".", "date": "2018.08.01", "title": "'Сини' фенове: Въпреки всичко, Левски ще пребъде"}
{"url": "https://offnews.bg/sviat/sasht-nalagat-sanktcii-sreshtu-dvama-turski-ministri-685517.html", "text": "САЩ обявиха днес въвеждането на санкции срещу министрите на правосъдието и на вътрешните работи на Турция.Санкциите срещу правосъдния министър Абдулхамит Гюл и срещу вътрешния министър Сюлейман Сойлу се въвеждат заради случая с американския пастор Андрю Брънсън, който е обвиняван в Турция във връзки с терористични организации. \"Смятаме, че той е бил жертва на несправедливо и неоправдано отношение от страна на турското правителство\", заяви говорителят на Белия дом Сара Сандърс.Американският пастор е обвинен от турските власти в терористични дейности и шпионаж и след като прекара година и половина в предварителния арест, той бе поставен миналата сряда под домашен арест.Вашингтон обвинява санкционираните турски представители, че са изиграли водеща роля в ареста на пастора.", "date": "2018.08.01", "title": "САЩ налагат санкции срещу двама турски министри"}
{"url": "https://offnews.bg/nashite-avtori/skachashti-praseta-685496.html", "text": "Когато бях граничар, в края на Студената война, се случваше понякога да ставаме за „задействие” по седем пъти на нощ.Задействие се наричаше сигналът, който пращаше в заставата електрическото телено съоръжение по границата.Както знаете, тогава – по време на Студената война, цялата ни страна беше опасана със съоръжения от бодлива тел, по които течеше импулсен, нисковолтов ток. 18 волта, нисък ампераж. Когато се убодеш на бодливата тел – получаваш малко, противно, електрическо бодване. Тия съоръжения имаха за цел да сигнализират за нарушения на държавната граница. Така остроумно бяха построени и съоръжени, че ако някой допреше два от проводниците (а те бяха 28-30 на брой) или ако скъсаше, или срежеше проводник от бодлива тел – веднага в заставата се получаваше сигнал. Ето, именно този сигнал се наричаше „задействие”. И така – понякога, през пролетта особено – получавахме до седем (толкова всъщност ни беше рекорда) задействия за една нощ!При задействие се правеше следното: целият личен състав (всички войници, сержанти и офицери) от заставата ставаха, оставяха всичко, с което се занимаваха (спане, онаниране, ядене), взимаха оръжието и снаряжението си и се качваха в двете коли на заставата. Един малък камион УАЗ и един джип – също УАЗ. После тези коли ги закарваха до назначението им – една група, състояща се от командира и кучкаря, кльониста (специалист по съоръженията) и шофьора – отиваше на съоръжението, на мястото, откъдето е подаден сигналът. А другата група – старшината или някой лейтенант и всички войници от заставата – биваше откарана и разпръсната по самата гранична бразда. За да завардят границата и да пресрещнат тоя, който е минал съоръжението и се опитва да избяга от...хм, Родината. Едно такова вдигане на войската и разпръсване по целия 11- 12-километров планински участък на границата траеше около 40-50 минути. При най-благоприятно развитие на нещата. Някои задействия траеха с часове. И, както казах, рекордът ни беше седем задействия за нощ. Нерядко имаше по три, по четири.Защо разказвам всичко това?Хм, защото наскоро директорът на една национална агенция каза, че оградата, пазеща България от африканската чума по свинете не може да бъде прескочена от диво прасе и че е сигурна защита. Оградата била сигурна защита...И аз се размислих за оградите и прасетата...Още не се вижда връзката, явно.Ще кажа следното:Африканската чума по свинете се предизвиква от ДНК вирус, който е изключително вирулентен, податливи към инфектиране с него са всички представители на семейство Suidae, заболяването от африканска чума може да бъде със 100% смъртност (в зависимост от щама на вируса).Това ще рече, че носители на африканска чума могат да бъдат и питомни прасета, и диви прасета, и пекарита, и брадавичести свине и всички останали зурлести симпатяги. От всички тези видове, по нашите земи има само диви прасета и питомни прасета. Тук ще кажа няколко думи за дивите.Съоръженията по границата, които започнахме да махаме към средата на 1990 година, дотогава бяха едни от най-упорито, грижливо и даже любвеобилно поддържаните съоръжения в България. Няма атомни централи, няма ТЕЦ и ВЕЦ – съоръженията по границата! Защото явно беше ужасно важно това – да не вземе някой да избяга от любимата ни (ах, как плачат сега някои - за онова хубаво време!), мила Родина!Един капитан от съседна гранична застава заставаше до грамадната, проточила се стотици километри змия от бодлива тел, опасала границата, и казваше със сладка въздишка: Ех! А десният фланг на моето съоръжение...така съм го пипнал, така съм го стегнал! Чист, опрятен! Гиздав е...като младоженец!Бодливите телове на съоръжението бяха опънати между бетонни колове, отстоящи един от друг на три метра, високи над земята два метра и половина и забити в земята по един метър. Бетонирани. Разстоянието между теловете беше 8 сантиметра. Теловете се обтягаха със специални лостове-обтегачи и се заковаваха върху коловете с мощни, дебели по два милиметра стоманени скоби. Освен за бетонните колове (по-точно – за импрегнирана дъска, която е захваната здраво за кола), обтегнатите телове се заковаваха и за тъй наречените „животински летви” – импрегнирани летви с дебелина 3.5 см. и дължина 1.50 метра, които се забиваха на дълбочина 60 см. в земята – между двата бетонни кола. Така обтегнатите проводници от бодлива тел ставаха още по-устойчиви.Цялото това настръхнало съоръжение от бодлива тел – с козирки, с течащ по него ток, с мощна и проверена сигнализационна система – предпазваше България от това да не избяга някой от нея. Може би и затова, по представите на някои сегашни носталгици тогава България беше „толкова добре”. Защото представляваше един голям, китен концентрационен лагер, ограден с тел. В лагерите, както знаем, винаги цари ред.Но.Но мога да се закълна, че това настръхнало съоръжение, тая мощна и обтегната, поддържана денонощно, безупречна машина от бодлива тел, ток, бетонни колове, импрегнирани дъски, жици и параноя – цялото това Нещо въобще не...Хм, не искам да подсилвам фактите, искам да се изразя съвсем безпристрастно...Ще кажа: цялото това съоръжение въобще не правеше впечатление на дивите прасета!По това съоръжение се работеше денонощно. За него отговаряха цяла рота от граничния отряд, както и по двама специалисти на всяка застава – общо към двеста души. Освен това – по него работехме ежедневно всички войници – плевяхме всяка тревичка покрай него, ковяхме нови и нови дъски, добавяхме и сменяхме „животински летви”, сменяхме проводниците през няколко месеца и те блесваха с бодлив блясък...проверявахме го, натягахме теловете, опъвахме жиците, познавахме ритъма на токовите му импулси...Грижехме се за него...като за младоженец! Идиотската Студена война беше разболяла всички нас от нещо по-лошо от всяка африканска чума – беше ни разболяла от заслепение и параноя. Капитаните галеха съоръжението и си лягаха вечер със сладки мисли за него.Това съоръжение можеше да спре даже опитен граничар, който се опитва да избяга от...хм, Родината. Е, опитен граничар – не, но някой по-смотан...Но мога да се закълна, че на тия задействия, за които говорех в началото, съм виждал, как дивите прасета...Знаете ли – дивите прасета нямат особено силно зрение. Те са почти слепи, горките. Имат невероятно силно обоняние, слухът им е изключителен. Но зрение добро нямат и не разчитат на него. Гледат колкото да не се блъснат в някоя канара. За какво им е зрение в гъсталаците и в мъглите?Съоръжението, между другото, в мъглата се слива със сивите кълба на парата – самото то е като трепкаща, сива, грозна мъглица. Ако го погледнеш отдалеч или с премрежени очи – ще видиш трепкаща сивота на фино райе. Прасетата едва ли виждат и райето.По време на тия, споменатите горе задействия, съм виждал следното: Малкото прасешко стадо се подплашва. Подгонва го ръмженето на джипа, който идва да провери съоръжението. Водачът – едър глиган – повежда другите прасета. Женските и младите, както и дечурлигата отзад. Всичките се юрват след него. Отговорен и самоотвержен, глиганът се впуска в стремителен бяг. Към спасителната горичка.Но по пътя им е съоръжението.Водачът, тичащ все по-мощно и стремително, не го вижда. Той е набрал такава скорост, че и да види в последния момент теловете – няма как да спре. Човек си казва: сега ще се обеси на тия железни, изпънати като струни телове горкото животно!Но в следващия миг наблюдателят разбира, че тая мисъл е била смешна.Внезапно се чува свистене, фучене, пращене и съскане. Чува се висок, истеричен квик, ръмжене и грухтене, даже нещо като звън.И виждаш как два, три или пет съвършено обтегнати тела изведнъж се разтягат безумно. Разпъват се с цели метри за по-малко от миг. После, със страшно плющене, се скъсват, отмятайки се на десетки метри встрани - като скъсани струни на китара.Дъски и трески хвърчат, телове фучат скъсани във въздуха, чимове трева и буци пръст тропат по покрива на джипа...А глиганът даже не е забавил лудия си бяг. Той не е усетил, че е минал през препятствие – поне така изглежда. Всъщност – съдейки по зловещия квик – явно е усетил, но е усетил дотолкова, че да се ядоса още повече: не стига, че е бил обезпокоен, ами сега и някой глупак прегражда пътя му с някакви тънки, противни конци!И стадото продължава, отдалечило се от натрапниците, да подтичва след своя водач – в благороден, свински тръс. Към съседната страна, към съседната държава, към съседната територия, в която свободните свине живеят един свободен живот.Оградата е накъсана и разрушена, сега смешните хора една седмица ще се суетят около нея, за да я поправят и потягат. Та да изглежда пак като младоженец. Та това аз знам за прасетата и оградите. И затова изпитвам известни съмнения, когато експерти говорят за сигурността на оградите.", "date": "2018.08.01", "title": "Скачащи прасета"}
