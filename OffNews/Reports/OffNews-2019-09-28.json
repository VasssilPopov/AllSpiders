{"url": "https://offnews.bg/politika/kiril-dobrev-tcelta-na-bsp-e-da-udvoi-kmetovete-si-712090.html", "text": "Днес основната задача е БСП да присъства във всяка една община. Да върнем БСП на картата на местната власт. Това заяви пред Дарик радио зам.-председателят на НС на БСП и ръководител на предизборния щаб на левицата Кирил Добрев. Той припомни, че на изборите през 2015 г. БСП е отчела най-ниските резултати след началото на прехода - под 400 кмета и около 800 общински съветника. “Днес целта е да имаме 1250 съветника и да удвоим кметовете”, обясни Добрев.Социалистът посочи някои от областните градовете, където очаква БСП да е сред победителите - Перник, Русе, Ямбол, Велико Търново, Смолян и др. Той подчерта, че усилената работа през последните 3 години за изграждането на млади кадри ще даде резултат на предстоящите избори. Добрев даде и пример с кандидата на БСП в Септември - Петя Цанкова като достоен кандидат за кмет от левицата.„Кметът на града, издигнат от ГЕРБ, беше арестуван, обвинен за злоупотреби за 12 милиона лева, вчера КОНПИ му наложи запор за имущество за 9 милиона и той отново е кандидат на ГЕРБ. Нашето момиче изнесе цялата битка срещу него в последните 4 години. Свалям й шапка, защото прояви смелост”, каза Добрев. Той обясни, че тя е един от малкото хора, която излиза с лицето си и се бори с този мафиотски модел. „ГЕРБ го издигат отново. А тази млада жена се е борила в 2 общински съвета с него и днес застава на битка с този модел на управление на българските общини”, допълни социалистът. По темата за ограничаването на мандатността в парламента и в партията, Добрев коментира, че предишните ръководства са спрели развитието в партията на нови кадри. „Когато сам не усещаш, че е дошло време, когато създаваш лош имидж на организацията, а и не правиш стъпка встрани, трябва да се въведат такива механизми. Пример е за това е и Варна”, каза Кирил Добрев. Той обясни ,че тази мярка ще сработи сега и след местните избори, когато започват вътрешните избори в партията. „След опита на БСП да вкара нови лица, животът в партията ще се промени. Обновлението предстои в новата отчетно-изборна кампания. Това е мисията, която съм имал през всички години в БСП”, заяви Добрев. Относно битката за кмет на София, социалистът коментира, че евентуална победа в столицата ще даде различен отзвук в цялата страна. „Ако нещо може да промени България, това е София”, каза той.", "date": "2019.09.28", "title": "Кирил Добрев: Целта на БСП е да удвои кметовете си"}
{"url": "https://offnews.bg/temida/advokatat-na-polfrijman-nashata-darzhava-go-darzhi-kato-otvlechen-712087.html", "text": "Няма никакво правно основание свободеният условно предсрочно от затвора австралиец Джок Полфрийман да бъде задържан в страната. Той би трябвало да може веднага да я напусне. Нашата държава го държи отвлечен. Това обяви адвокатът на австралиеца Калин Ангелов по БНТ. По адрес на съдебния състав с председател Калин Калпакчиев, определил предсрочното условно пускане на Полфрийман, адвокат Ангелов коментира, че има два вида съдии - смели и страхливи. \"Страхливите съдии няма да изпълнят закона, защото знаят и виждат какво ще им се случи. Смелите съдии ще кажат: На мен не ми пука, важното е да изпълня закона, защото аз имам съвест.\", каза адвокат Ангелов. Вътрешният министър Младен Маринов пък обясни, че Полфрийман се намира в дома на дирекция \"Миграция\" в Бусманци, тъй като по отношение на него директорът е издал заповед за принудителна мярка \"експулсиране от страната\". За него обаче има издадени и две забрани от прокуратурата да напуска страната. Когато всичките условия бъдат изпълнени, ние ще приключим и с експулсирането на лицето\", подчерта министърът, цитиран от БТА. Той добави, че вчера са получили призовка от Върховния касационен съд, която трябва днес да бъде връчена на Полфрийман за явяването му на заседанието, което е насрочено за 23 октомври.", "date": "2019.09.28", "title": "Адвокатът на Полфрийман: Нашата държава го държи като отвлечен"}
{"url": "https://offnews.bg/politika/pregovori-na-makedonia-za-es-da-ama-ne-na-tozi-etap-kazva-karakacha-712091.html", "text": "ЕС не може да бъде легитимация за неправди, а България да бъде използвана по този груб начин като трамплин от страна на управляващите в Скопие, категоричен е вицепремиерът по обществения ред и сигурността, министър на отбраната и лидер на ВМРО–БНД Красимир Каракачанов.Реакцията му идва в отговор на интервю, дадено от македонския президент Стево Пендаровски за местна медия, в което той злоупотребява с историческата истина за произхода на Гоце Делчев и дава нееднозначни сигнали към Комисията по исторически и образователни въпроси, че трябва услужливо да тупа топката, а не да води разговори по същество. Така разкрива замисъла на Скопие всъщност да саботира процеса, смята Каракачанов.Аз пък казвам, че на 17 октомври България също не трябва да бърза да дава зелена светлина за започване на преговори с Македония за еврочленство, докато не бъдат изчистени всички фалшификации от историята на българския народ в Македония, категоричен е Красимир Каракачанов.Действията на македонския президент противоречат на духа на добросъседство, както и на категоричната позиция от наша страна, че напредъкът в разговорите относно общата история и нейното представяне в образователната система на съседна Македония трябва да бъде ускорен.На 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Македония и Албания в ЕС.България трябва да реши дали да подкрепи Македония, за да бъде дадена дата за начало на преговори за членство в Съюза. Това решение зависи както от всички държави членки, така и от всяка от тях поотделно. Решението ще се вземе само с абсолютно мнозинство. Дори и само една държава да бъде против, решение не може да бъде взето. Дни преди това - на 14 и 15 октомври, предстои и поредното заседание на съвместната Комисия между България и Македония по историческите въпроси, която бе създадена съгласно подписания Договор за добросъседство между двете държави.Ето и пълния текст на позицията на Красимир Каракачанов:Македонският президент Стево Пендаровски си позволи да отбележи, че не е нужно междудържавната Комисия по исторически и образователни въпроси да има срок за своята работа. Аз пък казвам, че на 17 октомври България също не трябва да бърза да дава зелена светлина за започване на преговори с Македония за еврочленство, докато не бъдат изчистени всички фалшификации от историята.Изказването на Пендаровски идва на фона на очевидната липса на напредък в работата на Комисията по историческите въпроси. Казаното от него напълно противоречи на духа на изказването на премиера Бойко Борисов, че е добре пробив в работата на комисията да има до края на септември.В този контекст попаднаха и странните изказвания на Пендаровски, че Гоце Делчев се е определял като българин, но както днешните граждани на Северна Македония се определяли като българи - само за да получат български паспорт.Подобен тон на протакане и неглижиране е неприемлив. Ако комисията няма да има срок, то и пътят на Северна Македония към Европейския съюз няма как да има срок. Недопустимо е някой да мисли, че просто ще се възползва от България, само за да влезе в ЕС.Както наскоро отбеляза външнят министър Екатерина Захариева, от Македония ние искаме единствено истината. Ако Македония бъде допусната в ЕС без истината за историята и идентичността, това ще отвори утре потенциални искания към страната ни, претенции и нови спекулации, каквито наблюдавахме в продължение на последните 30 г.А истината е проста - поне до 1944 г. между понятията българин и македонец няма никаква разлика. Личното ми убеждение е, че и днес разликата между двете е единствено политическа, а не етническа, национална или историческа.ЕС не може да бъде легитимация за неправди. Затова въпросът за преговорите на Македония за членство в ЕС трябва да е част от ясната позиция на българското правителство.Северна Македония е наш брат. И точно затова можем да бъдем съвсем откровени. Докато Северна Македония очаква подкрепа за начало на преговори, въобще не е в духа на приятелството и добросъседството да се влошават точно отношенията с България. България е приятел на Македония, а не опонент. И винаги сме били търпеливи. Но и нашето търпение има срок!За нас, като българи, е неприемливо държава да създава своя идентичност на база фалшификации на българската история. Отричането на българските корени, история и култура на населението в Македония не трябва да бъде допускано на никаква цена. Затова е опасно да допускаме в ЕС държава, която продължава с догмите, измислени в Съветския съюз. Крайно време е Скопие да разбере, че кандидатства за Европейския съюз, не за Съветския съюз.И нека българските политици не се притесняват да кажат „не\" за даване на датата на Македония за преговори на този етап. Дебело подчертавам - това не е отношение към хората в братска Македония, а към политиците, боравещи с коминтерновски прийоми и смятащи, че могат да влезнат през задния двор в ЕС за сметка на България.Гражданите на Македония са жертва на асимилаторска политика, провеждана години наред чрез натиск, фалшификации и промиване на мозъци. Македонските политици трябва се научат да уважават историята и народа си.Ако на 17 октомври България даде зелена светлина, това ще е амнистия на престъпленията към българския народ в Македония – хората, хилядите убити и десетките хиляди, лежали в затвори и лагери, заради това, че имат българско национално съзнание.", "date": "2019.09.28", "title": "Преговори на Македония за ЕС? Да, ама не на този етап, казва Каракачанов"}
{"url": "https://offnews.bg/drugi/ekalstoun-zhalko-che-putin-niama-vreme-da-pokori-evropa-triabvat-os-712094.html", "text": "Бившият шеф на Формула 1 Бърни Екълстоун изрази съжаление, че президентът на Русия Владимир Путин е твърде зает и не му остава време да превземе Европа.Изказването си Екълстоун направи в интервю пред ТАСС в Сочи, където е почетен гост на състезанието от Формула 1 за Гран при на Русия на 29 септември.\"Ще ми се Путин да не е толкова зает с неща, които не го засягат. Той е принуден да мисли за куп неща - какво ще стане със света след 50 години, глобалното затопляне, положението в Европа...Жалко, че няма време да превземе Европа, тъй като това би било много хубаво. Западът му завижда на постиженията.От момента, в който се срещнахме, съм му голям почитател във всяко отношение - от поведението до делата. На светът му трябват още няколко като Путин\", казва 88-годишният Екълстоун, който преди време сравни Путин с Чърчил на своето време.Той споделя още, че се чувства в Русия като у дома си.Екълстоун изразява и недоумението си, че в САЩ подготвят импийчмънт на президента Доналд Тръмп, който според него не е направил нищо неправилно, но сякаш не умее да печели нови приятели.Относно Брекзит милиардерът смята, че англичаните дори и в момента не разбират какво са направили. За финал той се шегува и с темата за евентуална Трета световна война.\"Положителното от нея би било, че Земята ще се избави от една трета от населението, като разбира си изключвам себе си. Животът стана такъв, че за хората няма работа, тъй като ги заместват автомати и роботи. Не виждам обаче основателна причина за избухването на война. Според мен ако избухне такава, то тя ще е финансова, а не с оръжия\", казва още Екълстоун.", "date": "2019.09.28", "title": "Екълстоун: Жалко, че Путин няма време да покори Европа, трябват още като него"}
{"url": "https://offnews.bg/futbol/spriagat-ferario-spasov-za-trenior-na-botev-pd-712092.html", "text": "Директорът на школата на Ботев (Пд) Ферарио Спасов може да застане начело на първия отбор, пише \"Меридиан мач\". Самите играчи коментират, че тази опция ще е добре за тях, ако загубите продължат.Ботев приема Славия утре в пореден възлов двубой и ако не победи треньорската рокада отново ще стане особено актуална, въпреки сериозната неустойка в договора на Желко Петрович.Ферарио Спасов вече обяви, че няма амбиции за треньорска работа в мъжкия футбол и е ангажиран с младите, но ситуацията може да изиска намеса от негова страна.Ботев има само девет точки след десет кръга, въпреки че съставът е почти идентичен на този от миналата година. Няма го само вратарят Кайзер, а Петрович получи огромна свобода по избора на летните попълнения.", "date": "2019.09.28", "title": "Спрягат Ферарио Спасов за треньор на Ботев (Пд)"}
{"url": "https://offnews.bg/leka-atletika/adska-zhega-v-doha-etiopki-ne-zavarshvat-maratona-712093.html", "text": "Изключителните тежките условия на започналото вчера световно първенство по лека атлетика в Доха се отразиха на женския маратон, като едва 40 от стартиралите 68 състезателки успяха да финишират.Заради много високите температури в столицата на Катар, организаторите насрочиха маратона за полунощ, но въпреки това атлетките бягаха при 32 градуса температура и над 70 процента влажност.Въпреки че имаше притеснения за здравето на състезателките, все пак организаторите не се отказаха да проведат маратона.И трите представителки на Етиопия не успяха да завършат, а техният треньор Хаджи Адило Роба изрази възмущението си.\"Никога нямаше да тичаме маратон в такива условия в родината си\", коментира той, цитиран от БГНЕС.Надпреварата бе спечелена от 23-годишната кенийка Рут Чепнгетич с време 2 часа, 32 минути и 43 секунди, а на второ място се нареди 39-годишната Рут Челимо от Бахрейн. Бронзът остана за Хелалия Йоханес от Намибия.", "date": "2019.09.28", "title": "Адска жега в Доха, етиопки не завършват маратона"}
{"url": "https://offnews.bg/politika/dbg-shte-razprasva-maglata-okolo-obshtestvenite-porachki-v-sofia-712088.html", "text": "Обединение ДБГ с № 67 до дупка, така председателят на Инициативния кометет на кандидата за кмет на София Мая Манолова - Никола Вапцаров, насърчи симпатизантите на ДБГ, Народен земеделски съюз, НДСВ и Сдружение \"Път на младите\".Днес обединението започна предизборната си кампания и представи претендентите за общински съветници.Дошло е време за промяна, София трябва да бъде пример за добро и прозрачно управление. Ще успеем заедно с Мая Манолова да постигнем това, което Йорданка Фандъкова не успя да направи за 10 години начело на столицата. Понасяме много удари, но сме длъжни да устоим, каза лидерът на ДБГ Димитър Делчев.Той настоя за прозрачност на обществените поръчки, изграждане на околовръстното шосе, строеж на повече градски рингове и 10-процентно намаление на кметската администрация, както и за достойно компенсиране на собствениците на земи и дигитализация на общината.Румен Йончен от ЗНС апелира за разсейване на софийската мъгла, която се стеле над решенията на Столичната община, прозрачност при разпределянето на бюджета от 1.8 млрд. лв. Общинските съветници досега бяха неразпознаваеми, управлението също. С Мая Манолова ще прекратим тези вредни практики, допълни Йончев.Ани Вилфан от \"Път на младите\" каза, че столичани трябва да знаят къде отиват данъците им, защо работят за администрацията, когато трябва да е обратното, защо хората с увреждания нямат нормална среда.Представителят на НДСВ адвокат Лъчезар Ценков коментира, че политиката е изкуство за създаване на приятелства. Ние сме олицетворение на младостта и опита. Трябва да направим София по-добро място за живеене, заяви той.В края на церемонията по откриването бяха представени кандидатите за кметове на райони и  за общински съветници.", "date": "2019.09.28", "title": "ДБГ ще разпръсва мъглата около обществените поръчки в София"}
{"url": "https://offnews.bg/medii/aleksandra-markarian-poluchi-nagrada-za-prinos-za-svobodata-na-informa-712096.html", "text": "Александра Маркарян от OFFNews получи награда за принос към свободата на словото в категорията \"Най-добър журналистически материал\" на годишната церемония на Програма \"Достъп до информация\" по случай международния ден на правото да знам.Наградата е за разследването й за паралелния прием на деца в СМГ.Това беше много тежко разследване. Беше събран огромен обем информация след много усилия и съдебни дела, каза председателят на журито Александър Кашъмов.Нека тази награда да е насърчение към останалите колеги да не се отказват, когато срещат пречки и институциите се опитват да скрият информацията, до която журналистите имат право да достигнат, каза Александра при получаването на наградата.Голямата наградата в категорията - \"Златният ключ\" взе Илия Вълков от Club Z за  дългогодишно, активно, последователно и резултатно използване на процедурите по ЗДОИ. През последната година той отрази кои медии какви суми са получили по европейски програми от влизането на България в ЕС, както и пръв съобщи сумата, която данъкоплатците щяха да заплатят при т.нар. данъчната амнистия за вероизповеданията.В категорията \"Гражданин, използвал най-активно правото си на информация\" награда „Златен ключ\" бе за Светлозар Алексиев от София, който води съдебни дела, за да получи отговор на редица свои въпроси към Столичната община, най-вече свързани с ремонта на ул. „Граф Игнатиев\".В категорията за неправителствени организации наградата беше присъдена на Българския Хелзинкски комитет, а в категорията за държавни институции - на Сметната палата заради одита на изпълнението „Прозрачност и публичност в дейността на държавната администрация и достъп до обществена информация\" в 17 министерства, администрацията на Министерския съвет и Държавна агенция „Електронно управление\".Бяха раздадени и анти-награди \"Срамота\", за най-нагло и \"Вързан ключ\" за най-смешно криене на информация.\"Срамотата\" получи Българската агенция за безопасност на храните заради системния отказ да дава информация по важни и обществени теми - например договора с фирмата, която събира такса \"Дезинфекция\" на ГКПП Капитан Андреево, както и за информация относно методите на контрол при обезвреждането на животински трупове.\"Вързан ключ\" получи КПКОНПИ, както по времето на скандалния си председател, а сега консул във Валенсия, Пламен Георгиев, публикува на страницата си \"опровержение\", в което твърдеше, че не е осъдена за отказ за информация, макар че всъщност беше осъдена.", "date": "2019.09.28", "title": "Александра Маркарян получи награда за принос за свободата на информация"}
{"url": "https://offnews.bg/nashite-avtori/na-borba-za-izkoreniavane-na-predrazsadatcite-711920.html", "text": "За човека винаги е представлявало свръхнапрежение да разбира другите. Говорят някакви кучешки езици, обличат се кат идиоти, спазват някакви селташки и глупашки традиции, изобщо, нашето си е наше и си е най-добро, а онези не знаят да живеят. Ние сме най-добрите, всички велики умове са от български произход, нали си го знаете. Тук се корени дори расизмът. Аз съм по-добър от другия по подразбиране, нали? И понеже съм по-добър, той що да живее? Да умира в кофите. Формулата „избран народ“ е стара, обаче е погрешно интерпретирана от „избраните“, някак нечовешки „избраните“ решават съдбите на неизбраните.Обаче теорията е знатна дама в палата, а практиката – да срещнеш мечка в гората.Преди няколко години ме привикваха в КЗД на нещо като импровизиран съд, щото някой ги беше сезирал за „език на омразата“ в два мои текста. Стоя си зад думите и днес. Обаче онези думи имат нужда от допълнение. По два пъти на седмица ходех до Истанбул и обратно и през лято 2019. Световният град, градът на градовете, от който произлиза дори летоброенето, по което живеем, да ме прощават умниците, ако нещо бъркам. А броенето на годините е християнско на цялата ни планета днес.В Истанбул живее Мустафа, който е на 65 години и поне от 20 насам присъства на всяка екскурзия, която организира туристическата фирма, за която предоставям екскурзоводски услуги от 3 години. Мустафа помага, организира паркирането на автобуса ни, насочва туристите ни, съветва и обяснява на някаква смесица от езици – абсолютно доброволно и безплатно. Не взима един грош за труда си. Достатъчно му е общуването. Дребен, винаги спретнат, с чиста риза, панталон и обувки. Почнах да му нося по нещо дребно за благодарност – малко домашни люти чушлета, домати от градината, бутилчица ракия, понеже там алкохолът е скъп и не много достъпен. Радва се като дете. Последният път поръча да му купя от България таблетки мелатонин, понеже в Турция са по-скъпи. Това е вещество, което се образува в мозъка, когато е съвсем тъмно наоколо, подпомага съня и смяната на фазите на съня. Не е тежко приспивателно, което води до пристрастяване, а хранителна добавка. Когато ти липсва, сънят става неспокоен, накъсан.Мустафа обича да подава кавалерски ръка на рускините и чехкините, когато се качват на кораба. После им се усмихва и им разяснява какво виждат. Тяхното благоволение му е наградата. Нищо повече. Човекът има нужда от тази награда. И от по-здрав сън.Дъщеря ми прочете „Под игото“ миналата година и после не искаше да яде нищо, което съм донесъл от Турция. Ако останем на нивото на тринайсетгодишно дете, би било жалко. Недорасло. Понякога имам усещането, че обществото ни е на това ниво. Вече уча думи и изрази на турски език. Не го смятам за предателство спрямо патриотичното си чувство. В училище съм преподавал „Под игото“. С моите циганчета почнахме да сътворяваме и кючек „Илиада“, когато стигнахме до Омир в училището в Средец преди няколко години - ах тоз Ахил, как се разгневил - е припевът. Не че трябва или ни се налага да живеем заедно. Не съществуват такива условия и предпочитания. Ние просто живеем заедно, това е даденост. Няма да ви казвам на какви расистки изказвания съм се наслушал в учителската стая. Жалкарска и комплексарска история.През последните три лета бързите ми совалки до Истанбул ме обогатиха, осъзнавам това и го твърдя. Една словашка колежка екскурзоводка ми разказа как в Словакия училищата били неофициално разделени на цигански и словашки. Неофициалните тенденции също са част от държавната политика, си мисля. Има официална държавна политика и неофициална такава. На Балканите сме повече омесени и смесени. Нищо, че и тук расизмът още си е жив и здрав. Но не е чак на такова ниво като в средата на Европа и няма как да бъде - ние сме в периферията.Няколко години след края на ВСВ в сърцето на демократичния ни и човеколюбив континент, в самия Брюксел все още имало зоологически градини, в които излагали на показ живи аборигени и пигмеи. Човекът е закостенял идиот поначало, значи. Хитлеризмът е осъден, теориите на нацизма са отречени, а той продължава да се отнася с другите по този начин. Някой да ми помогне да разбера това?Ранните филми на Фатих Акин, „Капернаум“, който излезе миналата година, и най-вече срещите ми на живо с Мустафа, който не спи добре, ми помогнаха много в моята лична борба с тези мои лични вкоренености. А сега можете спокойно да отпуснете слюнчените си жлези насреща ми – облякох си дъждобран.", "date": "2019.09.28", "title": "На борба за изкореняване на предразсъдъците!"}
{"url": "https://offnews.bg/kultura/metalika-otlagat-kontcerti-dzhejms-hetfijld-pak-v-klinika-za-zavisimo-712089.html", "text": "Легендите на хеви-метъла от Metallica обявиха, че отлагат предстоящите концерти от световното си турне в Австралия и Нова Зеландия. Причината е, че вокалистът Джеймс Хетфийлд отива в рехабилитационен център за лечение на зависимости. Ларс Улрих, Кърк Хамет и Робърт Трухильо публикуваха съобщение в Twitter, в което обясняват защо се налага да се отменят 8 концерта.\"Искрено съжаляваме да информираме феновете и приятелите си, че трябва да отложим предстоящото турне в Австралия и Нова Зеландия\". Както повечето от вас вероятно знаят, нашият брат Джеймс се бори със зависимостта в продължение на много години. Сега, за съжаление, се налага да се върне в програма за лечение, за да се възстанови отново\", пише в посланието на Metallica.", "date": "2019.09.28", "title": "Металика отлагат концерти, Джеймс Хетфийлд пак в клиника за зависимости"}
{"url": "https://offnews.bg/politika/printcesata-na-jordania-pristiga-u-nas-angelkova-shte-vodi-dana-firas-712086.html", "text": "Нейно кралско височество Дана Фирас, принцеса на Йордания, ще бъде на работно посещение у нас идната седмица по покана на министъра на туризма Николина Ангелкова. Нейно кралско височество е посланик на добра воля на ЮНЕСКО и председател на „Петра Нешанъл Тръст“, най-старата национална неправителствена организация в областта на опазването и съхраняването на наследството на Йордания. Миналата година тя стана първата жена и представител на Йордания, получила лична награда „Арабско наследство“.Принцесата на Йордания ще проведе и тематичен мастърклас пред посланици и членове на дипломатически мисии у нас, представители на туристическия бизнес, местната власт, академичната общност и неправителствени организации от сектора. По време на визитата София ще бъде домакин на международен форум, насочен към развитието на културния туризъм. Очаква се той да бъде открит от Нейно кралско височество и министър Ангелкова в понеделник (30 септември). Събитието се организира съвместно със Съвета на Европа. Работната програма предвижда тематични кръгли маси, на които експертите ще дискутират разработването на конкретни дестинации за насърчаване на културния туризъм.В програмата на принцеса Фирас са предвидени визити на емблематични туристически забележителности у нас. Във вторник тя и българският министър на туризма ще посетят Рилския манастир.Това ще е второто посещение на Нейно кралско височество в България по покана на българския министър на туризма. През 2016 г. председателят на „Петра Нешанъл Тръст“ участва в откриването на първия Конгрес на световните цивилизации и древния туризъм под егидата на Световната организация по туризъм (СОТ).", "date": "2019.09.28", "title": "Принцесата на Йордания пристига у нас, Ангелкова ще води Дана Фирас в Рилския манастир"}
{"url": "https://offnews.bg/bojni/varna-s-nova-boksova-zala-ministar-kralev-rezna-lentata-712099.html", "text": "Министърът на младежта и спорта Красен Кралев, Иван Портних и олимпийският шампион по бокс Ивайло Маринов откриха боксов салон в Двореца на културата и спорта във Варна.Това е една от най-модерните зали за бокс в България на площ от 600 кв.метра, съобщиха от пресцентъра на министерството.По време на откриването се проведе и детски турнир “Децата и боксът“ по проект на ММС, организиран от боксов клуб “Варна”.“Боксът е един от спортовете, които изключително много обичам. Това тук беше едно порутено необитаемо мазе. Искам да благодаря на директора на Двореца на културата и спорта Минко Христов, с който заедно направихме този проект. Успяхме да превърнем това мазе в една от най-модерните боксови зали в България. Много съм щастлив, че Варна има такъв обект”, каза министър Кралев.Залата е отворена за всички боксови клубове във Варна.“Това е един прекрасен спорт, който може да помогне много за изграждането на здраво поколение, на здрави, дисциплинирани хора и достойни бойци”, допълни Кралев.Добрите условия за тренировка в новия спортен обект ще спомогнат за привличането на подрастващи да се включат активно в провежданите занятия и спортни турнири. Целта е боксът да бъде достъпен за всички желаещи да спортуват и да им помогне да намерят своята спортна реализация.На събитието присъстваха още Кристиан Димитров - директор на Дирекция „Спорт“ към община Варна, Мартин Байчев - председател на постоянна комисия „Младежки дейности и спорт“, Минко Христов - изпълнителен директор на ДКС-Варна, д-р Христо Кьосев – управител на Медицински Център за Рехабилитация и Спортна Медицина - Варна, Димитър Киряков - президент на боксов клуб “Варна”, Галин Паунов - треньор на клуба.", "date": "2019.09.28", "title": "Варна с нова боксова зала, министър Кралев резна лентата"}
{"url": "https://offnews.bg/politika/poslanikat-na-shvejtcaria-kritichnite-glasove-v-balgaria-triabva-da-s-712095.html", "text": "В България е необходима аналитична и разследваща журналистика, заяви в интервю за „Хоризонт“ посланикът на Швейцария у нас Мюриел Берсе Коен. Според нея това е изключително важно, особено в среда, когато всички трябва да се преборим с фалшивите новини.Коен отказа да коментира ситуацията в БНР с аргумента, че не я познава добре и не би могла да направи обективна оценка без да е запозната с детайлите. И все пак  тя определя демокрацията у нас като „млада“ и вижда неравенството като един от основните проблеми в страната ни, както и липсата на квалифицирана работна ръка. Българо - швейцарското сътрудничество може да се надгради най-вече в сферата на високите технологии и иновациите, където и двете държави са много силни, допълва Мюриел Берсе Коен, която през седмицата откри изложбата „Иновации за здраве“ пред НДК в столицата.Именно с темата за дигитализацията в здравеопазването започва разговорът.„Тя (дигитализацията – б.р.) предлага много големи възможности, защото ще имаме шанс за наистина персонализирано лечение. Ако аз или човек, който обичам, е болният, аз бих искала най-доброто лечение. Сега се радваме на революционни възможности благодарение на дигитализацията, която навлиза в медицината.В същото време това повдига много въпроси. Част от тях са етични, но може би сред най-важните е кой има достъп до информацията за моето здраве. Къде се пази тази информация? Кой има достъп до нея? Аз имам право да взема решение за всичко това“, казва Коен.-Има ли общи проекти в сферата между български и швейцарски учени?-Знаете, че ние имаме една много голяма програма - Българо-швейцарската програма за сътрудничество. Всъщност, нашето сътрудничество е от десетилетия, но конкретно тази програма е с десетгодишен срок и приключва тази година. Като част от нея ние подкрепяме българските изследователи - те могат да прекарат няколко години в Швейцария и да работят по своите проучвания. Помагаме им и с конкретни образователни програми.-Преди да поговорим за останалите детайли от програмата, бих искала да попитам дали очаквате тя да бъде продължена и след края на годината?-Лично аз като посланик на Швейцария в България много се надявам това да се случи. Правителството вече предложи на парламента нова програма, но вече е работа на депутатите да решат. Знаете, че през октомври има парламентарни избори в Швейцария и мисля, че ще трябва да изчакаме след тях, за да чуем решението по този въпрос.Въпреки това искам да отбележа, че хората в Швейцария са напълно убедени, че развитието на държавата е пряко свързано с това на останалите страни. България е близка до Швейцария държава и затова швейцарците са съгласни да споделят част от техните данъци, за да допринесат за развитието на България.-Може би най-големият успех на програмата е проектът за дуално образование. Вие как оценявате резултатите?-Когато пристигнах тук преди година, първото нещо, за което всички започнаха да ми говорят - на официално и неофициално ниво, беше именно колко е добър проектът за дуално образование. Започнах да посещавам училища и предприятия и наистина установих, че този проект дава резултат. Това е най-важното, а не как аз го оценявам.Голяма част от учениците и чираците по тази програма остават в предприятията, където е бил стажът им, след края на програмата. Това означава, че те успяват да се сработят в компаниите, където придобиват знания и умения.-Също част от програмата е проект за интеграция на ромите. Това също е сред образователните инициативи, нали така?-България се нуждае много от квалифицирани кадри. Ето защо предизвикателството е да се обучат добре всички български граждани. Затова ние обърнахме специално внимание на достъпа до образование преди училище. В случая говоря за детските градини. От опита си в Швейцария знаем, че когато има малки деца, които не говорят основния език и директно бъдат изпратени на училище, изобщо не е лесно за тях да усвоят новите знания и умения и в същото време да учат език, който всички останали говорят.Ето защо ние избрахме интегриран подход и създадохме програма, с която не само децата имат достъп до детски градини, но те и семействата им имат достъп до здравни грижи. Именно там може да поговорим и за семейното планиране. Идеята е не просто децата да се изпратят на училище, а цялото семейство да получава медицински грижи, за да се чувства добре.-Какво липсва на България, за да бъде по-добро място за живеене и инвестиции?-Ако погледнете класацията за конкурентоспособност, правена от Световния икономически форум, България е на 51-во място от 140 държави. Най-добрите оценки получавате в сферата на иновациите, дигиталните и комуникационните технологии. Това са сектори, които се развиват много бързо в цял свят и е добре, че България се представя много успешно в тях.Разбира се, има и предизвикателства - всички компании търсят предвидимост и сигурност, включително правна. Върховенството на закона е много важно. Също така все по-голямо внимание се обръща на околната среда, където се правят инвестициите, защото всички ставаме свидетели на климатичните промени и това е огромен проблем.-Много предприемачи са се оплаквали от липса на върховенство на закона и корупцията в България и посочват тези проблеми като причина или да не инвестират у нас, или да изтеглят инвестицията си.-Това е проблем навсякъде, а не само в България. Вярно е обаче, че това е едно от предизвикателствата пред България. Все още има много какво да се направи, за да се ограничат тези явления. Ние наблюдаваме развитието по този въпрос и оценяваме това, което вече е направено. Въпреки това предизвикателството не е преодоляно и има още много какво да бъде направено.-Когато говорим за върховенство на закона, много експерти дори отбелязват, че демокрацията в България е застрашена. Вие споделяте ли подобно опасение?-Никой не трябва да бъде над закона. Това обаче е и въпрос на доверието на гражданите към институциите. Това е процес, демокрацията е процес. Напълно разбирам защо българските граждани гледат много внимателно какво се случва и как действат институциите.Критичните гласове са част от здравата демокрация. Ние трябва да ги чуем, независимо, че може и да не сме съгласни с тях. Не бива обаче да уронваме тяхната репутация с цел да заглушим или поставим под въпрос правдоподобността на това, което казват.-Какво мислите за медийната среда в България?Забелязах, че има много медии. Аз дори се учудвам колко голям брой медии откривам, откакто съм тук. Те са с различно качество, разбира се. Мисля, че в България е много важно да има добра аналитична и разследваща журналистика. Това трябва да е част от медийната среда. Само по този начин гражданите ще могат да се радват правата, които им дава функциониращата демокрация.", "date": "2019.09.28", "title": "Посланикът на Швейцария: Критичните гласове в България трябва да се чуват"}
{"url": "https://offnews.bg/politika/chetvorno-zavarzan-vazel-no-dps-shte-kazhe-koj-da-e-kmet-na-haskovo-711934.html", "text": "11 претенденти без ярко изразен фаворит ще се борят за кметското място в Хасково на 27 октомври. Състезанието в момента изглежда като сложен ребус, който за пореден път ще бъде решен от избирателите на ДПС и, не е никаква тайна - от купените гласове.В града има доста масово недоволството от работата на сегашния кмет Добри Беливанов, който бе избран от ГЕРБ, но в средата на мандата партията отегли политическото си доверие от него. Той влезе в открит конфликт с местния герберски тартор Делян Добрев и бе заподозрян от хората на Бойко Борисов, че стои в основата на разкритията, станали известни като Кумгейт.Сега Беливанов отново се кандидатира за градоначалник, но като издигнат от Съюза на свободните демократи, партията на бившия кмет на София и бивш служебен премиер Стефан Софиянски.В местната политическа традиция прескачането от партия в партия не е някаква новост. Така например бившият кмет Георги Иванов, които си имаше проблеми с правосъдието, бе избиран на поста веднъж като подкрепен от СДС, после от БДС Радикали на Евгени Бакъджиев, а след това и на БСП.Големият липсващИма или няма шансовете Беливанов да се намеси сериозно в надпреварата за кметското място в момента е доста трудно да се прецени, въпреки по-скоро неуспешния му мандат. Причината за това е липсващият кандидат кмет - този на ДПС. А избирателите на партията на Мустафа Карадайъ в града са 15-17%. Поведението им на практика ще реши както изхода на първия тур, така и на сигурния балотаж в Хасково. Ако ДПС даде рамо на Беливанов (б. ред. - нещо, което не е обявявано, но за което се говори в града), то това ще му гарантира поне участие на балотаж. А на него резултатът ще е напълно неясен.Мнозина обаче свързват участието на Беливанов с по-скромната задача да отцепи част от гласовете на избирателите на ГЕРБ, чийто официален кандидат е сегашният областен управител Станислав Дечев.Подобно раздвояване определено е в интерес на номинирания от БСП Коста Стоев, шеф на банков клон в областния град, но сметките на Столетницата трудно ще излязат. На първия тур на последните местни избори в Хасково кандидатът на ГЕРБ Беливанов получи 20 430 гласа, докато номинираният от БСП Божидар Драганов получи срамните 1862 бюлетини и остана на четвърто място. Сега ситуацията е доста по-различна, но дори и кандидатът на левицата да успее да се промъкне на балотаж, без сериозна външна подкрепа няма как да го спечели.За новия кандидат на ГЕРБ Станислав Гечев, който не е нито популярна, нито харизматична личност в Хасково, учестието на балотаж е сигурно, но не е ясно дали срещу него ще се изправи разжалваният гербер Беливанов или бесепарят Коста Стоев.Дебне ли скрит фаворит от засада?Освен изброените трима кандидат-кметове, може би в битката за Хасково има и друг претендент с реални шансове. Това е Христо Сариев, издигнат от Движение ЗАЕДНО за промяна. На практика това е личният кандидат на дългогодишния кмет на града Георги Иванов, за когото вече стана дума. Въпреки че той има осъдителна присъда за събарянето на затвора, който се оказа културна ценност, думата на бившия градоначалник тежи в Хасково, а освен това е врял и кипял във всевъзможни изборни хватки, а и \"махалата\" го обича. По време на кметуването му бе издигната статуята на Богородица, записана в книгата на рекордите Гинес, ремонтирани бяха улици в целия град, направени нови паркове и градинки. Разбира се, Иванов построи и имение, оценявано за 2,5 милиона лева на брега на язовир Клокотница. Какви точно са електорални шансове на кандидата му Сариев, който е бивш шеф на Булгартабак в Хасково и областен шеф на Фонд \"Земеделие\" в периода 2012-2014 г., е много трудно да се прецени. Мнозина в областния център обаче твърдят, че изненадата ще дойде от тази кандидатура.  Така изборите в южния областен град са уравнение, чието решение зависи от ДПС и, разбира се, от покупко-продажбата на гласове.Ето и всички кандидати за кметове на Хасково с номерата им в бюлетината:6. Веселин Дочев Белевски – ПП Глас Народен21. Добри Василев Беливанов – ПП Съюз на свободните демократи, 34. Ростислава Захариева Жекова – ПП ВМРО – БНД43. Станислав Насков Дечев – ПП ГЕРБ47. Веселин Димитров Илчев – Християндемократическа партия на България52. Румен Боянов Райчев – ПП ДОСТ56. Коста Петков Стоев – БСП ЗА БЪЛГАРИЯ58. Христо Георгиев Сариев – Движение ЗАЕДНО за промяна66. Драгомир Славчев Андонов – „ДЕМОКРАТИЧНА БЪЛГАРИЯ – ОБЕДИНЕНИЕ“67. Петър Димитров Дялков – инициативен комитет42. Добрин Росенов Башайков, партия на ЗЕЛЕНИТЕ", "date": "2019.09.28", "title": "Четворно завързан възел, но ДПС ще каже кой да е кмет на Хасково"}
{"url": "https://offnews.bg/obshtestvo/skorostno-izkachvane-na-ndk-i-polet-s-balon-na-evropejskata-vecher-na-712071.html", "text": "София ще отбележи Европейската вечер на спорта днес от 16 до 20 часа. \"НДК 360 - Европейска вечер на спорта\" има за цел да покаже възможностите за спорт в столицата. Скоростното изкачване на Националния дворец на културата ще бъда една от спортните дейности през деня.Събитието ще предложи още фасадно изкачване, спортно ориентиране, издигане с топловъздушен балон, демонстрации, игри и викторини.Регистрацията може да се направи на място час преди старта на спортната програма. И тази година събитието ще подпомогне благотворителната кампания \"Витоша – достъпна за всички\" за изграждане на алеи и спортни площадки в планината за хора с физически увреждания.Програма \"НДК 360 - Европейска нощ на спорта\" :15.45 ч. - откриване на спортния празник16.00 ч. - масов старт на беговото изкачване на НДК16.45 ч. - начало на спортното ориентиране17.00 ч. - старт на фасадно изкачване18.00 ч. - издигане с топловъздушен балон18.00 ч. - награждаване20.00 ч. - закриване на събитието", "date": "2019.09.28", "title": "Скоростно изкачване на НДК и полет с балон на Европейската вечер на спорта"}
{"url": "https://offnews.bg/sviat/pompeo-tragva-na-obikolka-iz-balkanite-zaradi-ruskoto-vlianie-712098.html", "text": "В началото на октомври държавният секретар на САЩ Майк Помпео се отправя на европейска обиколка, се посочва в изявление, разпространено от външно-политическото ведомство.Първата му визита е на 1 октомври в Италия. Там той ще се срещне с президента Серджо Матарелла, премиера Джузепе Конте и външния министър Луиджи Ди Майо. Помпео ще посети Абруцо, откъдето са емигрирали предците му.На следващия ден той ще произнесе реч във Ватикана на симпозиума, организиран съвместно от САЩ и редица религиозни организации. Държавният секретар ще има и частна аудиенция при римския Папа Франциск.След това той ще отпътува за Черна гора и ще се срещне с президента Мило Джуканович, премиера Душко Маркович и външния министър Срджан Дарманович.Оттам Помпео ще се отправи в Северна Македония за преговори с президента Стево Пендаровски и премиера Зоран Заев. А после ще замине за Атина за среща с гръцкия премиер Кириакос Мицотакис, външния министър Никос Дендиас и министъра на отбраната Николаос Панайотопулос.Агенция Интерфакс цитира неназован високопоставен служител на Държавния департамент, посочен в публикувана от ведомството стенограма на брифинг, според когото по време на обиколката си Помпео ще опита да положи усилия, насочени към борбата с влиянието на Русия върху тези държави.„Ние видяхме признаците на злонамереното влияние на Русия в тези страни“, казва въпросният представител на Държавния департамент.Визитите на Помпео съвпадат с разразилия се американо-украински скандал, в който се забъркаха президентите Доналд Тръмп и Володимир Зеленски. Три комисии от Камарата на представителите в Конгреса на САЩ отправиха искане към Помпео с настояването той да предостави всички документи за контактите с правителството на Украйна, съобщава днес Би Би Си.Освен това, комисиите по външната политика, по разузнаването и по надзора искат изслушване на още 5 служители на Държавния департамент. Сред тях са бившият посланик в Украйна Мери Йованович и специалният представител на ведомството по въпросите на Украйна Курт Волкер. Последният подаде оставка от поста.Комисиите прилагат тази процедура, след като администрацията на Тръмп отказа да предостави документите и информацията за контактите си с представителите на Украйна, и за телефонния разговор на двамата президенти.", "date": "2019.09.28", "title": "Помпео тръгва на обиколка из Балканите заради руското влияние"}
{"url": "https://offnews.bg/sviat/kosovo-e-kategorichno-protiv-srabskata-ideia-za-balkanski-shengen-712100.html", "text": "Косово се обявява категорично против идеята на Сърбия за „балкански Шенген“.Бившият главен преговарящ със Сърбия Едита Тахири заяви пред местната телевизия „Ора нюз“, че предложението на Белград трябва да се разглежда като неоюгославска тенденция, която ще навреди на Балканите и цяла Европа.Тя смята, че Балканите не се интересуват и не трябва да се интересуват от обединение и отваряне на границите помежду си, а към Европейския съюз.„Тази идея не е нова. Това е неоюгославска тенденция и с нея не трябва да се прибързва. И Албания не трябва да бърза с нея, доколкото съм чула вече е предприела някакви стъпки. С този въпрос ЕС иска да си купи индулгенция, защото е изоставил Западните Балкани и не е бил в състояние да ги присъедини. Балканският Шенген ще бъде стратегическа грешка, която ще има последици както за Балканите, така и за Европа“, каза Тахири.Сръбският президент Александър Вучич по време на срещата си с премиерите на Македония и Албания Зоран Заев и Еди Рама обсъди „отстраняването на пречките пред бизнеса и свободното движение на хора, стоки и услуги на Балканите“.В действителност Сърбия под маската на икономическо сътрудничество се опитва да възстанови позициите си в региона като хегемон, които бяха загубени в резултат на кървавите войни в бивша Югославия през 90-те години на миналия век.От 2017 г. Сърбия води настъпателна външна политика на Балканите. За това свидетелстват многобройните изказвания на президента Александър Вучич и неговия външен министър Ивица Дачич, близък съратник на покойния диктатор Слободан Милошевич. Първоначално Белград искаше да лансира идеята за митнически съюз и общ пазар в рамките на бивша Югославия. Също така Сърбия, която не е член на Европейския съюз и има големи проблеми да изпълни условията за едно подобно членство, си позволява да дава обещания как ще помогне за европейската перспектива на Македония и Албания.Осъществяването на идеята за Балкански Шенген фактически ще възстанови икономически Югославия, по-точно Сърбия, ще закрепи нейната доминация в Западните Балкани. Това на свой ред ще даде сили на Белград да продължи с арогантното си поведение към своите близки съседи, от които е откъснала територия и население по време на големите войни от първата половина на ХХ век. Реализацията на сръбската идея е опасна за всички балкански и европейски държави, защото иска да възроди една мини Югославска империя, този път на икономическа основа, която беше отречена от историята и загина, причинявайки мъка и страдание на милиони хора на нашия полуостров. ", "date": "2019.09.28", "title": "Косово е категорично против сръбската идея за Балкански Шенген"}
{"url": "https://offnews.bg/obshtestvo/sboguvame-se-s-liubomir-levchev-poklonenieto-e-v-natcionalnata-biblio-712070.html", "text": "Днес се сбогуваме с Любомир Левчев. Поклонението е от 10.00 ч. в Националната библиотека „Свети Свети Кирил и Методий”.Поетът почина на 25 септември на 84-годишна възраст. Той е автор на над 30 стихосбирки, три романа и сценарии за филми.Книгите му са преведени в 36 държави. Носител е на десетки международни литературни награди, сред тях Златен медал за поезия на Френската академия, световната награда за мистична поезия и голямата награда на института \"Александър Пушкин\".Любомир Левчев е носител на орден Стара планина и на званието Рицар на поезията.", "date": "2019.09.28", "title": "Сбогуваме се с Любомир Левчев, поклонението е в Националната библиотека"}
{"url": "https://offnews.bg/medii/koi-sa-naj-prozrachnite-i-naj-potajnite-institutcii-v-balgaria-pdi-vr-712063.html", "text": "Програма \"Достъп до информация\" ще връчи за 17-и път годишните си награди за принос в областта на свободата на информацията. Така ПДИ отбелязва 28 септември - Международният ден на правото да знам.Тази година 33 номинирани се състезават в шест категории – четири награди „Златен ключ\" и две антинагради – „Катинар\" и „Вързан ключ\". (Може да ги видите .) Отличените ще станат ясни днес на церемония в Литературен клуб \"Перото\".Целта на наградите е да окуражат активни граждани, журналисти и неправителствени организации да упражняват правото си на достъп до информация; да се насърчават институциите да изпълняват задълженията си по Закона за достъп до обществена информация, да бъдат прозрачни и отчетни пред обществото, разясняват от ПДИ. Антинаградите пък показват най-затворените институции, които нарушават правото на достъп до информация.", "date": "2019.09.28", "title": "Кои са най-прозрачните и най-потайните институции в България? ПДИ връчва наградите и антинаградите си днес"}
{"url": "https://offnews.bg/temida/dzhok-polfrijman-imam-pasport-i-bilet-chakam-deportatcia-v-avstralia-712073.html", "text": "Джок Полфрийман вече има самолетен билет за Австралия, а пасаванът му е готов от понеделник. Осъденият за убийството на българина Андрей Монов австралиец не прави планове за бъдещето си, докато се намира у нас. В момента той е центъра за бежанци в Бусманци. „Аз съм длъжен да напусна страната. Също е била наложена 5-годишна забрана да влизам в страната. Това в момента е малко абсурдно, защото съм държан в затвора в Бусманци с единствената причина, че съм тук да чакам за депортация”, обясни австралиецът по Нова тв. „От 2015 година досега съм работил в затвора, давал съм уроци по английски език на българи в затвора в Казичене. Бил съм в администрацията като секретар. Съдът споменава, че нямам един лош доклад, всеки годишен доклад е бил положителен 11 и половина години”, коментира Полфрийман предсрочното си освобождаване.Заместник-министърът на правосъдието Николай Проданов обяви преди дни, че през годините има данни, че Полфийман е правил опит за бягство. Според мен това трябва да е повод за дело за клевета. Аз нямам наказания за нещо подобно. Между другото опит за бягство е престъпление, аз защо нямам обвинителен акт? Защо нямам присъда за опит за бягство?”, попита в отговор Полфрийман.И допълни, че е получавал заплахи за живота си, но не се страхува. „Има много от крайни десни движения, които отправят смъртни закани срещу мен, срещу всички, които подкрепят моето освобождаване”, каза Полфрийман.Австралиецът е изплатил малка част от 400 000 лева обезщетение за семейството на убития Андрей Монов.„Досега съм дал затворническа заплата за между 4 и 5 години на госпожа Монова. Останала част просто трябва да плащам, както мога. Аз нямам пари”, каза Полфрийман.Върховният касационен съд ще решава на 23 октомври дали да се преразгледа делото за предсрочното освобождаване на Джок Полфрийман. ", "date": "2019.09.28", "title": "Джок Полфрийман: Имам паспорт и билет, чакам депортация в Австралия"}
{"url": "https://offnews.bg/nashite-avtori/drug-pat-razkaz-s-prodalzhenie-ot-zdravka-evtimova-712055.html", "text": "Колата, която спря пред бялата къща на Риж Димитър, събра погледите на всички живи същества в Старо село. Десетина изумени лица са подадоха от кафене „Соларис“. Млади момичета, които пушеха пред бара, изтърваха фасовете. Момчета, играещи футбол в училищния двор, зарязаха и топката и се вторачиха в автомобила. Той беше нещо грандиозно. Сребрист, величествени гуми. Всички - дори пенсионерките на преклонна възраст, пъплещи с половин хляб и кофичка преоценено кисело мляко в торбите – добре знаеха какво е МПС. Но това чудо не приличаше на кола – по-скоро на космическа совалка. Така грееше, че площадът лъсна в сребро. Въздухът свърши. Вятърът спря да духа. Бор и бряст пред кметството приближиха върхове един към друг, за да виждат по-добре. Номерът беше чуждоземен. Един десетокласник, който беше престанал да рита - не че блестеше толкоз по английски, но бе учил, за да поправи двойката, прочете: - USA. Значи цял океан място между тая кола тука в Старо и цеха в Америка, където бяха завъртели бурмите и електрониката й. Уау!Виж Риж Димитър с какви совалки бизнес върти. Уау! Министър ще стане. Казвам ти. Какъв министър, бе, Рижия ще ги сложи в джобчето си тях, всичките до един. Димитър Рижия беше купил полето на Старо село, ридовете на Стефанево и Владимире, нивите на Опалево и язовира в Дебели лаг. Рижия щеше да им покаже къде зимуват жабките. Беше платил за старите къщи по шепа стотинки на парче, бе помогнал десет махали да опустеят, експерт беше Рижия. Рижия си харесва момиче, сяда до него в „Соларис“ и девойчето знае какво да прави. Ако още не знае, някоя, дето го е правила, го обучава. Младите в долината - Старо село, Опалево, Владимире и отвъд - бяха запознати в детайли с предпочитанията на Риж Димитър. Само да седне на стол.. Казват, че напоследък сядал и до брадати. Но хората са злобни. Злословят.Димитър Рижия купи стария параклис и го направи частна църква - да му опрощават греховете с частен поп. Купи поликлиниката - да го лекува частен професор, купи минералния извор - да пие частна минерална вода. Ах, защо не се намери някой частен куршум за този човек?Димитър в оранжево яке, оранжев пуловер и коса с цвят пюре от моркови, се показа пред къщата си. Откакто замина онази Сияна, педагожката, гадната даскалица в математическата гимназия, Седни си, слаб! (знаела да пише само двойки, учениците искали да я стрелят и бесят, но не смеели зарази Риж Димитър) –откакто свирепата Сияна „Седни си. Слаб!“ си вдигна куфарчето и се изнесе от Старо, Риж Димитър започна да сяда на стол в ресторанти и кафенета. Купи бирария „Кренвирши”, придоби ресторанта „Глад и сладолед”, приватизира таверна „Хъшове” и я прекръсти на „Сияна”. Купи читалището и празната детска градина, реновира ги в игрален дом за чудо и приказ. Купи тухларната. Купи небето над Старо. Купи гората. Купи пропастта. Очевидно беше купил и тази автомобил изтребител. Уау!От колата слезе една слаба дама с ослепително бяла кожа, ослепително кестенява коса, ослепителни обувки с токове небостъргачи. - Здравей, Митенце – поздрави го благородницата. - Гано – отвърна Рижия. - Наричай ме Женевиев – подчерта дамата, усмихната лъчезарно. – Пратих ти имейл. - Гано, къде е дъщеря ти Сияна? – попита Риж Димитър толкова високо, така отсечено, че бе цяло чудо как главата на Женевиев не се търкулна на земята. – Не че ме интересува твоята... Добре. Гано, върни ми златото, което дъщеря ти отмъкна от мене. - Тя е получила благородния метал от теб срещу усилия, които е положила. - Такива усилия полагат гимназистки доброволки. - Не забравяй, че Сияна е математически гений, Митьо– напомни жената с още по-светла усмивка, разкриваща зъбите й - кътниците, кучешките, резците – импланти, монтирани от Професор Георгиев, но едва ли тук, в тази задръстена провинция, някой бе чувал каквото и да било за златните ръце – и за дълбоките хонорари - на професора. - Млък! – отсече Рижия и плю точно до единия от токовете небостъргачи, ала това въобще не помрачи ослепителното настроение на гостенката. Устата на тази жена беше безкрайна.- Помниш ли онзи стих? – попита меко тя. – „А на гръд отляво луна кадифяна...И венче над луна откога остана?“ Помниш ли, Рижко, моя първи урок по литература за теб? На колко беше тогава, седемнадесет? Имаше желание да се самоубиеш, момчето ми, когато се омъжих за един достоен господин в София. - Рижия се усмихна на свой ред. И неговите зъби бяха импланти; беше убедил „с добро“ един доктор зъбар, Йорданчев, от Кюстендил да му ги извади и да му набоде цяла уста зъби, затова сега усмивката му беше красива. - Помниш ли кой поет е написал онова за венчето над кадифяната луна? - Заряза ме. Покри се в София. Аз запалих учебника по литература. Откраднах заплатата на майка ми. Купих десет учебници по литература. Знаеш ли какво направих на Яворов? Изразях му физиономията. Избодох му очите и залепих снимката му на всички прозорци в техникума. А харесвах Яворов. Прибрах се у нас. Майка ми беше тъпа. Видяла, че хората купуват книги. Дигнала крак и на нея да заковат златна подкова – и тя купила книги. Тогава, Гано, й показах къде зимуват телетата. Всички книги до една събрах. Запалих ги страница по страница. Горих ги мръсно. Бавно. Заклех се – нито ред повече няма да прочета. Нито един. Баща ми - знаеш го какъв идиот и пияница е той. Като се накъркаше, нямаше пари за още ракия и не можеше да бие никого. Крещи. Та баща ми четеше една книга. Оная, на Захари, за въстанията. Не й помня заглавието. Дебела като кон книга. Като нямаше достатъчно пиячка, баща ми четеше оня Захари. Обаче, Гано, аз му изгорих Захари. - Не е голяма загуба, Митенеце – жената се усмихваше истински, доста по-щастливо от преди. – За друго става въпрос, любимото ми сладко момче. - Баща ми ме удари с кол тогава. С кол от цимент – строши ми глезена. Ако ме беше уцелил по главата.... виж вика, глист такъв, какви герои сме имали, вика. Какви предатели сме имали и какви сме сега. Тиня сме. Ти си тиня, щом тая книга ми изгори. Ако те бях намерил тогава, Гано, щях да ти извадя очите. Щях! - О! Вулкан от страст. Плам! Но аз съм пристигнала при тебе за друго. Идвам за една верижка от злато с надпис „AMOR VINCIT OMNIA”. - Какво? - Плюс един пръстен с печат на император Октивиан. Моята дъщеря Сияна е забравила да го вземе, скъпото ми момче, а ти си прост и не би могъл да оцениш стойността на подобно изящно бижу. Риж Димитър се разтрепера в оранжевото си яке. Посегна да удари жената но... - Футуристичният автомобил пред къщата ти е мой, момчето ми – струва колкото три Октивина и 124 бройки „AMOR VINCIT OMNIA“ – обясни дамата. Лъчезарната й усмивка се покатери като котка още по-нагоре, почти веждите. – Тоест на верижката пише „Любовта побеждава всичко“ . Та на тема любов, на седемнайсет ти достигаше 2.80 по шестобалната система. Не се учудвам, че сядаш край някакви уплашени до смърт селски девойчета. За повече си неадекватен. Риж Димитър беше купчина шума от мамули, на която някой е драснал клечката по непредпазливост. Гореше. Пращеше. Съскаше. - Но не само това е причината дъщеря ми Сияна - как да се изразя, за да разбереш? Ти си със забавени мозъчни функции - за да не кажа всестранно ограничен. Сияна си е тръгнала от тебе, след като си й написал: - „ОБИЧАМ ТЕ ШТАСЛИФТ СЪМ.“ - Ти, мръсна... кална… - В този миг - единствено в романите на най-немощните писатели плува фразата „в този миг” – но ти не четеш и на твоя умствен фон най-неграмотният писател би бил Леонардо да Винчи. Чувал ли си за Леонардо да Винчи, моя любов? Не си, вярвам ти. В този миг погледни, любов моя, кой слиза от колата ми. От автомобила с вид на самолетоносач се появи една по-млада жена. Беше висока, стройна както гимназистките, сервитьорките, продавачките – до които Риж Димитър разполагаше на стол в оранжевите си джинси. Когато бе прекалено уморен, ги отпъждаше с ръка, но те не посмяваха да се отдалечат – не бяха сигурни дали оттеглянето им не се счита за самоотлъчка.Слязлата от автомобила госпожа беше облечена в безупречен костюм – дали ARMANI, Burberry, или Ralf Lauren - но дори в менте от битака да се беше издокарала, Риж Димитър нямаше да забележи дрехата.  - Сияна! – задави се той. - Моля те сега, Митьо, заведи я да си прибере Октивиан и онази любов, която побеждава всичко. Виж ми окото как побеждава! Не прави кисел фасон, Митенце, все пак аз бях първата, която те въведе във вселената на литературните кадифени луни. Имаше прекрасни възприятия за поезия – о, ти си тъп и не знаеш нито какво означава „възприятия”, нито „поезия“.Жената в костюма, който всъщност беше Burberry, прелетя край Риж Димитър като бриз. Не се обърна към него. Не го погледна. Не трепна – просто крачеше напред. Познаваше терена, придвижваше се с леки, изчислени с точност до шестия знак след десетичната запетая стъпки, като че на света никога не се беше раждал Риж Димитър. Като че на планетата никога не бе имало Старо село и луна; тя бе излязла просто да вземе малко чист въздух. -У-у!-И-Е! - лицето на Рижия стана кърваво точно колкото косата му. – Ур-Ух-п-рр – изрева той, размаха ръце, сграбчи рамото на Burberry, дръпна го диво. Точно тогава от колата изтребител слезе един висок господин. Той наподобяваше водорасло, продължително време нараствало единствено на височина. Сигурно беше облечен в главозамайващо сако Ermenegildo Zegna, дори Zoot, но тоя и в злато да бе обкован и върху задните му части да бе инкрустиран диамант, пак щеше да прилича на стрък есенен лук.Риж Димитър го зърна. Зърна го и ръцете му светкавично паднаха под коленете. Риж Димитър прекара пръсти вместо гребен през рижите си къдрици. Задави се. Закашля. - Добър ден.... моля .. добро утро… ако моля… Заповядайте – изригна на пресекулки лавата звуци от гърлото му. – Моля… защото… Ви!  Океанският екземпляр, дълбоководният, въобще не регистрира съществуването му. Не се обърна към рижото присъствие, не го забеляза. Забърза с дълги като траверси крачки след жената, която може би не бе в състояние да се съревновава по прелест с ученичките и продавач-консултантките от тоя край, отлично подготвени за действие в зависимост от това кой сяда до тях. Водораслото сигурно бе изгубило при някаква зловеща злополука няколко от крайниците си и в настоящия момент му бяха останали само два крака и две ръце.  - Сияна – прошепна задавено то. – Сияна! - Моля… Чакайте... минутка... половин .... десет секунди... моля, моля, моля – изрекоха оранжевите джинси, оранжевото яке и косата, която се бе сварила до състояние на оранжево пюре. Риж Димитър изхвърча по пътеката, заобиколи жената с Armani, Burberry, а може би Chanel на гърба, изфуча по стълбите – пухтеше като фолксваген поло на 27 години, едва запалило и заслужаващо да го залееш с бензин и да му драснеш клечката. Изчезна в бялата къща, в която винаги беше пролет и точно след десет секунди долетя обратно с една кутия. Дали беше от слонова кост или от някаква друга кост – кой да ти каже в този забутан квартал, който дори и град не се наричаше, ами носеше грозното име Старо село. В кутията имаше нещо тежко, което дрънчеше. Дълбоководният хвърли поглед към звънтящите предмети, измъкна няколко в ръка – монети, които жълто лъщяха, както подобава на жълтици. Колиета, пръстени.- Нека си избере.... Сияна, избери си…моля. Моля! - Тя не е Сияна за тебе – каза океанският, без да отклонява поглед към Риж Димитър. - Извинете, ако… моля… обичате…извинете... моля – прошепна Риж Димитър, поклони се, челото му докосна за миг коляното на господина в костюм Ermenegildo Zegna, или може би дори Zoot. Ermenegildo Zegna или може би Zoot трепна и плю. Димитър се отдръпна. – Извинете...защото… моля – коляното в крачол Ermenegildo Zegna блъсна, по-точно ритна рижите глезени с умерена мощ. – Благодаря, благодаря, господин… Тенк ю... Господинът пое цялата кутия, която подрънкаше с десетина Октивиана и седем-осем AMOR VONCIT OMNIA, не отклони взор към оранжевата фугира, огънала се в осморка, забила чело на пътеката от розов мрамор – говореше се, че камъкът бил от Италия.- Сияна, това е за тебе – изрече с тихия си, мек като козе масло глас дълбоководният екземпляр. Жената, може би не чак толкова великолепна като тукашните гимназистки, взе кутията. Не я погледна, просто затвори капака й – върху него бяха изографисани някакви писмени знаци на арабски, иврит или може би староарамейски – прибра без трепет и бързане кутията в чантата си. Не беше особено голяма кутия, можеше да се побере къде ли не. - Довиждане, сър - прошепна по-тихо от козе масло Риж Димитър. – Всичко хубаво. Желая ви здраве... щастие... още здраве...щастие... успехи…обич…Крачолът, по точно подгъват върху крачола на Ermenegildo Zegna или дори на Zoot, подбутна рижата завита на малки свредели коса, стигаща до раменете на Риж Димитър. Може би свределите наистина бяха интелигентни, защото светкавично се сведоха към мрамора в горещ, розов поклон.В този миг (само треторазрядните писатели използват словосъчетанието „в този миг“) по-възрастната госпожа в костюм Chanel се приближи до Риж Димитър, стисна лицето му леките си, ухаещи отново на Chanel, но този път парфюм Chanel No 5, ръце, вдигна лицето му към себе си, но не го целуна.- Може би ние с теб отново ще направим откритие. Нямам предвид единствено луна кадифяна – изрече дамата, усмихната по-ярко от слънцето, лятото и загрятата като в йенска тенджера река. - Добре – прошепна Риж Димитър. Жената мощно разклати лицето му, без нито за миг да престане да се усмихва. Очевидно тя тренираше тенис на корт. Оранжеви бузи и оранжево гърло хълцаха и кашляха едновременно. Дали изпитваха болка? Възторг, възхищение? Никой не би могъл да отгатне. - Да, госпожо – отвърна Риж Димитър. Жената пусна лицето му на свобода. Той се наведе надолу, надолу, още по-надолу. - Казвам се Женевиев – напомни усмихнато дамата. – Не ми е приятно да ми задаваш повече въпроси за моята дъщеря. Мисли за мен. - Да, Женевиев – прошепна Риж Димитър. – Да, мила ... -Може би искаше да я целуне, но уханието на Chanel No 5, разнасящо се от ръцете й, а после самите й ръце го възпряха. - Друг път, младежо – изрече сияещата госпожа. – Имаме време.", "date": "2019.09.28", "title": "Друг път: Разказ с продължение от Здравка Евтимова"}
{"url": "https://offnews.bg/obshtestvo/katastrofa-zatvori-vremenno-patia-mezhdu-sofia-i-samokov-712074.html", "text": "Катастрофа затвори пътя между София и Самоков. Временно движението в района на местността \"Мечкта\" е ограничено поради пътно-транспортно произшествие, съобщиха от Агенция \"Пътна инфраструктура\".Въведен е обходен маршрут Самоков - Ярема - София.Шофьорите е необходимо да карат внимателно и със съобразена скорост, призовават от АПИ. ", "date": "2019.09.28", "title": "Катастрофа затвори временно пътя между София и Самоков"}
{"url": "https://offnews.bg/interviu/glavanakat-e-glavoch-glavochat-e-riba-712068.html", "text": "- Г-н Костов, след като СЕМ обяви, че Ви чака да подадете оставка, казахте, че не смятате да си ходите. Защо така?- Причините са няколко. Първо, така наречената редколегия, която беше в СЕМ, и като казвам т. нар. имам предвид това, че редколегията на Програма \"Хоризонт\" нито е провела заседание, нито е взела някакво решение, нито има правилник за работа. Така че тази редколегия не може да бъде изразител на мнението на целия \"Хоризонт\". Част от членовете на редколегията са били подменени, защото не са искали да участват в целия този фарс.- Вижте, думата фарс не е подходяща когато известни журналисти говорят за цензура в БНР!- Добре, нека да започнем от цензурата. Ако слушате Програма \"Хоризонт\", особено в последните дни след 13-и септември, основната тема в предаванията е отнетата свобода на словото. Всички мнения обаче са избирани така, че да представят някаква вътрешна радио борба срещу цензурата. Ако в радиото имаше някакъв натиск, принуда, цензура нито едно от тия мнения нямаше да излезе, нали така?- И какво, оказахте се опозиционер в медията, която трябва да управлявате!- Аз ще Ви дам друг пример, Вие преценявайте. Миналата седмица ръководството на радиото отива в медийната комисия в парламента, за да се обясни защо се стига до този дефицит, защо има дефицит, защо има неизгодни договори и т. н. И има разпореждане на ръководството на \"Хоризонт\" да не се отразява това събитие. Това нормално ли е от друга страна? - По чие разпореждане е това?- На г-жа Даниела Късовска.- Нали тя подаде оставка.- Даниела Късовска подаде оставка, която не е приета, защото проведе разговори и с Мартин Минков, който в момента наблюдава програмата. Там все пак трябва да оставят човек, който да работи.- Значи Вие сте тотално изолиран и гласът Ви не може да се чуе. Излиза, че не само че не сте цензор, Вас ви цензурират!- А за това, че не ни дадоха думата в медийната комисия... Да. Бях в едно предаване \"12+3\" и оттам нататък нямам нито една възможност да говоря. Нито СЕМ реши да ме изслуша след всичките твърдения, инсинуации и лъжи от т. нар. редколегия. Имаше организирана тристранна среща, от която редколегията се отказа.- Дайте да изясним кое са лъжи на редколегията. Лъжа ли са четирите обаждания до Вас да свалите от ефир Силвия Великова и да ѝ отнемете съдебния ресор?- Е, това е първата лъжа. Четирима човека никога не са ми се обаждали. Четирима човека с такова искане или някой човек с такова искане изобщо не ми се е обаждал. Тя нито е сваляна от ефир, нито е сваляна от съдебния ресор. - Журналистите от радиото разказват друго.- Отразява ли Силвия Великова съдебния ресор?- Силвия Великова го отразява, след като се стигна дотам .- Ма питам Ви отразява ли съдебния ресор Силвия Великова? Води ли предаване?- Сега да, но на петък, 13-о число не водеше.- Да, това е било в задълженията на тогавашния и. д. директор, който има право да подбира начина, по който да звучи програмата. Така, както преди две години Ивайло Савов и Даниела Късовска бяха назначени за директор и за шеф на репортерите, смениха абсолютно всички ресори на репортерите. И целият парламентарен екип беше пратен от г-жа Късовска да води \"Нощен Хоризонт\".- Добре, правилно ли Ви разбирам, че Вас абсолютно никой не Ви е натискал да свалите Силвия Великова от ефир?- Абсолютно правилно! Никой не ми е оказвал никакъв натиск.- И никой не Ви е заплашвал, че децата Ви ще гладуват?- Никой не ме е заплашвал такова нещо. На Вас не Ви ли прави впечатление, че ако двама души са в една стая, или трима-четирима и се води някакъв разговор, и когато после трябва да се възпроизведе този разговор, абсолютно еднакъв ли ще бъде, така, както са еднакви версиите на Великова и Савов.- ,  и  разказват едно и също нещо.- Така де, точно това казвам и аз - по един и същи начин.- Ами как да го разказват, различни версии за една и съща случка ли да имат?- Как пък няма една дума дето да е различна в разказите, не Ви ли прави впечатление.- Ами не. Различни думи използват, но говорят за едно и също нещо - за цензура, натиск, за ваше желание да се намесите върху редакционната политика.- Казвате го това? При положение, че две седмици ме плюят по \"Хоризонт\", ако имах желание и възможност да се меся в редакционната политика, щях ли да се намеся, или не?- Е, след този скандал и да искате, вече няма как да се намесите.- Най-малкото аз от двадесет и няколко години съм журналист и съм работил на много места, голяма част от тези години в радиото и ако реша, мога да си защитя името, нали така?- Добре, това някакъв заговор срещу Вас ли е?- Ами аз започвам да си мисля за саботаж така, както казва премиерът.- За саботаж!- Не Ви ли прави впечатление, че това става преди и по време на избори и точно по времето, когато ще влизат Сметната палата и АДФИ, за да проверяват защо радиото за първи път в историята си е в дефицит и да проверяват неизгодните договори на предишното ръководство.- Цитирате премиера Борисов за \"саботажа\", но той каза и нещо друго. Чувствате ли се като главанак?- Дефинирайте \"главанак\".- Сега ще потърся в тълковния речник, за да сме съвсем точни.- Ами аз търсих.- Търсихте ли?- Търсих, да, исках да видя.- И какво?- Дават като синоним главоч, а какво значи главоч?- Нещо като глупак.- Ами не, главочът е риба.- Добре, тогава да Ви попитам, чувствате ли се като риба?- Това е интересен въпрос. Щом не ми се дава думата нито от СЕМ, нито за участие в Програма \"Хоризонт\", значи да. - Да приемем, че сте прав и че всичко, което се случва в радиото е сценарий, въпреки че . Как ще ръководите национална медия при такова огромно недоверие към Вас от страна на журналистите и редакторите в \"Хоризонт\"?- Недоверие от колко хора - 5, 6, 10?- Не знам, колко са?- Аз това, което успях да видя, бяха 5-6 човека от програма \"Хоризонт\" на протеста. Има едни други 1200, които да кажем, че ми имат доверие.- Твърдите, че 1200 души в радиото Ви имат доверие и че само 5-6 души са срещу вас!- Виждам какво става. Само няколко човека от \"Хоризонт\" излязоха пред радиото. Искам да Ви кажа, че аз съм един от хората, не знам как ще Ви прозвучи, но ще се боря с всякакви сили да не бъде организиран контрапротест. Аз не искам разделение на хората, но няма да позволя една група хора да влияят на цялото радио.- Защо  в петък, 13 септември?- Аз не съм спирал \"Хоризонт\".- Кой спря \"Хоризонт\"?- Прокуратурата извършва проверка в момента, няма да коментирам, не защото нямам информация, а защото се провежда разследване. Но тук е важно друго, че подаването на сигнал от централна апаратна към НУРТС е прекъсвано неведнъж. Това в никакъв случай не е прецедент.- Вие осъзнавате ли изобщо в тия пет часа мълчание на \"Хоризонт\", ако в страната бе настъпило бедствие?- Само да уточня, че имаме още девет регионални радиостанции и още една национална програма.- Това е така, но хората слушат \"Хоризонт\". Това е радиото, на което имат доверие и което е лицето на БНР, никой не свързва радиото с другите ви програми.- Е там е голямата грешка, защото и в Радио \"България\", в \"Христо Ботев\" и регионалните радиостанции работят хора, които правят програма. - Твърдите, че върху Вас е нямало абсолютно никакъв натиск да махнете Силвия Великова.- Никакъв, да.- Тогава защо се поддадохте на натиска на премиера Борисов да я върнете като водещ?- Не говорим за натиск от страна на премиера. Аз с него не съм говорил. Ние не се познаваме, не сме говорили. В момента, в който обсъдихме с г-н Николай Кръстев, тогава и. д. директор на \"Хоризонт\", как по-добре ще звучи програмата, как ще се търси плурализма, как ще се търсят и други, различни мнения в ефира, след това проведохме още един анализ, виждайки напрежението и ситуацията, в която той не може да работи и да реализира своите професионални разбирания  и т. н. Това е уникален журналист, с много опит и ерудиция. И когато на този човек не му се дава възможност да работи, видяхме, че ще има сериозна съпротива. Но в никакъв случай не сме се отказали от провеждането на една реформа, която трябва да стане в радиото.- Вие познавате ли Велислава Кръстева? Тя е депутат от ДПС.- Познавам всички членове на медийната комисия в парламента. Това ми е в задълженията. Познавам и членовете на СЕМ. - Питам Ви, защото вече се появи версия, че тя е човекът, който Ви е оказвал натиск да махнете Силвия Великова и че това е свързано с избора на Гешев за главен прокурор.- Това е несериозно. Това са тези недоказани твърдения и лъжи, които се пускат. По същата логика, ако аз Ви кажа, че г-жа Великова ме видя в коридора преди един месец и ми каза, ако направиш еди какво си, ще ти върна събитията от 2001 г.! (б. ред. - тогава пак имаше голям протест на журналистите от националното радио). - Така ли е било?- Може да е било, може и да не е било.- Значи какво излезе, че още преди един месец сте били жертва на заплахи от страна на Силвия Великова.- Казвам го като моя теза, мое твърдение. Вярно ли е, или не е вярно? Така ли е, или не е така?- Аз пак не разбирам как Вие ще продължите да работите с колегите си. Срещу Вас има недоверие в \"Хоризонт\", а вече и недоверие в органа, който Ви сложи за шеф на БНР - Съвета за електронни медии. Искат Ви оставката. Как в тази ситуация ще продължите да работите?- Нормално и спокойно, както и до момента.- Извинявайте, но ситуацията в БНР не е нито нормална, нито спокойна.- Така ли, Вие кога бяхте в радиото?- На протеста в четвъртък бях, говорихме си с колеги от \"Хоризонт\".- Вътре влязохте ли да видите има ли напрежение, има ли доверие, или недоверие, питахте ли другите, които работят тук?- Значи хората имат доверие във Вас и искат да продължите да изпълнявате длъжността си?- Надявам се, да.- Последно, какво ще предприемете оттук насетне?- Започва си нормална работна седмица от понеделник. Имаме текущи неща, които трябва да свършим. На 30 септември е откриването на сезона на симфоничния оркестър на БНР, на 1 октомври идват Сметната палата и АДФИ. Продължаваме да си работим организирано за церемонията за будител на годината. Нормалните работни неща.", "date": "2019.09.28", "title": "Главанакът е главоч, главочът е риба"}
{"url": "https://offnews.bg/politika/reshenieto-na-tcik-za-ivancheva-tia-e-prava-oik-sofia-ia-e-sprialo-n-712075.html", "text": "Представителите на „Християндемократическа партия на България“, чрез която като независима се , са били в столичната ОИК навреме и  с подаването на документите. Това става ясно от решението на ЦИК, публикувано на страницата й, с което Иванчева трябва да бъде върната в надпреварата за столицата, Биляна Петрова в битката за \"Младост\", както и останалите кандидати на ХДПБ. \"Видно от приложения по преписката дневник за регистриране на посетители и писмо, подписано от председателя и секретаря на ОИК – Столична община, София-град с изх. № 412/27.09.2019 г., упълномощени представители на ПП „Християндемократическа партия на България“ – Татяна Димитрова Христова и Стефан Христов Сълков, са били допуснати в сградата, в която се помещава ОИК – Столична община, София-град и съответно в ОИК, съответно в 16:46 и 16:49 ч., т.е. преди изтичането на крайния срок за подаването на документите за регистрация. Видно от същите документи председателят и представляващ ПП „Християндемократическа партия на България“ Ирина Юлий Абаджиева-Репуц е допусната в сградата и в ОИК в 17:06 ч., се обяснява в решението на ЦИК. От текста става ясно още, че документите са приети и разгледани от членовете на ОИК – Диян Асенов, Георги Димитров и Христианна Василева. Посочените членове на ОИК при преглеждането на подадените документи са отразили в т. 6 „Забележки“ на входящия регистър само една констатирана нередовност, а именно списъкът на кандидатите на електронен носител не съответства на образеца от Решение № 120-МИ от 16.09.2019 г. на ОИК. Липсва отбелязване под формата на забележка или констатирана нередовност, че документите са получени след крайния срок за регистрация на кандидати. При така изяснената фактическа обстановка Централната избирателна комисия счита, че отказът за регистрация е незаконосъобразен, тъй като документите за регистрация на кандидата на ПП „Християндемократическата партия на България“ са депозирани в срок. Отделно от това следва да се има предвид, че прилагането на списък на кандидатите на електронен носител в структуриран вид на EXCEL има препоръчителен характер, поради което отказът да се регистрира кандидатът само на това основание е незаконосъобразен, оборват от ЦИК другият довод на ОИК да откаже регистрация на Иванчева. Така  ", "date": "2019.09.28", "title": "Решението на ЦИК за Иванчева: Тя е права, ОИК-София я е спряло незаконно за изборите"}
{"url": "https://offnews.bg/koloezdene/kris-frum-pred-zavrashtane-v-koloezdeneto-sled-kontuzia-712078.html", "text": "Четирикратният шампион в Тур дьо Франс, който претърпя зверски инцидент през юни, ще участва на Критериум де Сайтама следващия месец, съобщиха организатори на надпреварата.Британският колоездач счупи крак, бедро, ребра, гръбначни прешлени и лакът по време на Критериум до Дофине и не се очакваше завръщането му в тура до края на годината.Но състезателят на Тим Инеос се възстановява по-бързо от прогнозираното и ще се включи заедно със своя съотборник и шампион в тазгодишната колоездачна Обиколка на Франция Еган Бернал в състезанието в Япония, което ще се проведе на 27 октомври.“Наистина очаквам с нетърпение да се завърна на Критериум де Сайтама в Япония тази година. Това винаги е било състезание, в което участвам с удоволствие – особено заради японските фенове, които са страстни заради Тур дьо Франс и европейското колоездене. Ще се видим скоро!“, сподели британецът в социалните мрежи”.", "date": "2019.09.28", "title": "Крис Фрум пред завръщане в колоезденето след контузия"}
{"url": "https://offnews.bg/leka-atletika/svetovnoto-v-doha-prodalzhava-bez-balgarsko-uchastie-712080.html", "text": "Без българско участие ще премине вторият ден на Световното първенство по лека атлетика в Доха, Катар.В откриващия ден от надпреварата вчера Мирела Демирева преодоля квалификацията в скока на височина и се класира за финала в понеделник, докато Георги Цонов не успя да премине пресявките в тройния скок при мъжете.Днес започва сериите на 100 метра при жените, където най-добрата ни спринтьорка Ивет Лалова-Колио имаше право да участва, но тя реши да пропусне тази дисциплина, за да се концентрира върху по-силната си – 200 метра.При мъжете ще се проведат полуфиналите и финалът в най-атрактивната дисциплина – 100 метра.Във втория ден на Световното първенство ще бъдат раздадени общо шест комплекта медали – 100 метра мъже, дълъг скок мъже, 10 000 метра жени, хвърляне на чук жени и спортно ходене 50 километра мъже и жени.", "date": "2019.09.28", "title": "Световното в Доха продължава без българско участие"}
{"url": "https://offnews.bg/obshtestvo/mladost-na-protest-ne-iska-tcentar-po-narkomanii-do-detski-gradini-i-712077.html", "text": "В столичния „Младост\" излизат на протест срещу откриване на Център по наркомании в района им. Недоволните се събират на 1 октомври от 18,30 часа между бл. 18 и УМБАЛ „Св. Анна\", където се открива центърът, към който ще има и метадонова програма.За проблема алармира главният архитект на „Младост\" Стефан Стефанов на Фейсбук страницата си. „В нашия квартал ни настаняват Център по наркомании - между три детски градини, две училища и жилищните блокове. Той се позиционира в двора на УМБАЛ „Св. Анна\" между детските градини 117„Надежда\", 71„Щастие\" и 11„Мики Маус\", и 118СУ „Людмил Стоянов\" и Технологичното училище по електронни системи. Разстоянието между Центъра по наркомании и входа на 11 ДГ „Мики Маус\" е петдесетина метра! А дори всичко това не е най-страшното – всичко става абсолютно НА ТЪМНО. Тайно, без обществено обсъждане, докато хората са били в отпуск\", написа арх. Стефанов. Той прави уточнение, че съобщението не трябва да се бърка по никакъв начин с предизборната кампания и това, че е издигнат за независим кандидат за кмет на района: „Просто аз, както и стотиците разтревожени жители, съм родител, баща и смятам за възмутително, център по наркомании да бъде изтипосан насред жилищен квартал, на петдесетина метра от детска градина\", обясни Стефан Стефанов. Той посочва, че е успял да проучи как се е стигнало до тук, въпреки че „институциите не желаят много да говорят по темата\".„Заради неподновен договор между Министерство на здравеопазването и Столична община Националният център по наркомании и метадоновата програма през миналата година трябваше да напусне . Темата стана публична и се коментираше, че центърът се мести заради апетити около сградата, но здравният министър Кирил Ананиев обясни, че Столична община не иска да поднови договора заради недоволството на гражданите от \"Пиротска\". Само ще вметна, че вероятно всички сме гледали репортажите за градинките в района, засипани със спринцовки, гледка, която за съжаление съпътства местата с метадонови програми. След това хората от „Банишора\" излязоха на протест, защото според слух същият Център по наркомании щял да бъде преместен в квартала им. Забележете: според слух и е действано на тъмно. След протеста от Столична община казаха, че центърът няма да се мести там, но не уточниха къде. И в последните дни тръгна слух, който за съжаление се оказва истина, че Центърът се мести в „Младост\". Разтревожени родители звънят в районната община, където колегите по съответните ресори също не са уведомени от институциите за случващото се, други майки и бащи събират подписка, директори на детските градини свикват родителски срещи. И доколкото успях да разбера, всъщност центърът е преместен през август и тези дни започва да функционира\", пише арх. Стефан Стефанов и добавя: „за да не бъда разбран неправилно. Не искам да всявам излишна паника и хората с наркотична зависимост трябва да бъдат лекувани. Те са част от обществото. Но смятам за крайно неудачно това да се случва между блоковете и на метри от градините и училищата, където децата ни прекарват по-голяма част от времето си. И всичко това да става тайно!\". Целият текст на съобщението на арх. Стефанов може да прочетете . Жителите от квартала вече подписват и електронна , подкрепена вече от около 200 човека. ", "date": "2019.09.28", "title": "Младост на протест, не иска Център по наркомании до детски градини и училища"}
{"url": "https://offnews.bg/tenis/preizbraha-stefan-tcvetkov-v-borda-na-itf-712081.html", "text": "Стефан Цветков, президент на Българска федерация по тенис, беше избран за член на Борда на директорите на Международната тенис федерация. На Конгреса на Международната тенис федерация в Лисабон Цветков получи ново голямо признание и доверието на делегатите от цял свят за втори пореден мандат.Заедно с него в Борда на директорите са избрани още 13 души - Булат Утемуратов (Казахстан), Рене Стамбах (Швейцария), Катрина Адамс (САЩ), Мартин Кори (Великобритания), Улрих Клаус (Германия), Нао Каватей (Япония), Бернард Гуидичели (Франция), Салма Гуизани (Тунис), Камило Морейра (Парагвай), Карлос Браво (Коста Рика), Джак Греъм (Канада), Анил Хана (Индия) и Алексей Селиваненко (Русия).Още 15 кандидати водеха оспорвана битка за влизане в Борда на ITF за 2019-2023 г. Извън Борда останаха силни кандидати и нации като Дейвид Майли (Ирландия), Мигел Роман (Испания), Томас Кьонигсфелд (Дания), Луизане Фод (Италия), Иво Кадерка (Чехия), Горан Джокович (Сърбия), Селиа Патрик (Нова Зеландия), Васко Коста (Португалия), Исмаил Ел Шафей (Египет), Джеймс Кенани (Кения,) Суреш Субраманян (Шри Ланка), Гевин Крукс (Южна Африка), Габриел Сиера (Колумбия), Антон Юспа (Беларус) и Разван Иту (Румъния).Стефан Цветков е единственият избран представител на Балканите в Борда на директорите. За втори мандат беше преизбран и президентът на Международната тенис федерация Дейвид Хагърти.По време на годишния Конгрес вицепрезидентът на Българската федерация по тенис д-р Георги Крумов бе удостоен с престижната награда на Международната тенис федерация за цялостен принос към развитието на тениса.", "date": "2019.09.28", "title": "Преизбраха Стефан Цветков в борда на ITF"}
{"url": "https://offnews.bg/tenis/grigor-dimitrov-zapochva-uchastieto-si-v-pekin-sreshtu-rubliov-712082.html", "text": "Най-добрият ни тенисист Григор Димитров започва участието си на China Open срещу руснака Андрей Рубльов. Първата ни ракета е в половината на топ поставения Доминик Тийм, а във втори кръг може да срещне Михаил Кукушкин или Фабио Фонини, информира Тенискафе.На четвъртфиналите евентуалните съперници на българина са Карен Хачанов и Марко Чекинато, които стартират срещу квалификанти.Тук е и Анди Мъри, който ще играе срещу Матео Беретини в първи кръг, след което го чака евентуален сблъсък с Гарин и възможен четвъртфинал с Тийм, който започва срещу Гаске.Това ще бъде седмото участие на Григор в Пекин, който преди три години игра финал там и отстъпи пред втория в света тогава Анди Мъри след 4:6 6:7 (2).Срещу Рубльов българинът ще гони юбилейна победа №300 в Тура, след като не успя да стори това в Ченду, където отпадна на 1/4-финалите след загуба от Александър Бублик.", "date": "2019.09.28", "title": "Григор Димитров започва участието си в Пекин срещу Рубльов"}
{"url": "https://offnews.bg/sviat/feribot-se-zapali-kraj-igumenitca-evakuirani-sa-nad-500-patnitci-712083.html", "text": "Над 500 души са били евакуирани заради пожар на гръцкия ферибот „Олимпийски шампион“. Инцидентът е станал близо до пристанище Игуменица. Двама души се оплакват от проблеми с дишането, но няма данни за други пострадали.Пътниците и екипажът били свалени незабавно, съобщи БТА. Огънят е овладян, веднага са се задействали автоматичните противопожарни системи. Фериботът е превозвал 538 пътници и 293 автомобила, както и 75-членен екипаж.Дългият повече от 200 метра ферибот е пуснат на вода през 2000 г.", "date": "2019.09.28", "title": "Ферибот се запали край Игуменица, евакуирани са над 500 пътници"}
{"url": "https://offnews.bg/futbol/penata-tcska-se-podobriava-a-levski-me-zabavliava-712084.html", "text": "- Г-н Пенев, защо не бяхте в Кърджали?- Да кажем, че не бях поканен. Тази тема сега не искам да я коментирам обстойно. Имам какво да кажа по въпроса, но по-добре да не разлайваме кучетата. Чудя се все пак защо някои хора не бяха поканени. Например Любо Пенев. Или пък моят помощник Краси Борисов или масажистът ни -доцент Христо Запрянов. Както и да е. Прочетох също, че съм пил кафе на \"Армията\". Вярно е, че бях на стадиона, в добро настроение, но не пихме кафе. Бяхме с бате Сашо Манов, който скоро навършва 91 (б.р. - на 16 октомври). Уважихме се. Върнахме лентата със спомените. 50-годишни истории си разказвахме.- Какви са очакванията ви за двубоя с Берое?- Труден мач е, но ЦСКА леко се изправя напоследък. Мисля, че играем по-добре. С всеки изминал двубой се представяме по-силно. Постепенно се получават нещата. Трябва търпение - от страна и на феновете и на ръководството. Нека да бъдем заедно зад отбора, а не да се делим на групички. Едните поддържат, а другите критикуват. Не е хубаво. Иначе ще е интересен мач. Берое не бива да ги отписваме. Имат солиден отбор, играят заедно от доста време и това им е предимство.Но е ясно, че ЦСКА трябва задължително да бие. Другите водещи отбори имат по-леки мачове в този кръг. А ако ние сгрешим, разликата вече ще стане огромна. Не бива да го допускаме. Ситуацията е такава, че от ЦСКА се очаква хем да подобрява играта, хем да преследва точките. Най-важното в момента е да трупаме актив. Трябва да сме подготвени за изпитите. А не да сме като повечето кандидат-студенти - не са учили нищо, обаче ги приемат...- Виждате ли футболисти, които се отличават в последно време?- В защита сме по-стабилни, успяваме да затворим подстъпите. Coy като че ли започна да се пробужда, в средата на терена също стоим добре. Виждаме, че имаме и нов вратар под рамката (Бусато), който засега е стабилен. Дано продължава така.Както казах - имаме подобрение с всеки изминал мач, но е необходимо да го задържим в по-дълъг период от време. ЦСКА се нуждае от серия победи, за да натрупа актив и да измие лошите резултати в началото на сезона. Може да се каже, че сме на правилния път, но сега не бива да се отклоняваме и да стъпваме накриво. Напред и нагоре, нали така се казваше (смее се).- Какви са ви впечатленията от конкурентите Лудогорец и Левски?- Те си вървят добре. Разград виждаме, че се стабилизираха. Левски се събудиха, тях в никакъв случай не бива да ги забравяме и отписваме. Затова сме задължени сега да бием Берое, защото може много да изостанем. Виждаме, че конкурентите грешат по-рядко.Иначе сега се забавлявам с историята на Левски. Решиха, че са създадени през 1911-а. Някой фен ровил из архивите и го измислил... Това не знам как да го разбирам. Все едно да кажат: \"Бяхме такива, а сега сме по-такива\" (смее се). Шегувам се, разбира се, да не ми се сърдят сините.- А как ще коментирате представянето на националния отбор в последно време?- Ицо Стоичков си го каза много точно с две-три думи. Ние национален отбор все едно, че нямаме. Тоест имаме, но ние говорим само за миналото му. А настоящето... Трябва да си изправим вътрешните прави, а не да се кривим. После ходим да се оправдаваме с клубовете, че имали много чужденци. Но те какво са виновни? Имат си цели, преследват ги. Трябва да създаваме играчи за националния отбор с работа, а не да си търсим оправдания.", "date": "2019.09.28", "title": "Пената: ЦСКА се подобрява, а Левски ме забавлява"}
{"url": "https://offnews.bg/obshtestvo/6-dami-v-konkursa-paten-politcaj-na-godinata-snimki-712085.html", "text": "Щастлив съм да дам старт на 27-я Национален конкурс „Пътен полицай на годината“ и това да стане в исторически град като Плевен, свързан с борбата на страната ни към свобода.Това каза министърът на вътрешните работи Младен Маринов по време на церемония по откриването на състезанието. Всяка година пътни полицаи се събират на подобно състезание, за да покажат на какво са способни. Те трябва да са изключително добре подготвени, защото екипите им са първите, които се отзовават при произшествие на пътя и от техните действия могат да зависят и животи, каза в словото си още министърът. „В условията на едно такова състезание може да се направи един преглед на готовността им, а аз съм убеден, че тя е на високо ниво“, заяви Младен Маринов. Целта на събития като днешното е хората да видят колко много аспекти има в работата на един пътен полицай, заяви при откриването зам.-председателят на ДАБДП Анжелина Тотева. Тя пожела успех на участниците в гонката и призова водачите да са по-внимателни на пътя.Предстои ви сериозно изпитание, но не забравяйте, че то ще ви помогне да се справите с ежедневните предизвикателства на пътя – с тези думи се обърна към участниците в конкурса д-р Надежда Тодоровска от БЧК. Конкурсът „Пътен полицай на годината“ има вече 27-годишна история. В него младши автоконтрольори се състезават в дисциплините - теоретичен изпит по специализирана подготовка, стрелба с пистолет, оказване на първа долекарска помощ, майсторско управление на мотоциклет и управление на автомобил.В тазгодишното издание участват 64 състезатели - 27 отбора мъже, по двама участника от всички областни дирекции, като дирекцията домакин участва с два отбора и 6 жени от 5 областни дирекции. ", "date": "2019.09.28", "title": "6 дами в конкурса Пътен полицай на годината (снимки)"}
{"url": "https://offnews.bg/zdrave/maia-ilieva-shte-ima-oshte-ostavki-na-meditcinski-sestri-712076.html", "text": "Медицинските сестри от Карлово излизат днес на протест. Колективната оставка на работещите в Детско отделение на местната болница все още е факт. Според медицинските специалисти готови са и молбите за напускане на колегите им от Вътрешно отделение.Предизвестието на сестрите от Детско отделение изтича след две седмици. Работещите там заявиха вчера, че не вярват заплатите им да бъдат увеличени от 1 октомври, както бе обещано от директора на лечебното заведение.Сестрите казват, че заплатите им са между 720 и 750 лв. и досега са имали възможност за извънреден труд, но им било казано, че от следващия месец няма да имат това право. Въпреки уверенията на директора д-р Христо Пелев, че до декември възнагражденията на сестрите ще стигнат 952 лв., колективната оставка не е оттеглена.На днешния си протест сестрите от Карлово очакват да бъдат подкрепени от колеги от цялата страна и граждани.И докато в Карлово протестират, колегите им в Токуда мълчат. Какво се случва в Централна реанимация на болницата опитахме да разберем от Мая Илиева, бивш синдикален лидер на медицинските специалисти там, която бе дисциплинарно уволнена от ръководството на Аджъбадем Сити Клиник болница Токуда.„Има преговори и напрежението е огромно. Дано колегите издържат психически. Разбира се, условията не са се променили затова и оставките са факт.Реанимация все още не работи на намалено работно време от 7 часа, намаляват отпуските, една медицинска сестра работи на длъжност и половина, съвместяват се няколко длъжности, заплатите са ниски на фона на преминалия брой пациенти, все още се извършват хирургични манипулации в тези звена, работи се \"спешност\", обслужват се диализни машини и т.н.Всичко това води до пренатоварване не само физически, но и психически и мога още много да говоря... Реакцията на ръководството при връчването на оставката е била изненада, веднага преговори, натиск и \"разделяй и владей\".Чакаме развръзката. Надявам се, че няма да си вкарат автогол с поредното дисциплинарно уволнение. Карлово всъщност първи подадоха оставки още на 13.09., но местните медии не бяха излъчили интервюто с тях. Надявам се искрено колегите да разберат, че когато са заедно и не позволяват да ги разделят, исканията много бързо ще им бъдат изпълнени. Със сигурност ще има още оставки, ако след седем месеца протести няма решение на нашите проблеми.“По-рано тази седмица от Българската асоциация на професионалистите по здравни грижи (БАПЗГ) също обявиха, че ще има ефективни протести.\"Унищожава се цяло едно съсловие, без което здравеопазването не може да функционира. Затова предупреждаваме, че ако в разумен срок не се очертаят конкретни стъпки за спасяване на професионалистите по здравни грижи, изразени в цифри, с конкретни срокове и отговорници, ще организираме ефективни протести или други действия, позволени от закона, като последна мярка за професионалното ни оцеляване, от което зависи здравето на цялата нация\".Раздвижване има и в централите на КНСБ и Подкрепа, откъдето съобщиха, че се готви протестно шествие. Мотивите са \"натрупалите се проблеми в здравната система\". В шествието, с работна дата 7 октомври, ще се включат и БАПЗГ и Българският лекарски съюз.Протестите на медицинските специалисти започнаха още през март, но не бяха подкрепени от синдикатите и съсловните организации.„Трябва да има точно определени правила, според които заплатите ни да не зависят от клиничните пътеки или от работодателите. Искаме гарантиран минимум, който да бъде стартов за професията медицински специалист, при който да няма значение къде работиш, да можеш да стъпиш на основа, която да е достойна за квалификацията, която имаш и работата, която вършиш. Над тази заплата нека има надграждане според натовареността.\" – заяви Мая Илиева по време на националния протест на 11 септември.След него медицинските специалисти опънаха палатка пред парламента и обявиха, че протестът им е безсрочен.", "date": "2019.09.28", "title": "Мая Илиева: Ще има още оставки на медицински сестри"}
{"url": "https://offnews.bg/politika/maia-manolova-pozhela-kampania-s-nastroenie-i-novi-idei-712102.html", "text": "Кампанията не започва днес, тя започна отдавна с изсипването на лъжи върху мен и всеки, който е срещу сегашното управление. Това каза кандидатът за кмет на София Мая Малолова при официалния старт на предизборната кампания. Тя посочи, че са се променили много неща, светът върви напред, но остава жаждата за власт, която минава през корупция, мачкане на човешки съдби, спиране на програмата на националното радио и купища мръсотия върху опонента.София не може да търпи повече задкулисието, столичани повече не приемат фалша, каза Мая Манолова и добави, че не се е променила и не смята да се променя. Всички познават работата й като депутат и омбудсман. Няма смисъл от такава кампания. Да минем през този период преди изборите с усмивка, настроение, нови идеи и мечти, призова Манолова.Кандидатката под № 75 благодари на Инициативния комитет, издигнал кандидатурата й, и на симпатизантите си, и специално на Стефан Данаилов за подкрепата.Посланието на Мастера бе прожектирано на стена. Стефан Данаилов обеща скоро да реши здравословните си проблеми и да помага на Манолова.Настояваме за по-почтена София. Мая, ти държиш в ръцете си доверието на хората, ти можеш да промениш модела на управление, обърна се към кандидат-кмета председателят на Инициативния комитет Никола Вапцаров. Той призова Манолова да вдигне топката и да сложи край на безобразията.Депутатът от 40-ото Народно събрание от квотата на НДСВ Деница Димитрова каза, че в началото е имала съмнение, че Мая Манолова ще се справи като омбудсман, но това, което е направила Манолова в институцията, я е опровергало. Имаш твърд характер, гражданите имат нужда някой да отстоява интересите им, подчерта Димитрова.Мая Манолова отдели специално внимание на събралите се граждани.", "date": "2019.09.28", "title": "Мая Манолова пожела кампания с настроение и нови идеи"}
{"url": "https://offnews.bg/sviat/facebook-i-whatsapp-shte-predavat-saobshtenia-na-britanskata-politcia-712103.html", "text": "Лондон и Вашингтон се готвят да подпишат споразумение, с което американските социални платформи Facebook и WhatsApp ще бъдат задължени да предават шифровани съобщения от потребителите до британската полиция, предаде агенция Блумбърг /Bloomberg/.Подписването на документа е планирано за октомври. Тази договореност ще позволи на британската страна да получава информация при разследването на особено тежки престъпления, в това число тероризъм и педофилия.САЩ ще могат да ползват получената от британската страна информация само в случаите на разследвания на престъпления, подлежащи на смъртно наказание.На 16 септември стана ясно, че бившият служител на Агенцията за национална сигурност на САЩ Едуард Сноудън е препоръчал на чиновниците да не ползват месинджърите WhatsApp и Telegram, защото това може да е опасно. Той е припомнил, че собственик на WhatsApp е компанията Facebook, която „слой след слой“ изтрива различните нива на защити.", "date": "2019.09.28", "title": "Facebook и WhatsApp ще предават съобщения на британската полиция"}
{"url": "https://offnews.bg/volejbol/sarbia-e-vtoriat-finalist-na-evrovolej-2019-712079.html", "text": "Отборът на Сърбия ще спори със Словения за титлата от Европейското първенство по волейбол 2019, след като победи домакина Франция с 3:2 (23:25, 25:23, 25:21, 17:25, 15:7) във втория полуфинал от надпреварата.В Париж сърбите показаха характер и класа, за да се преборят с един от фаворитите в шампионата, и то пред собствената му публика. Волейболистите на Сърбия бяха особено ефективни на блокада, като реализираха 16 печеливши блока срещу едва 6 за „петлите“.Най-резултатен за победителите бе гаджето на волейболната ни звезда Елица Василева Александър Атанасиевич с 27 точки (3 блока), а Урош Ковачевич добави 18 точки (1 ас, 3 блока). За французите над всички бе Ървин Нгапет с 29 точки (4 аса, 1 блок).По този начин за първи път в историята на Европейското първенство по волейбол ще има изцяло балкански финал, като в неделя от 18:30 часа българско време Словения и Сърбия ще се изправят един срещу друг в Париж.За словенците това е втори финал на Европейско, докато сърбите ще се опитат да стигнат до третата си титла от първенство на Стария континент.Тази вечер 19:00 часа е спорът за бронзовите медали между Франция и Полша.", "date": "2019.09.28", "title": "Сърбия е вторият финалист на Евроволей 2019"}
{"url": "https://offnews.bg/sviat/prezidentski-izbori-v-afganistan-bomba-rani-15-mazhe-pred-sektcia-712072.html", "text": "Бомба е избухнала пред избирателна секция в Афганистан, където днес се провеждат президентски избори.При взрива в Кандахар са ранени 15 мъже, по информация на служител в местна болница, информират АФП и Дарик. Около 9,6 милиона афганистанци имат право на глас. 5373 избирателни санкции ще бъдат отворени при засилени мерки за сигурност. За сигурността в изборния ден се грижат над 72 000 членове на афганистанските сили за сигурност.Надпреварата за президентския пост ще е между 14 кандидати, след като четирима се отказаха от участие. Сред тях са настоящият президент Ашраф Гани и ръководителят на изпълнителната власт Абдула Абдула. Анализатори очакват Гани да спечели втори петгодишен мандат, съобщи БТА. Основен негов съперник е Абдула.", "date": "2019.09.28", "title": "Президентски избори в Афганистан, бомба рани 15 мъже пред секция"}
{"url": "https://offnews.bg/lajfstajl/smushtavashti-domashni-liubimtci-po-viasat-nature-711907.html", "text": "Домашните любимци и техните собственици пристигат на преглед по Viasat Nature. Очакват ги елитен екип от експерти по животните, двама ветеринари и двама бихейвиористи. По време на консултациите, експертите диагностицират проблеми и предлагат практически съвети и потенциални решения, свързани с необходимото лечение или обучение.Поредицата \"Смущаващи домашни любимци\" показва някои от любимците и собствениците им у дома преди консултацията, за да види как проблемът влияе на ежедневието им. Обогатявайки зрителите с интервюта с експерти и множество съвети за вкъщи, интересната поредица представя откровен поглед към живота на ветеринарите. Ще ви трогне и уникалната връзка между собствениците и техните любимци, независимо колко смущаващи са проблемите им. Можете да гледате \"Смущаващи домашни любимци всеки работен ден в 17:30 ч.", "date": "2019.09.28", "title": "Смущаващи домашни любимци по Viasat Nature"}
{"url": "https://offnews.bg/obshtestvo/iuzhen-viatar-vdiga-gradusite-slantce-i-utre-712042.html", "text": "Слънчево ще е времето днес, южен вятър вдига температурите. Максималните ще са между 22 и 27 градуса, в София – около 23.В планините ще е подходящо за туризъм. Ще бъде слънчево с умерен вятър от запад-северозапад. Максималната температура на 1200 метра ще е около 17, а на 2000 метра - около 11 градуса.Топъл вятър ще духа и край морето. На брега и сред вълните от 1-2 бала термометрите ще се качат до около 23 градуса. Температури ще продължат да се повишават и в понеделник максималните ще са над 25°, но отделни места ще достигат и до 30-31 градуса.", "date": "2019.09.28", "title": "Южен вятър вдига градусите, слънце и утре"}
{"url": "https://offnews.bg/sviat/svetovni-lideri-se-gotviat-za-poklonenieto-pred-zhak-shirak-712101.html", "text": "Близо 30 държавни и правителствени глави от чужбина, сред които Владимир Путин, са заявили до момента, че ще пристигнат в понеделник в Париж, където ще се състои поклонение пред тленните останки на починалия в четвъртък бивш френски президент Жак Ширак.Това съобщи днес Елисейският дворец, предаде Франс прес, цитирана от БТА.Освен руския президент на тържественото богослужение в църквата \"Сен Сюлпис\" в 12,00 местно време (10,00 по Гринуич) се очаква да присъстват италианският държавен глава Серджо Матарела, конгоанският - Денис Сасу Нгесо, унгарският премиер Виктор Орбан, президентът на Германия Франк-Валтер Щайнмайер, премиерът на Ливан Саад Харири, екс-председателят на ЕК Жан-Клод Юнкер, премиерът на Белгия Шарл Мишел.Там ще бъдат и политици от епохата на Ширак – както френски, така и чуждестранни. Сред тях са бившият германски канцлер Герхард Шрьодер и екс-премиерът на Испания Хосе Луис Родригес Сапатеро.На церемонията ще присъстват бившите президенти на Франция Никола Саркози, Франсоа Оланд, Валери Жискар д’Естен. Някои от пристигналите ще останат за възпоменателния обяд, насрочен след това в Елисейския дворец.Жак Ширак почина на 87-годишна възраст на 26 септември. През 2005 г. е установено заболяване на сърдечно-съдовата му система. През последните 3 години той не участваше в официални събития.Понеделник, 30 септември, е обявен за ден на национален траур във Франция.", "date": "2019.09.28", "title": "Световни лидери се готвят за поклонението пред Жак Ширак"}
{"url": "https://offnews.bg/futbol/levski-pokori-botev-vratca-i-ostana-lider-712104.html", "text": "Отборът на Левски победи Ботев (Враца) с 3:1 на \"Герена\" след попадения на Холмар Ейолфсон в 11-ата минута, Найджъл Робърта в 27-ата и Паулиньо в 87-ата. Даниел Генов пък реализира почетно попадение в 61-ата минута. С успеха сините запазиха първото място в класирането, като имат 26 точки, а вторият Лудогорец е с 2 по-малко.Двубоят започна с чисто положение пред Каргас, който беше близо до попадение, след като топката се отби в гърдите му. Пет минути след това неговият партньор в центъра на защитата Ейолфсон даде аванс на сините. Попадението дойде след удар с глава на исландеца, който засече центриране от корнер на Нашименто. Голът бе негов четвърти за клуба.В 27-ата минута Левски удвои. Този път точен беше Робърта, който беше изведен от Паулиньо и технично прехвърли Костов с левия крак. Това бе шести гол за тарана в дебютния му сезон в България.Домакините контролираха срещата, а в 43-ата минута Миятович спаси вратата си след изстрел отдалеч на Михайлов. Секунди по-късно стражът не успя да избие топката при центриране от корнер, но гостите не се възползваха от грешката и защитата пред него изби.Левски пропусна да вкара трети гол в 47-ата минута. Робърта излезе сам срещу Костов под ъгъл, но този път вратарят изби удара му, а при добавката Паулиньо стреля, но Керчев изби от голлинията. Именно защитникът на гостите беше близо до гол за врачани, след като Миятович отново не прецени центриране от фаул и остави вратата си празна, но защитникът стреля над гредата с глава.Мачът през втората част стана изключително открит и двата отбора редуваха атаките към двете врати.В 61-ата минута Даниел Генов реализира почетен гол с диагонален изстрел от 18 метра.Тиам удари горната греда в 75-ата минута, когато беше изпуснат от Будинов и стреля с левия крак.В 87-ата минута Паулиньо оформи крайното 3:1 след перфектна атака на Станислав Иванов и извеждащо подаване по крилото.", "date": "2019.09.28", "title": "Левски покори Ботев (Враца) и остана лидер"}
{"url": "https://offnews.bg/obshtestvo/bez-koli-na-pl-kniaz-aleksandar-i-snimki-na-film-oprazvat-chasti-ot-712045.html", "text": "Престоят и паркирането на превозни средства на паркинга на пл. „Княз Александър I“ са забранени днес и утре, заради благотворително мероприятие, съобщи Столична община. Ограничението от 20.00 часа тази вечер до 21.00 часа утре. Без коли днес - заради снимки на филм, ще са и улиците: От 07.00 до 19.00 часа на ул. „Хан Крум“ между ул. „Г. С. Раковски“ и ул. „6-ти септември“;От 13.00 до 19.00 часа на ул. „Михаил Танев“ между бул. „Цариградско шосе“ и сградата на Камара на Строителите в България;От 06.00 до 16.00 часа на 28.09.2019 г. на ул. „Кумата“ между ул. „Ралевица“ и ул. „Севастократор Калоян“. От 06:00 до 12:00 часа:- ул. „Московска“ между ул. „11-ти август“ и ул. „Париж“ – 5 (пет) паркоместа;- ул. „11-ти август“ между ул. „Врабча“ и ул. „Московска“ – 2 (две) паркоместа.От 08:00 до 12:00 часа днес ще бъде забранено и влизането на пътни превозни средства на интервали по 5 минути, по 4 пъти на час, по ул. „Московска“ между ул. „11-ти август“ и ул. „Париж“.", "date": "2019.09.28", "title": "Без коли на пл. Княз Александър I, снимки на филм опразват части от улици в София"}
{"url": "https://offnews.bg/politika/plovdiv-10-zhurnalisti-v-pohod-kam-mestnata-vlast-712097.html", "text": "Журналистите се гласят да излъчат силна група в местната власт на изборите в Пловдив. Десет медийни братя и сестри ще участват в състезанието за кметове на райони и общински съветници в местните избори на 27 октомври, пише в. \"Марица\".Безспорно най-голямата звезда се намира в листите на „Съюз за Пловдив“. Кандидатът за общински съветник Слави Панайотов е по-известен като Слави от The Clashers. Той е основател на едноименния YouTube канал, който към момента има 663 хиляди абонати. Стотици хиляди хора по света и у нас следят известните му топ класации.Най-популярното му видео събра 1,5 млн. гледания и е посветено на изчезналите животни. Слави е роден през 1986 г. в Пловдив и завършва университет в Холандия със специалност „Хотелиерство и туризъм“. Работи няколко години в сферата си, а след това стартира собствени бизнес проекти. Наскоро той издаде и книга - „Топ мистериите на България“, която също се радва на рекордни продажби.Най-журналистическата листа е тази на Патриотите. На седмо място там е поставена Румяна Атанасова. В последно време тя е сътрудник на кандидат-кмета и депутат от Обединените патриоти Славчо Атанасов в парламента. Преди това е била общински репортер във вестник „Труд”, главен редактор на вестник „Акцент” и директор на вестник „Новият глас”.Другият журналист в листата е Радослав Иванов. Той е бивш редактор на новините в телевизия „Евроком България” и пиар на Славчо Атанасов по време на кметуването му.С журналист сред кандидатите за местния парламент се похвали и Тони Симидчиева - лидер на СДС-Пловдив. Четвърти е спортният журналист от Радио Пловдив Йордан Данчев.Новинар има и в листата на управляващата партия ГЕРБ. Дългогодишният редактор „Новини” в „Евроком България” - Веселина Стоянова-Анастасова, зае 35-о място в листата на ГЕРБ след оттеглянето на проф. Димитър Шишков.Още един телевизионер от „Евроком България” се бори за кмет на село Марково. Дългогодишният водещ сутрешен блок и „Матрицата” Десислава Терзиева се явява като кандидат на Земеделски съюз „Александър Стамболийски” и заема 13-о място в листата за съветници в Община \"Родопи\". Досегашният кмет Пламен Кабаков обаче се кандидатира за кмет на Община \"Родопи\" и чрез Терзиева партията ще иска да запази кметския стол.В редиците на Демократична България пък е операторът Калоян Тихов. Неговата кариера е минала и през ПОТв, и през „Евроком България”, бил е и кореспондент на централните медии. Тихов заема 15-о място в листата на Коалиция „Демократична България - Обединение (Да България, ДСБ, Зелено движение)”.Цели три някогашни остриета на Пловдивската обществeна телевизия „Тракия” също ще се явят на тези местни избори. Любен Апостолов, който години наред разпалваше страстите на футболните фенове с предаването си „1Х2”, ще се намеси в надпреварата за районен кмет на „Южен”. Журналистът остави спорта и се захвана с политически анализи в телевизията, той е водач на листата за общински съветници на ПП „Свобода” с лидер Ивайло Дражев. В Кючука Апостолов ще се сблъска с бившия си колега от ПОТв Илиян Велков, който е по-познат от „Господари на ефира”. Велков е кандидат за районен кмет в \"Южен\" от листата на ЗС „Ал. Стамболийски”.Друг политически анализатор на ПОТв от доброто старо време - Димитър Русков, е на 16-о място в листата на Коалиция „Съюз за Пловдив”.", "date": "2019.09.28", "title": "Пловдив: 10 журналисти в поход към местната власт"}
{"url": "https://offnews.bg/politika/maia-manolova-otkriva-kampaniata-si-v-shatra-do-ndk-712069.html", "text": "Мая Манолова открива днес официално предизборната си кампания за кмет на София в 18,30 часа в специално изградена за събитието шатра пред НДК. Шатрата е и щаб на кампанията. По-рано през деня Манолова ще стартира кампанията си с поредица от срещи с граждани в няколко столични района. Местата на срещите с хората са в „Люлин“ от 12.00 часа, на центъра (до ресторант „Бъфало“); в „Красна поляна“, от 14.00 часа, на кръстовището на пазара (бул. „Вардар“ и бул. „Възкресение“), и в  „Младост“ от 16.30 часа, в парк „Свето Преображение“ (пред общината), уточняват от щаба на Мая Манолова. ", "date": "2019.09.28", "title": "Мая Манолова открива кампанията си в шатра до НДК"}
{"url": "https://offnews.bg/horoskop/horoskop-za-28-septemvri-4-oktomvri-ot-antonia-mechkova-710354.html", "text": "Сега често ще ви се иска да се държите по-далече от споровете на околните, вашите грижи ви стигат. Овните напират да изяснят куп делови и лични теми, дали избират подходящ момент? От уикенда разчитайте главно на усилията, които полагате в пряката работа, макар че ако не сте подобаващо бдителни, до сряда може да си докарате излишни ядове, ощетяване. Бъдете внимателни за тонуса си, търсете компетентни съвети за укрепване, покровители за уреждане на бизнес и домашни неща. В любовта предугаждайте по-стресовите ситуации.Това 7-дневие ще ви се види тежичко, от вторник до четвъртък трябва да бъдете по-грижовни и за тонуса си, пък и към близките. Телците са планирали точно бизнес и изяви, до понеделник трябва да действат много съсредоточено и организирано по задачите си. Ако възникне нужда от някакви ремонти, не протакайте такъв въпрос, после ще напредвате по делата си по-спокойно и по-резултатно. В петък се стремите да изясните куп теми, наистина упоритостта и маневреността ще ви пестят ядове. Все пак не ускорявайте темпото прекалено.Време за строг анализ на делови и лични проблеми, пренареждане на планове и отстраняване на допуснати слабости в екипа. От уикенда още Близнаците ще се нагърбят с тежката роля да мобилизират и колеги, познати или близки за наваксване на пропуските, личният им пример в тази насока е заразителен и даже ще излязат на авансцената. Вероятни са спорове, ще има обидени, но от началото на октомври положителните резултати от усилията ви ще личат все по-ярко. Е, не губете мярка в четвъртък-петък, имате си и куп домашни грижи.Периодът не е лек за вас, ала не бързайте да се сърдите на приятели, ако не могат веднага да ви окажат искана помощ. В понеделник-вторник група Раци улавят добри шансове за изява и печалби, но ще трябва да разчитат на услуги и от не съвсем близки колеги и познати. Сряда е за равносметки на свършеното от уикенда, част от знака има от какво да бъдат доволни, други обаче ще си признаят: изпуснали са моменти, подходящи съюзници. В петък овладейте критичността към околните, по-важно е да привлечете шефове на своята кауза.Вие също се чувствате уморени и разочаровани в началото на 7-дневието, ала дали сте наясно с всички обстоятелства в деловата сфера?... Лъвовете може да имат и лични притеснения, лека-полека ще намерят изход от проблемите, имат сигурна подкрепа в приятели, близки. От понеделник поддържайте равномерно темпо, постепенно преодолявате свои пропуски, проучвате важна информация, създавате нови ползотворни връзки. Сряда ви изпълва с енергия и вяра в себе си. Пречките са бол, но до петък мнозина виждат перспектива пред свои идеи. Тези дни ви изпълват с енергия и амбиции за изява, но все пак ще е редно да държите емоциите под контрол и да не налагате мнението си нито на колеги и познати, нито в най-тесния си кръг. До началото на октомври доста  Деви да се пазят и от претоварване, изнервят се от безкрайни спорове с околните, поемат задачи, за които силите и уменията им може да не стигнат. Карайте по-кротко, трудностите в деловата сфера са сериозни и ако действате съсредоточено, без да се влияете от разприте в екипа, бавно и сигурно ще ги надмогнете до петък.Трудно 7-дневие, но вие не се боите от пречки в работата, а за личните неща подхождате с благоразумие и такт, сполуката е сигурна. През уикенда Везните да сложат ударение точно на домашни неща, от понеделник ще гонят шансове за изява и печалби. Запасете се с бдителност и не надценявайте уменията си в началото на октомври, даже с техника може да си докарате яд. От сряда вече се отварят възможности за плодотворни съюзи, ще привличате съмишленици, а и шефовете ще оценят по достойнство идеите ви, петък настройва за творчество.Периодът е резултатен, но за по-амбициозните планове, които кроите, още не е време. До края на септември Скорпионите си дават „свободно”: едни от знака имат домашни грижи, други още търсят съюзници между приятели и познати. От вторник ускорявате темпо, ала само за изясняване на проблемите. В сряда са вероятни пътувания, запознанства, набиране на допълнителна информация. Вие си решавате кога да се впуснете в практическата реализация, четвъртък е натоварен, искат ви услуги, търсите помощ. В петък актуализирайте идеите си.През тези 7 дни има да приключвате стари дела, вероятно и да оправяте някои свои пропуски. Стрелците се натъкват на доста пречки в работата, имат знания и умения да се преборят с тях, но първо да ги анализират, да си съставят план. До сряда вниманието ви ще бъде главно в лични задължения и отношения, ще намерите начин да зарадвате близки, да ги мобилизирате за по-плодотворен труд. В четвъртък и петък се дръжте по-предпазливо с нови партньори, на път или в друга сфера на дейност, има риск, ще обърнете в своя полза премерения.Труден период, а и си набелязвате високи цели. Ако Козирозите се съобразяват с условията и с настроенията на околните, навярно ще сплотят екипа си или домашни в името на обща цел. В понеделник мнозина трябва да поемат и част от задачите на партньори и близки, от вторник да се държат настрана от разпри и да намалят темпото и хъса си, току виж си създали допълнителни проблеми заради прекомерните амбиции. Четвъртък е за проучване на нова информация, пътища и запознанства, но изисква бдителност. Петък ви дава и още енергия...За вас 7-дневието също е доста напрегнато, но вие сте настроени позитивно, а и можете да се държите подчертано тактично с околните. През този уикенд изглежда Водолеите се товарят и с чужди задачи само да няма спорове в екипа или вкъщи, наясно са с възможни усложнения при грешки в професионална и обществена изява. От понеделник не налагайте мнението си, и да сте прави се косите, усложнявате отношения. В сряда и четвъртък стабилизирате връзки и темпо в работата, вашите проекти ще чакат, и други имат плодотворни идеи.Динамика и резултати, но вие улавяте по усет: периодът е за подготовка на нови бизнес проекти, пътуване, навлизане в друга делова сфера. През уикенда Рибите предпочитат самостоятелни изяви, а близки и приятели са готови да им помогнат при нужда. Намерете начин да покажете благодарност, да споделите успехи, радости, началото на октомври може да ви накара да следвате чужди желания. В сряда някои няма да са доволни от служебния напредък, попадат в трудни ситуации, не са изключени спор, щети. Предпазливите ще ги избегнат.", "date": "2019.09.28", "title": "Хороскоп за 28 септември – 4 октомври от Антония Мечкова"}
