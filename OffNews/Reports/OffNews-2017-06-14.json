{"url": "https://m.offnews.bg/news/Futbol_18793/Dashteriata-na-Berbatov-Davaj-nomer-devet_658186.html", "text": "Деа, голямата дъщеря на Димитър Бербатов, беше най-гласовитата му фенка в ложата на стадион \"Васил Левски\". Тя беше седнала с още едно момиче, по-вероятно нейната първа братовчедка по майчина линия.\"Давай, номер девет\", крещеше Деа, която носеше червен екип на фондацията на татко си с номер 9. От емоции тя се качи и седна на парапета с другото дете.До двете момичета беше млада дама, най-вероятно лелята на Деа. Бодигард също хвърляше по едно око. В края на първата част се появи и Маргарита Бербатова, майката на Димитър. Тя прибра внучката Деа някъде нагоре в ложите.Митко за първи път показва публично децата си - Деа и Елиа. Досега пускаше само техни снимки без лицата им.На почивката нападателят нямаше време да отмаря. Той излезе по дънки  и награди отличниците от своята фондация. Преди церемонията парче заби Михаела Филева, която също като дете е била част от фондацията на Бербо.", "date": "2017-06-14", "title": " Дъщерята на Бербатов: Давай, номер девет"}
{"url": "https://m.offnews.bg/news/Sviat-_12/V-Belgiia-osadiha-roditeli-za-smartta-na-bebeto-im-hraneno-s-mliako-o_658170.html", "text": "Родителите на бебе, починало, след като е хранено с алтернативни храни, бяха осъдени на по 6 месеца условно. 7-месечното бебе починало от недохранване и дехидратация.Майката и бащата на бебето са привърженици на алтернативното хранене. Те сами поставили на момченцето диагноза непоносимост към лактоза и глутен. Въпреки предупрежденията на лекари те решили да хранят малкия Лукас с мляко от киноа след отбиването му. Бебето не наддавало на тегло и на седеммесечна възраст тежал наполовина на обичайното, като преди смъртта си тежало малко над 4 кг.Родителите отдавали ниското тегло на детето на хранителни алергии, затова продължили с алтернативния хранителен режим. Бебето нямало медицинско досие и нито един педиатър не е бил потърсен за консултация. Вместо това, родителите водели бебето при хомеопат. Майката и бащата споделили, че не са търсили лекарска помощ, защото не виждали Лукас да има проблем.Съдът в град Дендермонде, провинция Източна Фландрия, определи присъди от по 6 месеца затвор условно за двамата родители заради неадекватни действия в отглеждането на дете. По думите на съдията смъртта на седеммесечното момченце е \"резултат от системното даване на неподходяща храна\".Разследването е установило, че вътрешните органи на бебето са се смалили наполовина от нормалните размери без никакви мазнини около тях.Защитата уверява, че родителите са полагали грижи за бебето, като майката ставала да го храни по няколко пъти на нощ.Присъдата подлежи на обжалване. ", "date": "2017-06-14", "title": " В Белгия осъдиха родители за смъртта на бебето им, хранено с мляко от киноа"}
{"url": "https://m.offnews.bg/news/Bojni_18771/Ukrajna-ne-pusna-ruski-boksior-na-evropejskoto-parvenstvo_658169.html", "text": "Забрана да влезе в Украйна получи руският боксьор Георгий Кушиташвили. Той трябваше да участва на Европейското първенство в Харков. Новината съобщи ръководителят на отдел за работа с медиите към Руската федерация на бокс (ФБР) Наталия Токмогашева.Освен него граничния пункт не са могли да преминат и пресаташето на боксовата федерация Влад Романов, няколко фенове, които са пътували с делегацията, както и двама журналисти.Всичко се случи много бързо. Никой не обясни причините. Романов попита каква е причината. Те се заядоха какво е правил в Крим преди две години\",  каза Токмогашева.Наталия добави, че е шокирана от ситуацията, тъй като украинските им колеги са дали гаранция относно сигурността на руската делегация на европейското.Първенство по бокс започва в петък, 16 юни. Кушиташвили трябваше да участва в тежката категория над 81 кг.", "date": "2017-06-14", "title": " Украйна не пусна руски боксьор на европейското първенство"}
{"url": "https://m.offnews.bg/news/Obshtestvo_4/Stotitci-otnovo-izliazoha-na-protest-za-sadebna-reforma-snimki_658184.html", "text": "Нов Марш за правосъдие с искане за реформа в правосъдната система отбеляза четвъртата годишнина от протестите #ДАНСwithme, когато пред Парламента протестиращите се обявиха срещу назначението на Делян Пеевски за шеф на ДАНС.\"От тогава до днес се случиха две важни неща\", заявиха организаторите от \"Правосъдие за всеки\", в момента Пеевски не е шеф на ДАНС, но има и все по-голям дял в страната - в банки, правосъдие и др.\"Вторият Марш за правосъдие отново бе под надслов \"Няма да мълчим\".Към 18:30 започнаха да се струпват хора около Съдебната палата в столицата, обявявайки се в подкрепа на председателя на Върховния касационен съд (ВКС) Лозан Панов, инициатор на правосъдната реформа. Малко повече от 500 души скандираха \"Долу Цацаров\" и \"Мафия\", под звуците на рок хитове от зората на демокрацията. Протестиращите се обявиха за разделяне на прокуратурата от съдебната власт и назначаване на зам. главен прокурор, който да се бори срещу корупцията по високите етажи на властта. Те искат от президента Румен Радев да проведе обществен и политически дебат и да инициира продължаване на съдебната реформа. Според протестиращите трябва да се свика Велико Народно събрание, което да направи конституционни промени, за да бъде възможна реформата. Протестът подкрепиха няколко стотин души, сред които бившият лидер на ДСБ Радан Кънев, журналистът Иво Инджев, Настимир Ананиев, депутат в предишния парламент и бивш член на Движение \"България на гражданите\" и Васил Гюров от група \"Ревю\".Организаторите изразиха подкрепата си към руския опозиционер Алексей Навални, който преди ден получи присъда от един месец затвор за \"многократно нарушаване на разпоредбите за организиране или провеждане на митинги\". Според протестиращите той е истинското лице на гражданите на Русия и това, което се случва с него, е несправедливо и насилствен опит за потушаване на желанията на обществото. Сред протестиращите се присламчиха и няколко човека, част от футболни агитки. Стигна се до спречкване между двама от тях, което обаче приключи за секунди след намесата на полицията, която ескортира марша.След около час започна и самият марш, който премина през столичния булевард \"Княгиня Мария Луиза\", площад \"Независимост\", бул. \"Цар Освободител\" и завърши пред Парламента. По тези булеварди за кратко бе спряно движението на автомобилите, за да премине тълпата. Пред Министерски съвет и Парламента протестиращите спираха със скандирания срещу главния прокурор Сотир Цацаров и правосъдния министър Цецка Цачева. Протестът премина спокойно и към 20:30 часа маршът приключи пред Парламента, отново със скандирания. ", "date": "2017-06-14", "title": " Стотици отново излязоха на протест за съдебна реформа (снимки)"}
{"url": "https://m.offnews.bg/news/Bojni_18771/Kikboksiorat-razgnevil-sveta-Prebih-go-chestno_658166.html", "text": "Никакви признаци на съжаление не даде кикбоксьорът Мъртъл Грьонхарт, който преби в гръб Харут Григорян на гала в Париж. Арменецът помисли, че е ударил гонг и се обърна. Тогава холандецът го свали с дясно кроше.Фенове на Григорян скочиха на ринга и натупаха Мъртъл. А светът на бойните спортове се раздели в мненията дали ударът, извършен иначе по правилата, не е мръсен и лишен от всякакво спортменство.\"Ударът си беше честен. Обаче започна да ми писва. Постоянно получавам смъртни заплахи\", оплака се холандецът от суринамски произход, известен като Хищника.\"Аз обаче съм категоричен, че пак бих постъпил по същия начин. Нещо повече. След боя успяхме да си поговорим с Григорян\", продължи Мъртъл.\"Той ми призна, че също би ме ударил при подобна възможност\", заяви още Мъртъл, но не е ясно доколко може да му се вярва. Както съобщихме, съдиите нямаше какво да направят, освен да го обявят за победител.", "date": "2017-06-14", "title": " Кикбоксьорът, разгневил света: Пребих го честно"}
{"url": "https://m.offnews.bg/news/Politika_8/Niama-veche-kandidati-za-katadzhii-i-mitnichari-zaradi-merkite-na-kabi_658172.html", "text": "\"Няма кандидати вече за катаджии и митничари, не може да попълним бройките. Сиреч, колкото повече в борбата с контрабандата сме успешни, толкова най-търсени преди години професии, които се уреждаха с връзки, сега не могат да съберат кандидати\".Това обяви пред министрите на заседанието на Министерския съвет премиерът Бойко Борисов, става ясно от стенограмата.Вътрешният министър Валентин Радев потвърди, че \"с камерите и с новите автомобили намаляха вече желаещите значително\" в КАТ.Той обяснява, че в двата месеца на управление на служебното правителство приходите са намалели с около сто милиона лева. \"Днес вече агенциите, Министерството на финансите докладват, че отново сме свили контрабандата и това са докладите, които идват от независимите проверяващи системи\", подчертава премиерът.Борисов повдига въпроса за готвените от кабинета мерки за борба с бюрокрацията. ", "date": "2017-06-14", "title": " Няма вече кандидати за катаджии и митничари заради мерките на кабинета, обяви Борисов"}
{"url": "https://m.offnews.bg/news/Obshtestvo_4/Dvama-balgari-potarsili-pomosht-v-posolstvoto-v-London-sled-pozhara_658176.html", "text": "Двама българи са потърсили помощ в българското посолство в Лондон след пожара в жилищен блок в британската столица, обяви външният министър Екатерина Захариева пред журналисти. Няма информация за пострадали българи при инцидента.Двама българи са живеели в съседния блок. Те не са пострадали. Българите са потърсили помощ в посолството, тъй като съседните на изгорялата сграда са евакуирани, тъй като има риск от срутване на сградата, уточни Захариева. Българите ще бъдат настанени в посолството до края на евакуацията. Британските власти потвърдиха смъртта на шестима души след пожара. Поне 74 души са пострадали. ", "date": "2017-06-14", "title": " Двама българи потърсили помощ в посолството в Лондон след пожара"}
{"url": "https://m.offnews.bg/news/Politika_8/Prezidentat-se-sreshtna-s-shefovete-na-Lukojl_658177.html", "text": "Президентът Румен Радев прие на \"Дондуков 2\" ръководството на руския енергиен гигант \"Лукойл\".На нея са присъствали президентът на „Лукойл“-Русия Вагит Алекперов, вицепрезидентът на компанията Вадим Воробьов и ръководителят на „Лукойл - България“ ЕООД Валентин Златев. На снимките, разпространени от президентството, се вижда и посланикът на Москва у нас - Анатолий Макаров.На срещата те са обсъдили мерките за развиване на производствата в България и възможните бъдещи инвестиции в енергийния ни сектор, които имат реален потенциал да повишат конкурентоспособността и данъчните постъпления за страната ни, включително и корпоративните.Гостите потвърдили пред държавния глава намеренията на компанията да развива своето трайно присъствие на българския пазар и да завърши нов високотехнологичен цикъл, който ще допринесе за утвърждаването на България като ключов експортен център в региона.", "date": "2017-06-14", "title": " Президентът се срещна с шефовете на \"Лукойл\""}
{"url": "https://m.offnews.bg/news/Futbol_18793/Berbatov-pak-napalni-Vasil-Levski-sabra-milioni-za-talantlivi-detca_658187.html", "text": "Крака за милиарди левове на терена събраха няколко милиона лева за талантливи деца в България и Португалия. Трябва да благодарим на големите футболисти Димитър Бербатов и Луиш Фиго, които направиха празника в София.Близо 40 000 зрители аплодираха бурно старите любимци, сред които големите идоли на България - Христо Стоичков, Краси Балъков, Мартин Петров, Стилиян Петров. Камата не издържа цяло полувреме и беше заменен от Марто. Точно като при дебюта на Петров в националния тим срещу Англия преди 18 години на съседния стадион.Резултатът  3:3 между тимовете на Бербо и Фиго не беше най-важен. Макар че феновете видяха брилянтни изпълнения от Трезеге, Бербо, Балъков, Роби Кийн, Фиго. Публиката като цяло беше една идея по-тиха от очакваното. Направи няколко мексикански вълни, но имаше и нетипично за празника мълчание.Бербо смени няколко роли. Игра като халф и нападател. Дори не се полакоми да вкара гол. Снимаше с телефона си, награждаваше. За 90 минути смени три пъти официално облекло с екипа. Лично награди всички отличници от своята фондация.На трибуните беше половинката му Елена с двете дъщери Деа и Елиа. Маргарита Бербатова, Йорданка Фандъкова, Борислав Михайлов също седнаха в ложите.", "date": "2017-06-14", "title": " Бербатов пак напълни \"Васил Левски\", събра милиони за талантливи деца"}
{"url": "https://m.offnews.bg/news/Politika_8/IUristi-iskat-ostavkata-na-Tcacheva-zaradi-sadebnata-reforma_658171.html", "text": "Близо 20 юристи поискаха оставката на правосъдния министър Цецка Цачева в отворено писмо, подкрепено от. Причината за искането на оставката на министъра на правосъдието са действията и относно общественото обсъждане на правосъдната реформа и коментарът и към шефа на ВКС Лозан Панов, че, \"за да лансира подобни идеи, трябва да се кандидатира за депутат\". Сред подписалите се за оставка на Цачева са Здравка Калайджиева, съдия в Европейския съд по правата на човека (ЕСПЧ, 2008 - 2015), и доц. Кристиян Таков – преподавател по гражданско право, и Станислав Костов  също преподавател - по право на Европейския съюз.Става дума за коментара на Цачева към председателя на ВКС Лозан Панов. Когато Панов лансира идеята за извеждане на прокуратурата от съдебната власт, Цачева заяви, че той \"говори политически\" и, ако иска подобни промени, Панов трябва да се кандидатира за депутат. В писмото си юристите напомнят на Цачева случай от 2016 г., когато Европейският съд по правата на човека (ЕСПЧ) осъди Унгария за нарушение на свободата на изразяване на бившия председател на унгарския Върховен съд - г-н Андраш Бака, поради реакцията на властите по изразени от него критики към предприетите законодателни реформи.Подписалите петизията заявяват, че \"ролята на министъра на правосъдието е да свързва изпълнителната и съдебната власт, а не да ги противопоставя\" и, че \"ролята на Висшия съдебен съвет, който Вие председателствате, е да осигурява и брани независимостта на съдебната власт, а не да пренебрегва мнението и достойнството на нейните представители\", поради което юристите искат оставката на Цачева. До г-жа Цецка ЦачеваМинистър на правосъдиетои Председателстващ Висшия съдебен съветОТВОРЕНО ПИСМОУважаема госпожо Цачева,Всеки от подписалите настоящото искане е юрист с професионални познания, продължителен опит и определено мнение по необходимостта от реформа на българското правосъдие. Каква следва да е тази реформа, за да се осигури справедлив съдебен процес за гражданите в съответствие с приетата от Народното събрание концепция, е експертна тема. От публичните Ви изказвания за състоянието и бъдещето на реформата на съдебната система и коментарите Ви за опитите на председателя на Върховния касационен съд да предизвика сериозното им обсъждане на най-високо равнище, оставаме с впечатлението, че възгледите Ви за разделението на властите и тяхното взаимно възпиране, за върховенството на закона и независимостта на съда изглежда не съответстват в пълна степен на смисъла, който съвременното демократично общество придава на тези понятия.Изненадани сме от факта, че изразените от Вас позиции по необходимостта от съдебна реформа са противоположни на застъпваните в чужбина мнения на г-жа Екатерина Захариева - заместник министър-председател по правосъдната реформа и министър на външните работи относно стремежа на страната да извърши препоръчаните в рамките на Механизма за сътрудничество и оценка от ЕК на ЕС промени. Считаме, че реформата на съдебната система е преди всичко вътрешен обществен въпрос, който засяга всички български граждани. Осигуряването на справедлив съдебен процес и върховенство на закона в Република България е процес, който не следва и не може да бъде политизиран или ограничен до мандата на определени лица, или управлението на една, или друга партия, защото гражданите на демократичните общества следва всякога да имат достъп до независим съд и закони, пред които всички са равни. Справедливостта, от която всички се нуждаем, няма политически цвят и не може да бъде осигурена само от законодателя в рамките на мандата на една или друга партия.Припомняме Ви, че според българския Закон за нормативните актове, законопроектите подлежат на задължително обществено обсъждане. Независимо от това дали споделяме конкретните предложения за промени, ние не виждаме кой друг, ако не съдиите, са компетентни да формират мнение и предлагат промени в тази област, както и да участват активно в обсъждането им. Намираме за крайно неуместно изказването Ви, че „ако иска промени, г-н Панов следва да се кандидатира за депутат”. По този повод Ви припомняме, че през 2016 г. Европейският съд по правата на човека (ЕСПЧ) осъди Унгария за нарушение на свободата на изразяване на бившия председател на унгарския Върховен съд - г-н Андраш Бака, поради реакцията на властите по изразени от него критики към предприетите законодателни реформи. В това решение ЕСПЧ подчерта, че „темата за функционирането на съдебната система е от обществен интерес и че дебатът по нея е защитен от чл. 10 от ЕКПЧ. Дори даден проблем да има политическа окраска, това само по себе си не е достатъчно, за да бъде обезкуражен съдия да прави изявления по въпроса. Нещо повече, предсрочното прекратяване на мандата на г-н Бака е имало безспорен „смразяващ ефект“ и е можело да обезкуражи съдиите да участват в общественото обсъждане на законопроекти и да изразяват становище по въпроси, свързани с независимостта на съда”. В резолюцията си от 17 май 2017 г. Европейският парламент се позова на това решение и изрази опасение за системна заплаха за принципите на правовата държава в Унгария, като призова Съвета да задейства чл. 7 от Договора за ЕС. Със съжаление констатираме, че тези обстоятелства като че ли не са били напълно осмислени.По наше убеждение, ролята на министър на правосъдието е да свързва изпълнителната и съдебната власт, а не да ги противопоставя, или да злепоставя представители на коя да е от тях, а ролята на Висшия съдебен съвет, който Вие председателствате, е да осигурява и брани независимостта на съдебната власт, а не да пренебрегва мнението и достойнството на нейните представители.Като считаме, че публичните Ви изявления са несъвместими с тези функции,НАСТОЯВАМЕ ЗА НЕЗАБАВНАТА ВИ ОСТАВКА.Подписи:1. Здравка Калайджиева – адвокат (1980 – 2007 г.), съдия в ЕСПЧ (2008 – 2015 г.);2. Станислав Костов – адвокат от 2007 г. и преподавател по право на Европейския съюз;3. доц. Кристиян Таков – преподавател по гражданско право;4. Ина Лулчева – адвокат от 1986 г.;5. Емилия Недева – адвокат от 1986 г.;6. София Разбойникова – адвокат от 1999 г.;7. Николай Руневски – адвокат от 1997 г.;8. Георги Атанасов – адвокат от 1992 г. , председател на Пети районен съд – гр. София (1985 - 1989 г.), заместник-председател на Софийски градски съд (1989 - 1992 г.);9. Йорданка Бекирска – адвокат от 2009 г.;10. Динко Кънчев – адвокат от 1994 г.;11. Ивайло Костов - адвокат от 2007 г. и преподавател по Граждански процес;12. Симеон Стойчев – адвокат от 2011 г.;13. Петя Косева – адвокат от 2011 г.;14. Анна Гаврилова-Анчева - адвокат от 1981 г.;15. Даниела Екимова - юрист;16. Маргаргарита Калайджиева - адвокат;", "date": "2017-06-14", "title": " Юристи искат оставката на Цачева заради съдебната реформа"}
{"url": "https://m.offnews.bg/news/Futbol_18793/Otborat-na-Berbatov-e-po-mlad-i-belezhi-poveche_658173.html", "text": "След броени часове на стадион „Васил Левски” отборите на Димитър Бербатов и Луиш Фиго ще премерят сили в благотворителен футболен мач. Събитието ще се случи със съдействието на генералния спонсор Първа инвестиционна банка, а важната новина е, че събраните финансови средства ще са в подкрепа на талантливите деца от Фондация „Димитър Бербатов”.Продължават да излизат новини относно имената на футболистите, които ще вземат участие в грандиозното шоу, но за момента може да се каже, че United Stars на Бербатов са с едни гърди пред момчетата от All Stars на Фиго. Предстои по време на срещата да стане ясно дали физическата преднина на тима на българина ще се окаже проблем за конкурентния отбор.All Stars на Фиго губят не само по брой изиграни мачове в исторически план, но и по отбелязани голове. Футболистите от тима на Бербатов могат да се похвалят с грандиозните 8954 мача зад гърба си срещу по-скромните 7790 в биографиите на противниците си.Головата разлика отново определно е в полза на United Stars, които имат в кариерите си сумарно цели 1637 печеливши удара в противниковата футболната врата спрямо 1005 в отбора на Фиго. Според мнения на експерти проблем пред отбора на Фиго може и да се окаже присъствието на Едвин ван дер Сар на вратата на противника. Вратарят се извисява на феноменалните 199 см., което определено би затруднило нападателите на All Stars в отбелязването на голове. Вторият проблем би дошъл и от факта, че играчът с най-много отелязани голове - Роби Кийн, намира място в отбора на Бербатов. Кийн има вкарани 281 удара във вратата в клубни мачове и цели 68 за националния отбор на Ирландия. Трудностите за футболистите на Фиго могат да дойдат и от възрастовата разлика между двата отбора. Средната възраст при съотборниците на Бербатов е с 2 години по-ниска от тази при футболистите от All Stars. По-млади или с по-голям опит, важната новина е, че и двата отбора обещават да играят от сърце. Благодарение на Димитър Бербатов и Fibank, зрителите ще имат невероятната възможност да видят куп звезди на едно място, които ще изиграят един зрелищен двубой с добра кауза.Интересен факт е, че и двата отбора имат по един носител на \"Златна топка\". За гостите, това е самият той, а в отбора на Бербатов престижната награда е на Христо Стоичков.Вълнението по повод предстоящия благотворителен мач разширява мащаба си, като мнения изказват дори и астролози. Голяма част от футболистите и в двата отбора са представители на зодия Скорпион (петима от отбора на Фиго и трима от този на Бербатов).За тази година хороскопът им вещае усилена борба с финансови проблеми и опасност от криза и фалит, но за сметка на това звездите са им начертали и много приключения. Вероятно едно от тях е именно мачът на 14 юни, домакин, на който ще е София. ", "date": "2017-06-14", "title": " Отборът на Бербатов е по-млад и бележи повече"}
{"url": "https://m.offnews.bg/news/Izvan-terena_18817/Mesi-Suares-i-Fabregas-ne-spirat-kupona-v-Ibisa_658179.html", "text": "Барселона може да не направи най-силния сезон, но звездите имат право на почивка. Лионел Меси, Луис Суарес, бившият им съотборник Сеск Фабрегас и половинките им го удариха на купон в Ибиса.Ден след като веселата компания беше забелязана да отмаря на борда на луксозна яхта край бреговете на испанския остров, футболните звезди атакуваха и нощните заведения.Канибала потна в Инстаграм снимка от партито и написа, че вечерта е била страхотна. То си личи по снимките.Фабрегас, шампион с Челси този сезон, и съпругата му Даниела Сийман, са най-близката семейна двойка на Меси. Дамата се разбира отлично с Антонела Рокуцо, половинката на Лео.Даниела роди трето дете на Сеск наскоро. Антонела и Меси имат две, но едва сега стягат сватба.", "date": "2017-06-14", "title": " Меси, Суарес и Фабрегас не спират купона в Ибиса"}
{"url": "https://m.offnews.bg/news/Ikonomika_59/Asarel-se-otkaza-da-dobiva-zlato-v-Tran_658181.html", "text": "\"Евромакс Сървисиз\", част от групата на \"Асарел-Медет\" обяви, че оттегля проекта си за добив на злато в района на Трън.Инвеститорът обяви това в отворено писмо до жителите на община Трън. В неделя на референдум в общината 94% гласуваха против добива на злато в района. Въпреки че Върховният административен съд още не се е произнесъл по законността на референдума, Евромакс се отказва от плановете си да разработва мина \"Злата\".Не можем да си позволим 100-милионна инвестиция, ако няма конструктивен диалог. Проведената кампания, гласуването и резултатът от референдума са показателни, че в момента в Трън няма благоприятна инвестиционната среда за \"светъл\" бизнес, са основните аргументи в писмото.Ето и целия текст на отвореното писмо, което най-напред беше разпространено от местния сайт :", "date": "2017-06-14", "title": " Асарел се отказа да добива злато в Трън"}
{"url": "https://m.offnews.bg/news/Futbol_18793/Berbatov-blagodari-na-40-000-zriteli-Pravia-go-za-detcata_658183.html", "text": "Близо 40 000 зрители са изпълнили националния стадион за мача на Димитър Бербатов. Около 2-3 хиляди са празните места в сектор \"Б\", но всичко останало се пука по шефовете.\"Искам да благодаря на всички, които сте дошли тук, вие сте дарители за тези деца\", каза Бербо и посочи цял блок в сектор \"В\" с хлапета, облечени в бяло. Те са от фондацията му. \" И аз съм баща, днес децата ми са на стадиона\".Иначе видимо най-аплодиран, след Бербатов, разбира се, е Христо Стоичков. Публиката скандира няколко пъти името на Ицо. И не пропуска да аплодира всеки негов пас.Логично, най-многобройни са запалянковците на Манчестър Юнайтед. Те носят фланелки , а яка агитка дори запя песен за английския тим.Иначе в ложата един до друг са президентът на БФС Борислав Михайлов и кметът на София Йорданка Фандъкова. ", "date": "2017-06-14", "title": " Бербатов  благодари на 40 000 зрители: Правя го за децата"}
{"url": "https://m.offnews.bg/news/Futbol_18793/Dunav-Ruse-v-Evropa-TcSKA-Sofiia-na-suho_658174.html", "text": "Дунав Русе ще участва на жребия за европейските турнири в понеделник. Това съобщи източник от клуба пред OFFNews. В Русе е получен вече и документ от централата.ЦСКА-София остава с тригодишно наказание извън турнирите. Според наш източник не е платена таксата към жалбата до КАС - Спортният арбитражен съд в Лозана. Тя е в размер от 1000 франка и не е проблем за Гриша Ганчев.По-вероятно е \"червените\" да са се отказали след консултации с юристи в тази област. Няма прецедент, при който да е допуснат клуб, заобикалящ прословутото правило за смяна на клубни цветове, имена и седалище.Наказанието е ясно - 3 години извън турнирите. Така ЦСКА-София ще може да иска евролиценз през лятото на 2019 година, ако се класира.На жребия за Лига Европа отиват още носителят на купата Ботев и Левски, който спечели спорен бараж с Верея. \"Сините\" бяха завършили трети пред Дунав и с основание претендираха, че русенци трябва да играят плейоф.БФС излезе с аргумента, че се чака решение по казуса на ЦСКА-София. Оказва се обаче - всичко е било загуба на време или прах в очите на хората. ", "date": "2017-06-14", "title": " Дунав Русе в Европа, ЦСКА-София на сухо"}
{"url": "https://m.offnews.bg/news/Kultura_33/Festivalat-Summer-Chaos-se-zavrashta-obiaviha-chast-ot-izpalnitelite_658146.html", "text": "Второто издание на фестивала Summer Chaos ще се състои на 31 юли на стадион \"Лазур\" в Бургас, а част от имената за концерта вече са ясни - примата на метъл музиката Таря Турунен, траш легендите Kreator и немските мелодик дет метъли от Crematory.Турунен, която ще гостува за пореден път в България, ще представи добре познати парчета, но и композиции от последните си албуми. Същото ще направят готик-индъстриъл музикантите от Crematory, които промотират албума си Monument от 2016 г., а Kreator ще представят последния си албум Gods of Violence.Продажбата на билети започва от днес, 14 юни, в мрежата на \"Тикетпро\". До края на юни те са на цена от 70 лв., а в месеца на феста те ще са на цена от 80 лв. Организаторите обещават и изненадващ \"happy hour\" с промоции на цените. Очаква се да бъдат обявени и още 2 гостуващи групи на тазгодишния Summer Chaos.Това е третото издание на фестивала, като в предните години на сцената му излязоха имена като Godsmack, The Prodigy, Bullet For My Valentine, Papa Roach, House of Pain, Clawfinger, Biohazard, Amorphis и още много други.", "date": "2017-06-14", "title": " Фестивалът Summer Chaos се завръща, обявиха част от изпълнителите"}
{"url": "https://m.offnews.bg/news/Politika_8/Balgariia-otkriva-pochetno-konsulstvo-v-Gana_658147.html", "text": "Министерският съвет даде съгласие за откриване на българско консулство в Република Гана със седалище гр. Акра и назначи за почетен консул Николаас Корнелес Матеас ван Щаалдуйнен. Той е личност, ползваща се с добро име, обществени позиции и институционални контакти, които ще са полезни за по-нататъшното активизиране на връзките между двете държави.Откриването на наше почетно консулство в Гана ще предостави възможност за активизиране на отношенията между двете страни в търговско-икономическата област, културния и образователен обмен и други сфери от взаимен интерес.", "date": "2017-06-14", "title": " България открива почетно консулство в Гана"}
{"url": "https://m.offnews.bg/news/Psihologiia_18816/Kakvo-da-pravite-ako-se-strahuvate-da-letite_658125.html", "text": "Не всеки обича да пътува със самолет. На някои им става лошо, на други им е скучно, но има и хора, които психически не могат да се преборят със страха, че нещо лошо може да се случи. Предлагаме ви шест трика, които биха ви помогнали да летите по-спокойно.Много хора се страхуват да летят със самолет, тъй като не могат да си обяснят как такава тежка машина се задържа във въздуха. Всъщност самолетът лети толкова лесно, колкото кола се движи по пътя. Турболенцията е все едно да пътуваш по чакълест път. Диспечърите непрестанно дават координати и напътствия на пилотите, така че няма как два самолета да се блъснат.Много хора се стряскат, когато ушите им заглъхнат или когато \"храната им отиде в петите\". Нормално е излитане, кацане, завои и промени в пътя на самолета да се отразят на тялото ви, тъй като въздушното налягане упражнява натиск върху нас. Това е напълно нормално.Ако имате проблем с летенето, направете всичко възможно да се обградите с интересни и забавни книги, списания и програми. Не ви трябва да четете за убийства, корупция или кражби преди полет.Периодичното вдишване и издишване помагат както на организма, така и на мозъка. Ако започнете да се чувствате дискомфортно, поемайте въздух и издишайте през около 4 секунди. Това ще даде на тялото ви повече кислород и ще му помогне да функционира нормално.Много хора се притесняват именно от факта, че не виждат кой управлява машината. Това не виждате екипажа, не значи, че те не могат да си вършат работата. Дори е по-добре да не са около нас, за да работят на спокойствие.Ако усещате, че се поддавате все повече на страха и вече започвате да изпадате в паника, сложете ластик на ръката си и ако усетите, че губите контрол, го дръпнете, за да ви заболи. Леката болка ще разсеете мозъка ви на биологично ниво и това ще ви помогне да се успокоите.", "date": "2017-06-14", "title": " Какво да правите, ако се страхувате да летите?"}
{"url": "https://m.offnews.bg/news/Ikonomika_59/Kmetat-na-Gorna-Malina-podkrepi-shefa-na-Walltopia-Chaka-platformata_658180.html", "text": "Кметът на община Горна Малина Ангел Жиланов приветства инициативата на бизнесмена Ивайло Пенчев (основател на Walltopia и Auxionize) за изграждането на онлайн платформа за обществени поръчки, като заяви че с радост ще се възползва от услугата. Според него \"това освен, че ще направи поръчките по-прозрачни, ще облекчи и работата на администрацията\". Жиланов е кмет от партия \"Зелените\".Спаред него идеята на Ивайло Пенчев може да е сериозен пробив в корупционните практики, доколкото съществена част от тях са концентрирани именно в обществените поръчки.Според Панев това е пример как частния сектор и малки общини през призмата на собственият си интерес могат да свършат услуга на цялото общество в борбата с корупцията.\"Ако чакаме на оплетената с клиентелисти власт да постигне напредък в борбата с корупцията, далеч няма да стигнем. Началото е дадено. Да видим още колко ведомства и общини ще се присъединят. Готови сме да съдействаме\", добави той.", "date": "2017-06-14", "title": " Кметът на Горна Малина подкрепи шефа на Walltopia. Чака платформата му за честни търгове"}
{"url": "https://m.offnews.bg/news/Politika_8/Bivsh-evrodeputat-ot-GERB-stana-zam-ministar-za-Predsedatelstvoto-na_658178.html", "text": "Премиерът Бойко Борисов назначи Моника Панайотова за зам.-министър за Българското председателство на Съвета на ЕС 2018.Моника Панайотова е бивш евродепутат от ГЕРБ в периода декември 2012 - юли 2014 г., а преди това – и депутат в 41-ото Народно събрание.В последната година е работила като независим експерт към Европейската комисия по подготовката на 9-ата рамкова програма за научните изследвани и иновации.Има докторска степен по политология от УНСС, магистър е по икономика и бакалавър по международни отношения от същото висше учебно заведение.Преминала е редица обучения и специализации в международни организации и учебни институции, съобщават от .", "date": "2017-06-14", "title": " Бивш евродепутат от ГЕРБ стана зам.-министър за Председателството на ЕС"}
{"url": "https://m.offnews.bg/news/Stil_18811/Uolstrijt-i-morski-chadari-v-modnite-tendentcii-za-2017-ta-snimki_658142.html", "text": "Чудите ли се какво ще е модерно това лято? Очаквайте само щури, свежи и различни идеи, някои от които наистина смели.Заимствано от морските чадъри, това райе ще превзема модния пазар. Едро и цветно, определено ще седи добре с топлите слънчеви дни.Ако сте си мислели, че този весел цвят няма да е на мода скоро, сте се излъгали. Дрехи, обувки, чанти и аксесоари ще се подават закачливо от всеки ъгъл в този слънчев цвят.Вдъхновен от \"Уолстрийт\", синият цвят, конкретно с карето и дребните детайли, ще се пренесе в женската мода и ще пожъне огромни успехи.За разлика от предишните години, когато смелите дрехи показваха раменете на жените, тази година залага на дискретност и мъжете ще могат да се насладят на само леко загатната плът.С леко вталяване или пък много широки, белите памучни рокли залагат на комфорт и все пак са висша мода.Освен в блузите и роклите, този стил навлиза и при панталоните и полите. Той измества вече доскучалата и обикновена висока талия и дава възможността да бъдем оригинални в избора на колани.", "date": "2017-06-14", "title": " \"Уолстрийт\" и морски чадъри в модните тенденции за 2017-та (снимки)"}
{"url": "https://m.offnews.bg/news/Obshtestvo_4/Galap-Podkrepata-za-mazhoritarno-glasuvane-spada-ot-80-na-56_658130.html", "text": "Половин година след провеждането на Националния референдум, делът на подкрепящите въвеждането на мажоритарна избирателна система остава значителен – 56%, но е чувствително под нивата от около 80%, които се регистрираха преди референдума.Това сочат данните от политическия и икономическия индекс на „Галъп интернешънъл“, базиран на национално представителни изследвания с извадка 800/1000 души.Негативните отговори трайно са се увеличи – от 6% през есента до 17% през месец май.Явно развилата се след референдума кампания за пояснение на потенциалните негативи на мажоритарния вот е повлияла, констатират социолозите от „Галъп интернешънъл\".Дългосрочни тенденции на доверието в банковата системаДоверието в банковата система в последните години постепенно възстановява своите стойности след смутните времена на 2014 г.С дял от около 40% доверие, банковата система отново е една от обществените системи, в които хората най-много вярват, в сравнение с останалите институции у нас.През 2014 г. доверието беше спаднало до 19%, а недоверието беше стигнало 60%. Сега обаче всичко е нормализирано.", "date": "2017-06-14", "title": " Галъп: Подкрепата за мажоритарно гласуване спада от 80% на 56%"}
{"url": "https://m.offnews.bg/news/Izvan-terena_18817/Ot-TcSKA-Sofiia-dariha-krav_658153.html", "text": "Военномедицинска академия отбеляза Световния ден на кръводарителя с Ден на отворените врати в Центъра по трансфузионна хематология. Инициативата бе подкрепена и от представители на футболния ЦСКА-София. Да дарят кръв и по този начин да помогнат за спасяването на човешки живот се отзоваха административният директор на отбора Милко Георгиев, директорът на ДЮШ Стефан Яръмов, помощник-треньорът Кирил Динчев, директорът на Пресслужбата Христофор Христов.Младите надежди на клуба Кристиян Малинов и Пламен Гълъбов също отправиха призив за насърчаване на безвъзмездното кръводаряване.„Този акт е безценен за нас. Благодаря ви!”, обърна се тях началникът на ВМА полк. проф. д-р Венцислав Мутафчийски. ", "date": "2017-06-14", "title": " От ЦСКА-София дариха кръв"}
{"url": "https://m.offnews.bg/news/Sviat-_12/Dzhejmi-Olivar-predlozhi-bezplatna-hrana-na-zasegnatite-ot-pozhara-v-L_658158.html", "text": "Известният британски готвач Джейми Оливър предложи безплатна храна на засегнатите от пожара в Лондон. Най-малко шестима са загинали, а 74 са ранени при пожара. Очаква се броят на жертвите да се увеличи.Повече от 100 семейства пък са засегнати от трагедията, като са изгубили цялата си покъщнина.Джейми Оливър обяви решението си в Инстаграм. \"До всички 100 семейства, засегнати от този ужасен пожар в \"Тренфел тауър\" в Нотинг хил днес, добре дошли сте в ресторанта ми, където ще ви нахранят и напоят. Намираме се в Уестфийлд, точно зад ъгъла. Храната и напитките са безплатни, така че просто отидете и говорете с моя мениджър Хуан и ние ще ви дадем малко любов. Нашите мисли, любов и молитви са за всички жетви на пожара\", написа Оливър в Инстаграм.Решението на Джейми Оливър беше посрещнато с поздравления от потребителите на социалната мрежа. ", "date": "2017-06-14", "title": " Джейми Оливър предложи безплатна храна на засегнатите от пожара в Лондон"}
{"url": "https://m.offnews.bg/news/Obshtestvo_4/UNSS-nakaza-studenta-oglasil-za-prepodavatelkata-koiato-pishe-trojki_658189.html", "text": "Академичният съвет на УНСС наказа с предупреждение за отстраняване студента, огласил скандалния случай с изпит по \"Геоикономика и регионално развитие\", който негови колеги минали с тройка, предавайки празен лист, предаде бТВ.За случая стана ясно от публикация във фейсбук на един от студентите й Кезим Медев, явил се на изпита. Сега обаче Медев е с предупреждение за отстраняване. Причината за наказанието е, че Медев първо е огласил случая в социалните врежи, а не е потърсил ръководството на университета, за да сигнализира преди това.Днес преподавателката Соня Докова бе отстранена от длъжността си в университета. От УНСС признаха, че нарушения в провеждането на изпита са открити. „Проверили сме една част от писмените работи, има такива, които не са развили въпросите и им е поставена оценка „Слаб 3” въз основа на техния текущ контрол ,но има определени нарушения”, съобщи заместник-ректорът доц. д-р Миланка Славова.В същото време студенти се организират да излязат на демонстрация в подкрепа на Соня Докова.", "date": "2017-06-14", "title": " УНСС наказа студента, огласил за преподавателката, която пише тройки без изпит"}
{"url": "https://m.offnews.bg/news/Evropa_18764/Namaliha-parite-na-BNT-za-predsedatelstvoto_658151.html", "text": "От заявените 9.420 млн. лв. Българската национална телевизия (БНТ) ще получи 7.6 млн. лв. Това реши правителството на заседанието си в сряда. Националната телевизия е определена за домакин, която има ангажимент да осигури медийно покритие, продуциране и излъчване на събитията по време на Българското председателство.Правителството направи промени в утвърдените разходи по подготовка и провеждане на Българското председателство на Съвета на Европейския съюз през 2018 г. Измененията предвиждат за 2017 г. да бъдат предоставени средства в размер на 5 600 000 лв., а през 2018 г. - 2 млн. лева.България има задължението да осигури безплатни кадри за всички акредитирани български и чуждестранни медии по време на председателството. С предоставените пари БНТ ще купи необходимата техника, съобразно представените й изисквания, ще наеме технически съоръжения, екипи и ще покрие международните такси за разпространение.От приемането на решението на Министерски съвет през месец март 2017 г. до настоящия момент няма осигурен финансов ресурс за осигуряване на медийно покритие, продуциране и излъчване на събитията.В резултат на проведени работни срещи през май и юни 2017 г. между БНТ, Министерството за Българското председателство на Съвета на Европейския съюз 2018 и Министерството на финансите първоначално заявените средства в размер на 9 420 000 лв. с ДДС са намалени с около с около 20% и възлизат на 7 600 000 лв.", "date": "2017-06-14", "title": " Намалиха парите на БНТ за председателството"}
{"url": "https://m.offnews.bg/news/Futbol_18793/Burgas-izchezva-ot-futbolnata-karta_658149.html", "text": "Нефтохимик може да започне новия сезона от областната група, най-ниското футболно ниво. Така Бургас ще остане без футболен тим при професионалистите, тъй като в региона рита и възстановеният на стотен път Черноморец. Новината разкри изпълнителният директор на клуба Николай Тодоров, цитиран от \"Котаспорт\". Другият вариант пред Нафтата е участие във Втора лига със състав, изграден изцяло от собствени юноши.„Призовавам бургаският бизнес да се обедини и да спаси клуба. Ако нямаме финансови гаранции, ще започнем от областните групи. Извървели сме го този път. Ако се наложи, пак ще го направим“, заяви Тодоров.Миналото лято Нефтохимик едва се спаси от изпадане във \"В\" група. Тимът обаче беше качен по административен път в \"новата\" и \"елитна\" група. Той обаче загуби баража за оставане срещу Витоша Бистрица. Иначе Тодор Киселичков е новият треньор на Нефтохимик.  Снощи специалистът и клуба са постигнали договорка и днес ще бъде обявено официално и назначението му.41-годишният бивш халф събира отбора в началото на седмицата, най-вероятно в понеделник, като по-късно днес ще станат ясни и още детайли около тима. Негов помощник ще бъде Владимир Вълчев, който има много сериозен опит в детско-юношеския футбол, но също така е бил асистент и на мъжки отбори.", "date": "2017-06-14", "title": " Бургас изчезва от футболната карта"}
{"url": "https://m.offnews.bg/news/Futbol_18793/Advokatat-na-Ronaldo-Niama-propusnata-deklaratciia_658119.html", "text": "Адвокатът на суперзвездата на Реал Мадрид Кристиано Роналдо - Антонио Лобо Хавиер сподели, че португалецът не е пропускал да подава декларации и добави, че единствената декларация, която не се харесва на администрацията на държавното обвинение е законна.Вчера прокуратурата в испанската столица и комисията за икономически престъпления повдигнаха обвинения срещу нападателя за престъпления срещу Министерството на финансите в периода от 2011 до 2014 година в размер на над 14,7 милиона евро.\"Няма пропусната декларация. Има само една декларация, чието основание изглежда не се харесва на администрацията на испанската Прокуратура. Но няма норма или член от закона, който да е бил нарушен.Обвинението на Прокуратурата, че Роналдо е укрил данъци е напълно неочаквано и играчът го възприема като несправедливо.Случаят на Меси и на други футболисти, разследвани от испанската Прокуратура са абсолютно различни, защото тези играчи не са декларирали нищо.Роналдо, преди да бъде подложен на разследване, е декларирал тази част от имуществото си, която подлежи на облагане на територията на Испания\", каза Хавиер.", "date": "2017-06-14", "title": " Адвокатът на Роналдо: Няма пропусната декларация"}
{"url": "https://m.offnews.bg/news/Obshtestvo_4/Noviiat-Antikoruptcionen-fond-shte-razsledva-i-osvetliava-koruptciia_658137.html", "text": "Разлседване на корупция по всички етажи на властта, анализ на щетите и институционален натиск за справяне с корупцията - това ще бъде само част от делото на обявената днес фондация \"Антикорупционен фонд\". Икономисти, юристи и журналисти са се нарамили с нелеката задача да осветлят некоректните практики у нас, но не само да говорят за тях, а и да дават конкретни решения на казуси, свързани с корупцията.На пресконференция днес бе обявен и екипът зад . Той се състои от журналисти, икономисти, хора с опит в разследванията на измами и в управлението на проекти. Зад Фонда стоят Мирослава Петрова, Йордан Карабинов, Николай Стайков, адв. Грета Ганева, София Желева и Лилия Рангелова.Как ще работи \"Антикорупционен фонд\"В три основни стъпки Фондът ще мониторира, анализира и ще действа с единствената цел да подобри средата за живот на българските граждани и да съдейства на праовъсдната система в борбата с корупцията.Първата стъпка е мониторинг и получаване на сигнали. Екипът може да се \"самосезира\" от журналистически разследвания. Също така всеки гражданин може да подаде сигнал (анонимно или не) на сайта на \"Антикорупционен фонд\". Всеки достатъчно пълен сигнал се разглежда внимателно и продължава нагоре по стълбицата на разследването.След обстоен правен анализ, придобиването на допълнителна информация и техническа експертиза, \"Антикорупционен фонд\" започва стъпка \"Действие\", а именно - институционален натиск, обратна връзка за реализираните вече действия и публикации по темата.Днешната дата 14 юни не е избрана случайно от създателите на Фонда за обявяване на неговото начало. Днес е годишнина от началото на протестите #ДАНСWithMe, които бяха породени от издигането на депутата Делян Пеевски за шеф на ДАНС. \"Днес нас все още ни събира идеята за противопоставяне и справяне с корупцията\", каза на събитието Мирослава Петрова.Финансирането си \"Антикорупционен фонд\" ще получава от фондация \"Америка за България\".Въпреки че официално работата си Фондът започва днес, той вече работи по 20 сигнала, а два от тях вече са предадени по каналния ред със сигнали до отговорните институции. Единият от тях засяга Пловдивския панаир, финансирането му от ББР и социалиста Георги Гергова. Другият сигнал, по който работят от Фонда, е за кмет на голяма община, който прави екстравагантни купони за десетки хиляди лева, без реално да има доход, различен от заплатата му.Фондът е задължен да спазва етичните си правила за независимост, безпристрасност, професионализъм и отговорност. Вътрешният правилник не позволява на членове на \"Антикорупционен фонд\" да са част от партия, но в от отговор на въпрос от OFFNEws, че всеки сигнал, доли от политически субект, е добре дошъл, стига да е добре обоснован и описан.", "date": "2017-06-14", "title": " Новият \"Антикорупционен фонд\" ще разследва и осветлява корупцията във властта"}
{"url": "https://m.offnews.bg/news/Drugi_18773/Shampionat-na-NBA-otkaza-sreshta-s-Donald-Tramp_658118.html", "text": "Шампионът на НБА Голдън Стейт Уориърс разбуни духовете в САЩ, след като стана ясно, че тимът ще откаже поканата от президента Доналд Тръмп за посещение на Белия дом.Треньорът на тима Стив Кър обяви още през ноември, че ако бъде спечелена титлата, няма да бъде приета покана за Белия дом. Някои играчи на Уориърс, сред които и звездата Стеф Къри, в миналото са се изказвали доста критично по адрес на Тръмп.„Ще си празнуваме нашата шампионска титла. Не сме получили покана от Белия дом, но ако е необходимо, ще вземем решение”, се казва в официално изявление на клуба.Припомняме, че Голдън Стейт стана шампион в НБА, след като детронира досегашния първенец Кливлънд във финалната серия с 4-1 победи.Тимът от Калифорния се наложи със 129:120 в мач номер 5 и по този начин не се стигна до миналогодишния кошмар, който калифорнийци изживя, допускайки пълен обрат след аванс от 3-1 победи.", "date": "2017-06-14", "title": " Шампионът на НБА отказа среща с Доналд Тръмп"}
{"url": "https://m.offnews.bg/news/Politika_8/DPS-izkliuchi-kmeta-na-Hitrino-kriel-informatciia-za-izrazhodvane-na_658124.html", "text": "Централното оперативно бюро на ДПС вчера е взело решение да изключи двама души от ДПС – кмета на Хитрино Нуридин Исмаил и председателя на Общинския съвет Мустафа Ахмед.Това съобщи в парламента депутатът от ДПС Йордан Цонев. Той обясни, че причината за изключването са много сигнали от гражданите на Хитрино, че възстановяването на Хитрино не върви съобразно техните очаквания.\"Няма прозрачност в дейността на кмета и на общинската организация. Дори членовете на Обществения комитет, който бе създаден във връзка с възстановяването на Хитрино и разходването на средствата, нямат информация какво става там”, обясни Цонев.”Кметът се държи арогантно и не дава информация. Сайтът, който трябва да поддържат с информация за постъпилите средства, не дава информация”, допълни той. Цонев не каза дали има съмнения за финансови злоупотреби. „Винаги непрозрачността води до съмнения за такива неща”, аргументира се Йордан Цонев.В края на миналата година в Хитрино се взриви влакова цистерна, която избухна и събори около 50 къщи. При инцидента загинаха 7 души. ", "date": "2017-06-14", "title": " ДПС изключи кмета на Хитрино, криел информация за изразходване на средствата"}
{"url": "https://m.offnews.bg/news/Politika_8/Ninova-Znam-ot-GERB-che-ne-iskat-mazhoritaren-vot_658128.html", "text": "Дали ще има мажоритарен вот или не на следващите избори - днес коментират депутатите от различни парламентарни групи в Народното събрание. След като вчера изненадващо водещата комисия по правни въпроси прие промените, предложени от ГЕРБ след референдума на Слави Трифонов с подкрепата на ДПС, часове по-късно ДПС се отметна и каза, че няма да подкрепи в зала мажоритарната система за гласуване на изборите. Днес от ГЕРБ са категорични, че държат на внесените от тях промени и на мажоритарния вот, председателят на парламентарната група Цветан Цветанов коментира: \"Нямаме промяна в позицията си, както в 43-ия, така и в 44-ия парламент, ще подкрепим мажоритарната система. Разговарял съм с Марешки, Воля твърдо ще ги подкрепи. Надявам се, че може някои колеги от БСП и ДПС също да подкрепят и да се стигне до желаното мнозинство. Не виждам нищо лошо в мажоритарната система. Много е важно народните представители да имат ангажимент към своите избиратели, а не да се сещат за тях, когато идват избори. ГЕРБ винаги сме се придържали към мажоритарния елемент\", каза Цветанов. Той беше категоричен, че ако мажоритарният вот не мине, ГЕРБ не е за смесена система, каквато БСП подготвя в свой законопроект и в такъв случай остава сегашната избирателна система. БСП днес също потвърдиха позицията си, че подготвят свой законопроект за смесена избирателна система, но лидерът Корнелия Нинова намекна, че ГЕРБ също не искали мажоритарна система. \"Поведението на ГЕРБ и ДПС за промените в Изборния кодекс не отговаря на очакванията на хората, а е политически пазарлък\", смята Нинова. Една група внася законопроект, който не иска да бъде приет. Друга група уж го подкрепя, сменя позиция след пет минути. Не е чисто това. Политически пазърлък е това. Не е съвсем искрено поведението на ГЕРБ и ДПС\", обясни Нинова. Според нея няма парламентарна група в този парламент, която искрено да иска да се въведе мажоритарната избирателна система, а попитана защо смята, че ГЕРБ не искат мажоритарен вот, тя отговори: „Защото го знам от тях“.ДПС потвърдиха новината от снощи: Няма да подкрепят мажоритарен вот в зала. „Ние нямахме изработена позиция до вчера, до заседанието на парламентарната група, тъй като при нас имаше различни гледни точки. Една гледна точка в подкрепа на законопроекта, предвид на това, че ДПС като партия не губи нищо от парламентарния вот. Някои изборни специалисти твърдят, че ще спечели. От друга гледна точка 2 млн. гласуваха „за” мажоритарния вот. Това са достатъчно голям брой, за да проведем сериозна дебат и да се опитаме да разберем причините за такава широка и мащабна подкрепа на един Изборен кодекс и изборна техника, която е доста спорна”, обясни депутатът от ДПС Йордан Цонев. На заседанието на групата на ДПС снощи обаче били поставили всички аргументи „за” и „против”.\"Надделя мнението, че в този вид законопроектът не е полезен за България. Смятаме, че трябва да се засили мажоритарния елемент, но така предложен законопроектът, по-скоро ще внесе хаос и големи групи от хора няма да получат представителност”, обясни ще Йордан Цонев. Воля на Веселин Марешки не се изказаха по темата, но тяхната позиция е категорична, че искат мажоритарен вот, тъй като това било желанието на хората, които са гласували на референдума. Марешки дори беше коментирал, че при протеста на Слави Трифонов пред парламента с искане да се вкара законопроекта в парламента, той му е пратил SMS, за да го подкрепи. ", "date": "2017-06-14", "title": " Нинова: Знам от ГЕРБ, че не искат мажоритарен вот"}
{"url": "https://m.offnews.bg/news/Sviat-_12/Hora-sa-skachali-ot-goriashtiia-nebostargach-v-London-v-opit-da-se-spa_658131.html", "text": "Хора са скачала от прозорците на горящия 27-етажен жилищен блок в Лондон в опит да се спасят, разказват очевидци на трагедията. Живеещи в блока са скачали от по-ниските етажи. От един от апартаментите на деветия или десетия етаж е било хвърлено бебе, което е хванато от стоящ до сградата свидетел на случващото се, съобщи \"Гардиън\". \"Видях майка, която викаше от прозореца, че тя и детето ѝ не могат да се измъкнат и молеше да бъдат спасени. Това беше на апартамент на доста висок етаж\", разказва очевидец пред \"Скай нюз\", цитиран от БТА. Друг очевидец видял семейство с деца, които викали за помощ от 15-ия етаж.\"Пожарникарите я посъветваха да запуши процепа под вратата, за да не прониква дим, не зная какво се е случило после\", казва Пол, който живее на втория етаж и е успял невредим да напусне сградата.Няколко души загинаха, а поне 50 са били ранени в резултат на пожара. Пожарникарите продължават да опитват да загасят пожара, но водните струи достигат само по-ниските етажи. Според началника на лондонската пожарна Дани Котън огнеборците са успели да стигнат до 20-ия етаж на сградата и да евакуират голям брой хора. Котън обясни, че в момента сградата е стабилизирана, но инженерни екипи изследват структурата, за да оценят риска от срутване. По-късно властите увериха, че според специалистите няма риск от срутване на сградата. Обитатели на сградата \"Гренфел тауър\" многократно са предупреждавали властите за лошото състояние на блока и риска от пожар, предаде ДПА.\"Властите останаха глухи за всички наши предупреждения, ние предсказахме, че катастрофа като днешната е неизбежна и е само въпрос на време\", заяви \"Групата за действие Гренфел\". В сградата живеят между 400 и 600 души. Живеещ на 17-ия етаж мъж, който успял да излезе заедно с 68-годишната си леля, разказа пред Channel 4 News, че в сградата няма обща противопожарна система, такива има евентуално в отделните апартаменти. Той подчерта, че не е чул аларма, но с леля му са излезли, когато са чули сирените на пожарните и са разбрали, че има пожар. ", "date": "2017-06-14", "title": " Хора са скачали от горящия небостъргач в Лондон в опит да се спасят"}
{"url": "https://m.offnews.bg/news/Izvan-terena_18817/Fen-zalozhi-zhena-si-za-pobeda-na-IUve-zagubi-ia_658159.html", "text": "Феновете в Зимбабве явно са доста запалени и по европейския футбол. Буквално са готови на всичко, разказва история на местен вестник.Двама приятели седнали заедно в бар да гледат финала в Шампионската лига и започнали да спорят: Юве или Реал. 26-годишният Чарлс Ямбая заложил на Ювентус. 30-годишният Юджийн Гумбо обаче размахал банкноти за Реал.Ямбая нямал кеш и заложил 22-годишната си съпруга Каролин Шумба. По същото време дамата била в семейния дом и си нямала идея, че ще я \"вържат\" срещу 500 долара.След размазващото 4:1 щастливият Гумбо пожелал да си прибере печалбата. Ямбая се оказал истински мъж на думата и дал зелена светлина.Госпожа Шумба обаче не останала особено впечатлена. Тя избягала в дома на леля си, като последната алармирала полицията.Съдът е взел решение да глоби и двамата мъже. Феновете обявили в своя защита, че са били пияни и не са мислели с главите си. В материала не се съобщава дали Шумба се е върнала при Ямбая.", "date": "2017-06-14", "title": " Фен заложи жена си за победа на Юве, загуби я"}
{"url": "https://m.offnews.bg/news/Futbol_18793/Berbatov-zatvaria-noshten-klub-za-zvezdite-ot-shouto_658132.html", "text": "Шоу след шоуто е приготвил Димитър Бербатов тази вечер. От 20,00 часа тимът му среща този на португалската мегазвезда Луиш Фиго за благотворителен мач на националния стадион. Веднага след мача купонът за гостите продължава.Бербо е затворил прочутия нощен клуб \"Бедрум\" за своите приятели. Хубавата музика и огнените танцьорки със сигурност ще се харесат на Скоулс, Видич, братя Невил и компания.  Иначе до снощи бяха продадени около 30 000 билета за благотворителната среща. Парите ще бъдат разделени между фондациите на Фиго и Бербатов.\"Всички сме заедно - е в името на децата. Всички мои приятели идват с идеята да подкрепят децата. Те са добри хора и искат да покажат какво значи да си човек и легендарен футболист. Те не печелят нищо. Самите деца ще покажат на дарителите – феновете, че си заслужава каузата. Талантите са доста в нашата страна\", заяви Бербатов.Съставите ", "date": "2017-06-14", "title": " Бербатов затваря нощен клуб за звездите от шоуто"}
{"url": "https://m.offnews.bg/news/Obshtestvo_4/Protest-pred-Sadebnata-palata-Niama-da-malchim-14-iuni-e-simvolna-da_658061.html", "text": "Национален протест \"Марш за европейско правосъдие!\" ще се проведе днес в столицата и големите градове на страната. Организатори са \"Правосъдие за всеки\" и ЗаДаОстанеПРИРОДА. В София митингът е от 18,30 часа пред Съдебната палата. На страницата на събитието организаторите пишат: 14-ти юни е символна дата, която не можем да подминем! Това е Денят на срама за нашата нова държавност, когато само с едно нагло олигархично назначение в ДАНС се сринаха представите ни, че демокрацията работи, а правата и свободата са ни гарантирани от закона. Четири години по-късно мафията е по-силна от всякога, овладяла е всички властови ресурси и е превърнала демокрацията в грозна карикатура, а онзи от ДАНС, когото уж изгонихме през 2013г. , във властелин на почти цялата държава.На 23-ти май няколко хиляди граждани извикаха мощно: \"Няма да мълчим!\" под прозорците на властта по време на Марша за европейско правосъдие. Чуха ни, но пак не ни разбраха. Вместо това върви опит за пълно овладяване на съдебната система чрез манипулация на изборите за нов Висш съдебен съвет, който е правителството на Съдебната власт, и опити за отстраняване на председтателя на ВКС г-н Лозан Панов.Той има смелостта да поиска независимо разследване на нерегламентираните контакти на Главния прокурор /ЦУМ гейт/ и постави пред Президента въпроса за конституционни реформи в структурата и модела на прокуратурата и Висшия съдебен съвет . Последваха грозни обвинения срещу тази достойна позиция и отвъртяни болтове на служебната му кола. Имаме безконтролен и безотчетен Главен прокурор, който директно заявява, че не дължи обяснения никому за действията си, анонимна и неефективна прокуратура, която прилага избирателно правото, управляващи политици, които твърдят, че съдебната реформа не включва прокуратурата, председател на Върховен Административен съд, който участва в манипулации на изборите за нов ВСС, и министър на правосъдието, призоваващ за тишина в системата, за да не се говори за корупция, зависимости и фактическия отказ от правосъдие. Писна ни наистина,СТИГА ВЕЧЕ ТОЛКОВА!НИЕ СМЕ ГНЕВНИ, НИЕ СМЕ ОТГОВОРНИ ПРЕД СТРАНАТА И ДЕЦАТА СИ, СИ И ПОВЕЧЕ НЯМА ДА МЪЛЧИМ!.Този път Маршът ще е национален и ще се проведе съвсем предупредително. Ще подготвим и внесем петиция до Народното събрание и Министерски съвет с нашите искания.Призоваваме всички свободни и достойни граждани, които милеят за страната си, да участват в Марша за европейско правосъдие. Нека покажем, че няма да позволим мафията да си присвоява собствената ни държава!", "date": "2017-06-14", "title": " Протест пред Съдебната палата: Няма да мълчим, 14 юни е символна дата!"}
{"url": "https://m.offnews.bg/news/Futbol_18793/Botev-Plovdiv-priiuti-as-na-Ludogoretc_658129.html", "text": "Йордан Минев се завърна в Ботев Пловдив след 6 години в грандовете ЦСКА и Лудогорец.  Днес защитникът подписа договор за 1 година.Това ще е третият престой на Минев при \"жълто-черните\". Роденият в Пазарджик футболист бе в състава на Ботев в периода 2004 - 2008 година, както и през 2011 година, като има над 100 мача за пловдивчани.Йордан Минев е роден на 14 октомври 1980 година. Играл е още за отборите на Хебър Пазарджик, Беласица, Родопа Смоля.За разградчани записа над 130 срещи в Първа Лига, както и над 30 мача в европейските клубни турнири. В историята ще остане като автор на гола срещу Базел за 1:0, който донесе първа победа на български отбор в Шампионската лига.Ветеранът има и 24 мача за Националния отбор на България. Нищо чудно в Коматево да се появи и близнакът му Веселин, който беше изгонен от Левски.", "date": "2017-06-14", "title": " Ботев Пловдив приюти ас на Лудогорец"}
{"url": "https://m.offnews.bg/news/Istoriia_18809/Aleksandar-Stambolijski-edin-ot-naj-protivorechivite-balgarski-pol_658041.html", "text": "Александър Стамболийски. Това име години наред е събуждало и ще събужда полюсни чувства у българите. Не можем да кажем дали това е така, защото земеделският лидер се стреми към романтичната идея, поне на думи, да работи за бедното селячество в ущърб на „богатата българската буржоазия“, или пък заради неговата реформаторска дейност. Самият факт, че все още има хора, които отъждествяват своя идеал за политик с него, говори за значимостта му в рамките на българската историческа памет. В следващите редове ще се опитаме да ви представим по един безпристрастен начин личността на Стамболийски.Александър Стамболийски е роден на 1 март 1879 година в село Славовица. Учи последователно в земеделското училище в Садово и Лозарското училище в Плевен. В последното младежът среща преподавателя Янко Забунов, който вдъхва в него първият сериозен интерес към политиката, поканвайки го да се присъедини към учредяването на Български земеделски народен съюз. Стамболийски е силно привлечен от „земеделската идея“, но връх в него взима желанието да продължи своето образование в Германия. В най- бързо развиващата се Велика сила той учи агрономия, но не след дълго болест го заставя да се завърне в България.Озовал се отново в родината, Стамболийски активно се включва в политическия живот като член на БЗНС. Благодарение на своята енергична и властна натура той бързо се издига във вътрешната йерархия на земеделската организация и от 1905 година може да се каже, че вече е неин ръководител и идеологически оформител. Първоначално Стамболийски и БЗНС не представляват основен фактор на българската политическа сцена. Това се променя едва след крахът на България във войните за национално обединение и настъпването на Втората национална катастрофа.Откритата агитация на Стамболийски за неутралитет на страната в Първата световна война става причина той да бъде задържан и осъден на доживотен затвор. През септември 1918 година е освободен и изпратен на фронта със задачата да успокои надигналото се недоволство срещу властта у войниците. Земеделският лидер вижда в разбунтувалата се маса възможност да се добере до властта и решава да окуражи „клетвопрестъпниците“, заставайки начело на създадената Радомирска република. В крайна сметка разбунтувалите се войници са разбити край София, а техният водач се покрива.Въпреки провиненията си, Стамболийски скоро е амнистиран и се завръща към своята политическа дейност. През януари 1919 година той за първи път влиза във властта първоначално като част от коалиционното правителство на Теодор Тодоров, а вследствие на оттеглянето на Тодоров, и като министър- председател. Така именно на него се пада тежкото бреме на 27 ноември 1919 година да подпише пагубния за страната Ньойски договор.Крахът в Първата световна война бележи началото на тежка криза за България. На фронта умират близо 105 000 души, а броя на ранените надхвърля 200 000, икономиката на страната е разбита, наложени са й тежки репарации. Изгубена е и изключително важната територия на Беломорска Тракия. Във външнополитически план държавата е в пълна изолация без подкрепа от която и да е Велика сила, заобиколена от по- добре въоръжени от нея агресивни съседи. Българската армия също е свита до 33 000 души.Трудно може да се намери българско семейство незасегнато от войната. Националната мечта е разбита, а духът понижен. Хората са обезверени и лесно податливи на популистки обещания. В това затруднено положение политическата конюктура в България рязко се променя. На преден план излизат левите партии, част от които е и БЗНС. В потвърждение на тази констатация са резултатите от провелите се на 21 май 1920 година парламентарни избори, на които най- голям процент от вота получават БЗНС и БКП. БЗНС води убедително, но местата, които земеделците получават в Народното събрание се оказват недостатъчни за самостоятелно управление. За коалиране с друга сила не можа да става дума – такова е едно от предизборните обещания, с които е привлечен народът. Подтикнат от желанието на всяка цена да управлява самостоятелно, Стамболийски си изфабрикува мнозинство, касирайки част от депутатките места спечелени от останалите партии.Стремежът на БЗНС да се открои от предходните управляващи „буржоазни партии“ проличава още в началото на неговия мандат. С всички действия земеделците недвусмислено показват, че те ще защитават единствено интересите на селяческото съсловие, което според тях, поради фактът, че представлява около 80% от цялото българско население, трябва да управлява държавата единствено в свой интерес – обстоятелство влизащо в пълен разрив с принципа на представителната демокрация.Въпреки всички негативни краски, управлението на Стамболийски, може да се характеризира като изпълнено с мащабна реформаторска дейност. Главни негови въведения са аграрната реформа и трудовата повинност. По своята същност аграрната реформа цели да оземли част от пристигналите след края на войната в страната български бежанци. С нея се забранява притежанието на поземлен имот над 300 декара, като едрите собственици губят имуществото си, с което надвишават норматива. Макар тази реформа да е с привидно добронамерени цели, с времето тя става предпоставка за развитието на голяма корупция сред чиновническия апарат. Също така земята се оказва недостатъчна за да бъде раздадена на прииждащите бежанци.По друг начин стои въпроса с въведената трудова повинност. Замисляна в самото начало като начин за поддържане на военната култура на населението, постепенно тя се превръща в реформа, насочена към извличането на икономическа изгода. При нея принципа на действие е следният – за големите държавни строежи биват мобилизирани мъже на 20 и девойки на 16-годишна възраст. Това нововъведение се оказва изключително ефективно, подпомагайки съживяването на съсипаната от войната българска икономика.Успоредно с реформаторката дейност на БЗНС, насочена главно към подпомагането на селското българско население, започва и потискането на набеденото за враг на селячеството градско население, интелигенция и военни. Репресиите срещу тях превръщат Стамболийски в общ противник на всички останали политически партии, включително и комунистите. Смятащият се за всесилен земеделски вожд сякаш не им обръща внимание и вкарва в сила едно от обещанията, които го издигат на власт – да накаже виновните за включването на България в ПСВ. За тази цел е насрочен и референдум, на който да се вземе решение дали да бъдат съдени виновниците за двете национални катастрофи. Под силен натиск на земеделците решението от референдума е такова, каквото те желаят и им позволява да „обезглавят“ голяма част от опозиционните им политически формации, чиито лидери са подсъдими. Изграденият репресивен апарат на БЗНС също така включва и създаването на въоръжено партийно формирование наречено „оранжева гвардия“, което често е използвано срещу несъгласните с земеделското управление.Врагове Стамболийски си създава и със своята външна политика. Той изцяло пренебрегва българите в Македония и тяхната съдба, която е изключително тежка откакто те остават под властта на сърби и гърци. Лидерът на БЗНС прави и нещо повече. За да се сближи с Кралството на сърби, хървати и словенци, той се задължава да ликвидира ВМРО, прибавяйки по този начин още един враг в списъка си.На провелите се парламентарни избори през 1923 година БЗНС печели пълно мнозинство, което до голяма степен се дължи на промяна в избирателната система. Стамболийски се чувства по-силен от всякога и се заканва да „векува на власт“. Засилва се терорът на представителите на различни от селското съсловия, умножават се и комитетите за селска диктатура. За всички става ясно, че зад самохвалството на земеделския лидер, стои истинската амбиция да установи власт доближаваща се до представите за тоталитарност. В тази обстановка враговете на земеделците се обединяват и поведени от Военната лига и Народния сговор на 9 юни 1923 година извършват преврат, с който свалят от власт Стамболийски. Няколко дена по- късно той е заловен при село Голак, отведен във вилата му в село Славовица и убит след серия изтезания от дейци на ВМРО.Управлението на Стамболийски остава трайна диря в българската история. То идва в момент, когато страната се намира в изключително затруднено положение, но въпреки това отчасти успява да стабилизира състоянието й. Все пак трудно можем да наречем неговото властване успешно, най- малкото защото то поставя началото на един период на разединение в българското общество, във време когато за да пребъде, то се нуждае преди всичко от обединение.", "date": "2017-06-14", "title": " Александър Стамболийски — един от най-противоречивите български политици"}
{"url": "https://m.offnews.bg/news/Istoriia_18809/Zahari-Zograf-svetskiiat-ikonopisetc_658044.html", "text": "С oсманското завоюване на България е прекъсната възходящата линия на нейната развиваща се култура. През първите години на владичеството голяма част от иконографските постижения на българите са унищожени, а талантливите зографи са принудени да прекратят своята дейност. С преодоляването на шока от поробването, постепенно започва да се възражда и българската култура, която се явява продължител на постиженията от предходната епоха. Това обуславя нейната силна преплетеност с църквата, която в началото помага за развитието ѝ, но на един етап вече се явява като пречка. Повече от няколко столетия са необходими, за да дойде моментът или по – точно, за да се появи човекът, който да постави началото на скъсването с тогавашната художествена практика и свързването на българската живопис със светския стил.Името на този човек е Захари Христович Димитров, известен като Захари Зограф. Той е роден през 1810 година в Самоков. Негов баща е видният зограф Христо Димитров, който е смятан за основоположник на една от най – авторитетите български иконописни школи – Самоковската. Бащата на бъдещия творец, който е изучил занаята в Хилендарския манастир, започва да го предава на най – големия си син – Димитър. През 1819 година обаче смъртта го застига и така учител по иконопис на Захари става неговият по – голям брат. Наред с изучаването на семейния занаят, той учи в местното килийно училище.От 1827 година негов учител е знаменитият възрожденец – Неофит Рилски, който до голяма степен спомага за оформянето на мирогледа му и особено за любовта му към родината.Захари Зограф бързо разгръща своя талант в иконописта и от 15 октомври 1831 година започва работа като съдружник на брат си, което означава, че вече е истински майстор. Няколко години след това той се отделя от него и заминава за Пловдив, където продължава своя творчески път. Първата му самостоятелна творба, на която се подписва, е от църквата „Св. св. Константин и Елена“ в Пловдив. Благодарение на майсторството си, получава и други задачи. Запазени негови икони от този период има и в църквата „ Св. Богородица“ в Копривщица.Захари Зограф успява бързо да се утвърди и да получи по – голямо поприще за изява. Един от първите му големи стенописни ансамбли е този, който той рисува в Бачковския манастир. В изключителната му работа над този храм особено се отличава картината на „Страшният съд“, намираща се под откритата нартика. В нея Захари успява да внесе нов елемент, изобразявайки сред горящите в ада и няколко български чорбаджии от Пловдив, които били поддръжници на гръкоманското движение сред българите. Друга новост, която внася при работата си в Бачковския манастир, е рисуването на автопортрет, което до тогава се е смята за крайно неприемливо.През 1841 година зографът започва работа по изписването на южната част на съборната църква „Рождество Богородично“ в Рилския манастир. Изпълнението му там отново е на висота и заслужено неговият учител Неофит Рилски пише тези бляскави слова за него: „Като влази некой перви път в черковата, ако се случи да погледне най – напред на изображението церковно, както си дигне главата нагоре той забравя веке да я снеме…“ От кондиката на Рилския манастир разбираме, че за своите услуги Захари Зограф получава 7508 гроша.Следващата поръчка, която иконописецът получава е за църквата „ Успение Богородично“ в Троянския манастир, където става главен художник. При работата си над нея, Захари остава верен на себе си и отново разчупва църковните шаблони. От неговата ръка са изобразени много български, руски и сръбски светци, а също така отново творецът помества свой автопортрет. За първи път от него са изобразени светите братя Кирил и Методий сред светците. Уникално негово творение е и нарисуваното „колело на живота“, което символизира преходността на човешкия живот. Друго творческо дело на талантливия зограф е изписването на Преображенския манастир. Там Захари отново изобразява главно български светци, като място намират почти всички, които са споменати в Паисиевата история и в „ Царственик“ на Христакий Павлович. В този храм зографът отново прави свой автопортрет и изобразява „ колелото на живота“.През 1851 г. в Самоков пристига писмо, в което трима от най – изтъкнатите български иконописци – Димитър Христов, Иван Образописов и Димитър Молеров, биват поканени от монасите на Великата Лавра (най – големият и най -вътрешния притвор на главния манастирски храм. По незнайни причини, вместо тях за Атон заминава Захари Зограф. Там той остава 17 месеца, които прекарва в работа. След като е готов, се завръща в родния си град с много жълтици и поръчки за икони. По тях той работи до пролетта на 1853, когато в Самоков пламва епидемия от тиф. Жената на неговия по – голям брат – Християния, се разболява от жестоката болест. Захари Зограф настоява да я види, въпреки забраните на останалите, и по този начин бива заразен. На 14 юни 1853 години той умира от тиф.Захари Зограф е емблематична фигура в българската история, но той не остава в нея единствено със своето творчество. Наред с него видният зограф се бори за налагането на българския език в богосложението и за разпространение на книжовното дело сред по – широк кръг от народа.Иконописецът успява да завещае на поколенията голямо количество творби, част от които са наистина изключителни. За разлика от предхождащите го зографи, при него скромността и смиреността на христолюбивия творец отсъстват. Множеството му автопортрети както и подписите под стенописите му свидетелстват за един осъзнат талант, който намира израз и в писмата му до Неофит Рилски. В едно от тях той пише: „Истина да им кажеш, колко са майсторе у турско, у Света Гора, у Стамбул, у Румелията и у Ерусалим ни един не може да му тури калема под неговото.“Макар Захари Зограф да се счита за най – знаменития сред българските иконописци на всички времена, той съвсем не е положително оценяван от познавачите на църковното творчество. За неговите стенописи във Великата Лавра епископ Порфирий Успенски пише, че „оскърбяват естетическия вкус“. Няма нищо странно в тази негативна оценка, която Захари получава. Мнозина приемат, че именно той, със своето творчество, което опростява образите и ги прави по – реалистични, допринася до голяма степен за залеза на иконата. Но в крайна сметка този залез е неизбежен, а преходът към светско изобразително изкуство е път, който всяка една страна трябва да извърви.Източник: ", "date": "2017-06-14", "title": " Захари Зограф – светският иконописец"}
{"url": "https://m.offnews.bg/news/Politika_8/Kabinetat-obiavi-19-iuni-za-praznik-na-finansoviia-inspektor_658150.html", "text": "Правителството обяви 19 юни за професионален празник на финансовия инспектор. Решението е взето на днесшното заседание на Министерския съвет. На тази дата през 1901 г. с Указ №114 на княз Фердинанд І е утвърден Законът за инспекцията, упражнявана от Министерството на финансите.Финансово-икономическият контрол възниква в страната през 1879 г., заедно със създаването на Министерството на финансите, като обособен специален апарат от контролиращи органи за проверка на дейността на държавните предприятия, уточнява правителствената пресслужба.Първият Закон за инспекцията поставя основите на професията финансов инспектор и на принципите при нейното упражняване, които са действащи и досега, но продължават да се доразвиват и надграждат.Работата на финансовия инспектор изисква висок професионализъм, качество, спазване на срокове и постигане на резултатност при възложените контролни и санкционни правомощия, което трябва да бъде отчетено с уважение към усилията и ефективността на финансовите инспектори и на всички експерти, работещи в сферата на държавния финансов контрол, подчертават от Министерския съвет.", "date": "2017-06-14", "title": " Кабинетът обяви 19 юни за празник на финансовия инспектор"}
{"url": "https://m.offnews.bg/news/Obshtestvo_4/Znak-za-kamera-na-patia-veche-niama-da-ima-MVR-skriva-i-kade-shte-ni_658123.html", "text": "Депутатите решиха да се премахнат знаците, които показват, че има камери на пътя. С гласовете на ГЕРБ, Обединени патриоти и БСП бе решено, че знак Е24, който посочва, че има камера за превишена скорост, вече няма да съществува. Това стана, след като народните представители приеха промени в Закона за движение по пътищата на първо четене. Предложението за това беше на ГЕРБ и цели намаляване на жертвите на катастрофи по пътищата и дойде след свикване на спешно заседание от премиера Бойко Борисов, за да се спре войната на пътя.Знакът бе въведен през 2015 година след тълкувателно решение на ВАС и това бе един от начините МВР да върне в употреба издаването на електронни фишове от мобилните камери.Преди време Върховният административен съд излезе с тълкувателно решение, че без обозначаване камерите противоречат на закона, тъй като законът забранява някой да бъде сниман без знанието му.„За“ знаците да бъдат махнати обаче днес гласуваха 165 депутати, „против“ нямаше, а ДПС се въздържаха с 26 гласа.Какво се променя в Закона за движение по пътищатаС промените в Закона за движение по пътищата, освен че беше решено да няма знаци пред камерите, депутатите решиха да бъде временно спиран от движение автомобил, ако собственикът му го е дал за ползване от човек, употребил алкохол над 0.5 промила или наркотици.Законопроектът предвижда и сваляне на регистрационните номера на кола, ако собственикът ѝ я е дал на водач без шофьорска книжка.С изменението на друга разпоредба от закона се предвижда при изпълнение на функциите си, определените от министъра на вътрешните работи служби да имат право да извършват контрол по спазване на правилата за движението по пътищата с автомобили, оборудвани със средства за аудиозапис и видеозаснемане, като контролът ще се осъществява само в обхвата на средствата за видеозаснемане.Според вносителите, когато водачите биват уведомявани чрез поставянето на знак пред полицейския автомобил, те намаляват скоростта само в зоната на знака и след това продължават движението си с превишена скорост. В мотивите на предложението се посочва, че по този начин се губи възпитателният ефект върху всички шофьори и се развива чувство за безнаказаност.Освен знака, по същите причини ще отпадне и задължението на МВР да съобщава на интернет страниците на областните дирекции къде са разположените мобилните и стационарните камери на Пътна полиция. Занапред се предвижда местоположението на системите за контрол на скоростта да бъдат изненада.За и противКак ще повлияе махането на знаците пред камерите обясни председателят на парламентарната група на ГЕРБ Цветан Цветанов със статистика. От 2009 г. в държавите в Европейския съюз загиналите при катастрофи са 35 000 човека, ранените са 1.5 млн., а щетите са над 1 млрд. евро.Цветанов изтъкна, че през последните години жертвите на пътя са намалели, но през последната година пак са започнали да се увеличават – 708 миналата година. „Това означава, че има съществен проблем“, категоричен беше Цветанов.За да няма спекулация, че чрез пемахването на знаците пред камерите ще има повече глобени, които ще отидат в съда, Цветанов предложи парите от глобите да отидат във Фонд „Пътна безопасност“, а със средствата да се засили превенцията на учениците на пътя.Тъй като статистиката също е стряскаща: Смъртността в градска среда е 35%, а по магистралите – 6%.Цветанов даде за пример законодателните инициативи на депутата от ГЕРБ Нели Петрова, която загуби дъщеря си, прегазена на пешеходна пътека. Самата Нели Петров каза, че ако парите от глобите отидат във фонд, могат да се използват за превенция на учениците и за изграждане на нови пешеходни пътеки.„Един човешки живот да спасим със Закона за движение по пътищата, си заслужава да го приемем“, каза в заключение Цветанов.Депутатът от Воля Веселин Марешки не пропусна да отбележи единодушието между ГЕРБ и БСП и каза, че благодарение на него България е най-корумпираната и най бедната и има най-много смъртни случаи на пътя. „Ще ви помоля не само да търсим единодушието, а да търсим работещи механизми. Скоростта е само едно от нещата, защото по пътя от Варна за София влизам в 20 дупки, още като тръгна, а те водят до не по-малко смъртни случаи“, обясни Марешки.От ДПС казаха, че ще се въздържат, а Рамадан Аталай обясни защо: „С тази законодателна промяна нито ще увеличите, нито ще намалите жертвите по пътищата. Ще видите колко катаджии ще има скрити в храсталаците. А всички снимани с камери ще минат в съда –това е нещо много несериозно“, каза Аталай. По думите му законът на ГЕРБ е лобистки, а целта е да се увеличат постъпленията във фонда от глоби.Още при предлагането на законопроекта на Закона за движение по пътищата се чуха много мнения, че за превишена скорост ще следят катаджии, които обаче пак ще се скрити в храстите. ", "date": "2017-06-14", "title": " Знак за камера на пътя вече няма да има, МВР скрива и къде ще ни снимат"}
{"url": "https://m.offnews.bg/news/Sviat-_12/SASht-za-parvi-pat-ne-pozdravili-Rusiia-za-natcionalniia-j-praznik_658099.html", "text": "Властите в САЩ за първи път не поздравиха Русия по случай националния й празник - 12 юни, съобщи руското посолство във Вашингтон, цитирано от ТАСС. \"Можем да потвърдим, че от американската страна не е получено поздравление за Деня на Русия. Не помним друг път да е имало подобен случай. Сами си правете изводите\", се казва в съобщение на страницата на посолството във Фейсбук. На 12 юни 1990 г. бе приета декларация за държавния суверенитет на Руската федерация. Оттогава датира и честването на Деня на Русия, който е и национален празник. По този повод от пресслужбата на Държавния департамент обяснили пред кореспондента на ТАСС във Вашингтон, че при новата администрация на президента Доналд Тръмп бил възприет \"нов подход, при който официални поздравления се предават чрез посолствата на САЩ\" в съответните страни.\"Ние вече не разпространяваме поздравленията като съобщения за медиите, - казал сътрудник на службата. - Но ние ги публикуваме на сайта си, а те официално се връчват чрез нашите посолства\". \"Ние не ги разпространяваме сами, но не възразяваме, ако това правят страните получателки\", добавил той. Според ТАСС от пресслужбата се затруднили да кажат било ли е предадено поздравление по случай Деня на Русия чрез посолството в Москва, но обещали да уточнят това.Източник: БТА", "date": "2017-06-14", "title": " САЩ за първи път не поздравили Русия за националния й празник"}
{"url": "https://m.offnews.bg/news/Sviat-_12/Putin-Snoudan-e-bezstrashen-ne-sme-iskali-ot-nego-informatciia-za-SA_658120.html", "text": "Сноудън е безстрашен и дори малко безразсъден, но той не е имал намерение да ни дава информация за САЩ. Това обяви руския президент Владимир Путин във втората серия от документалния филм на американския режисьор Оливър Стоун, която беше излъчена във вторник вечерта по телевизия Showtime. Именно на Едуард Сноудън е посветена голяма част от разговора във втория епизод на филма, съобщи РИА Новости. Бившият служител на Националната агенция за сигурност разпространи през 2013 г. секретна информация, доказваща, че американските служби следят милиони американци. Сноудън получи убежище в Русия, където се намира досега. По думите на Путин Москва не искала информация от Сноудън за САЩ, защото отношенията между двете страни и така са сложни. \"Той призова за съвместна борба. И когато се изясни, че ние не сме готови засега за това, вероятно ще разочаровам много хора, може би и вас, му казах, че това не е за нас. Нашите отношения със САЩ и така са сложни, не са ни нужни допълнителни усложнения. Той просто си тръгна и изчезна\", каза Путин. Той обясни, че първите контакти със Сноудън са били още в Китай, където той избяга от САЩ. \"След това наистина ми казаха, че господин Сноудън е в самолет, който трябва да се приземи в Москва, откъдето трябва да се прекачи за Латинска Америка. Но се изясни, че страните, за които трябваше да лети, не го приемат съвсем, и второ - тази информация беше публикувана от медиите и стана ясно, че просто така вече няма да му позволят да лети за никъде\", допълни руският президент. Така Сноудън пристигнал в Москва, в залата за транзитни пътници. След това ние му дадохме временно убежище, каза Путин. Той отказа да отговори на въпроса дали тогава е разговарял по телефона с бившия американски президент Барак Обама за Сноудън, като подчерта, че това са неща от конфиденциален характер. Русия и НАТОЗа нас има две заплахи. Първата е разполагането на противоракетните установки в непосредствена близост до нашите граници, а втората - че пусковите установки могат за няколко часа да бъдат преоборудвани за ударни ракети. В момента Русия на практика е заобиколена от противоракетна отбрана. Това е още една груба стратегическа грешка от страна на нашите партньори, защото на всички тези действия Русия ще даде адекватен отговор и това ще означава нищо по-малко от още една надпревара по въоръжаване. При това нашият отговор ще бъде значително по-евтин. Техниката може да бъде по-груба, но ще бъде ефективна. И ние ще съхраним този т.нар. стратегически баланс. Балансът е много важно нещо, подчерта Путин. По въпроса за разширяването на НАТО Путин коментира, че вместо това може да се сключват договори за безопасност и взаимопомощ, ако дадена страна чувства, че не е в безопасност. След разпада на СССР и отказа на Иран от ядрените програми няма смисъл от ПРО и от разширяване на НАТО, смята Путин. \"Независимо колко се опитват да демонизират Русия, тя е демократична страна. И суверенна. С това са свързани определени проблеми, но в това има и големи преимущества\", подчерта Путин. Страните, които могат да използват своя суверенитет, се броят на пръсти. А много страни са обременени от т.нар. съюзнически задължения. Така те сами ограничават своя суверенитет, коментира руският президент. По думите му демократичното общество в Русия трябва да се развива постепенно. \"Невъзможно е да си представим, че от днес за утре у нас ще дойдат такива порядки като тези в САЩ, Франция или Германия. Обществото и държавата, като всеки жив организъм, трябва да се развиват постепенно, поетапно. Това е нормален процес на развитие\", каза той. Според него осигурената неотдавна възможност в Русия за свободна регистрация на партии и организации създава проблем, защото така избирателите са изправени пред огромен избор и така им е трудно да избират. Ситуацията в Украйна\"Философията на международната американска политика в този регион се заключава в това, че не трябва в никакъв случай да се допуска сближаване на Украйна и Русия, защото в това някой вижда заплаха. Смята, че в това се крие източника на ръста и могъществото на Русия, затова е нажно на всяка цена да се попречи на всяко сближаване на Русия и Украйна\", коментира Владимир Путин. Според него и в САЩ, и в европейските страни има хора, които действат, изхождайки от съображения, различни от свободния избор на украинските граждани. \"Подкрепата за радикалните елементи в Украйна, националистическите елементи, е печеливша от тази гледна точка. Така че който и да го прави, постигна целта си безупречно. Браво на него\", заяви Путин. ", "date": "2017-06-14", "title": " Путин: Сноудън е безстрашен, не сме искали от него информация за САЩ"}
{"url": "https://m.offnews.bg/news/Sviat-_12/Hotel-plamna-v-Istanbul-oganiat-vze-tri-zhertvi_658100.html", "text": "Пожар избухна в 5-етажен хотел в Истанбул, трима души са загинали, пострадалите са десетки, съобщи \"Дейли Сабах\". Сред загиналите има две чилийки, пожарникарите са извели от сградата 35 души. Пламъците са тръгнали от повреда в електрическата инсталация на първи етаж, огънят бързо е обхванал и горните етажа. Хотелът се намира в старата част на Истанбул. ", "date": "2017-06-14", "title": " Хотел пламна в Истанбул, огънят взе три жертви"}
{"url": "https://m.offnews.bg/news/Temida_18762/22-ma-arestuvani-sled-aktciiata-na-Kulata-pridvizhvaneto-ostava-zat_658101.html", "text": "22-ма са арестуваните след вчерашната акция на граничния пункт \"Кулата\", заяви говорителят на прокуратурата Румяна Арнаудова, цитирана от \"Фокус\". Към този момент преминаването оттам все още е затруднено, най-вече за камионите - колоната е близо 6 километра. Прокурор Арнаудова уточни, че акцията тече и в момента на територията на Благоевград, Кюстендил, София, Кулата, Сандански и Петрич. Движението през \"Кулата\" бе пуснато късно снощи, около 2 часа сутринта. Според информация от прокуратурата при претърсвания на заподозрените, в домовете им са открити 63 хил. лева. Извършени са над 80 обиска на имоти. Групата, която е взимала подкупи, е действала от март 2015-та година, уточниха от прокуратурата. ", "date": "2017-06-14", "title": " 22-ма арестувани след акцията на \"Кулата\", придвижването остава затруднено"}
{"url": "https://m.offnews.bg/news/Sviat-_12/Gori-nebostargachat-Grenfell-Tower-v-London-desetki-sa-raneni-video_658097.html", "text": "Пожарникарите в Лондон вече четвърти час не могат да овладеят огромен пожар, който е обхванал небостъргача Grenfell Tower в западната част на британската столица.Стихията е обхванала цялата сграда и има опасност сградата да рухне. Пламъците са се появили малко след 1 часа след полунощ местно времеНа мястото на инцидента в Северен Кенсингтън има 40 пожарни коли и 200 огнеборци.По първоначална информация има най-малко 30 ранени, като те са настанени в 5 болници в Лондон.Grenfell Tower има 27 етажа. Пожарът е възникнал около 1 часа сутринта британско време. Той е започнал на 4-ия етаж, а като вероятна причина се посочва газова експлозия.Евакуацията на живеещите в района на пожара продължава. Свидетели съобщават за експлозии в сградата, съобщава Би Би Си.", "date": "2017-06-14", "title": " Гори небостъргачът Grenfell Tower в Лондон, десетки са ранени (видео)"}
{"url": "https://m.offnews.bg/news/Politika_8/Obviniavat-kmeta-na-Mladost-v-shpionomaniia-tia-otricha-da-e-smeniala_658103.html", "text": "Няма да подам оставка. Не сме си свършили работата, 6 месеца са прекалено малко за управление. Искам да кажа на г-н Кадиев и на ГЕРБ, че ние ще останем гражданско общество. Аз нямам корумпирани сделки, заяви районният кмет на Младост Десислава Иванчева по Нова тв. Инициативният комитет, който издигна кандидатурата й, както и част от \"За зелен Младост\" и партията на Георги Кадиев Нормална държава, подкрепила я на вота миналата година, оттеглиха доверието си от Иванчева. Преди ден оставка подаде и зам.-кметът Никола Вапцаров.  Причините са цяла поредица и всички са фрапантни, обясни Вапцаров. Като пример той посочи некоректно отношение към администрацията, шпиономания; тършуване нощно време в кабинетите, смяна на ключалки; гонене на хора без причина и други. Според Иванчева смяна на брава се наложила заради отпуск на зам.-кмета, но това станало по обяд, а не през нощта. Тя отрече всички обвинения. „Всеки има собствено мнение. Двама души са споделили нещо в пространството и са иззели функцията, че са представители на инициативни комитети. Ние ще останем гражданско общество въпреки спънките и отрицателния пиар. Единствената ми ахилесова пета са гражданите”, коментира Десислава Иванчева. Кристиана Тодорова от инициативния комитет обясни, че се чувстват подведени от Иванчева, която й казала, че има нужните качества и ще се справи с позицията на кмет. Наречете го жажда за власт, ако искате, обясни тя. Общинският съветник Стефан Марков от РБ обясни, че работата на един районен кмет е да предлага решения, а не да ляга пред камерите. По думите му родите и директори на детски градини са търсели Иванчева заради проблеми с течове, а тя се е заключвала в кабинета си. Представители на \"За зелен Младост\", които подкрепят Иванчева, коментираха, че стоят зад нея, защото политическите партии не могат да й извиват ръцете и тя се бори със системата. Писмото на напусналия зам.-кмет Никола Вапцаров до Иванчева, с което той подаде оставка: Госпожо Иванчева,С настоящето подавам оставката си като зам.-Кмет на р-н „Младост“. Мотивиран съм от дълбокото ми и непоправимо разочарование във Вас и липсата Ви на елементарно уважение към законите в сила в Република България. Не само неуважение към тези закони, но и липса на всякакъв капацитет да осмислите правната рамка, в която извършвате дейността си.В допълнение на грубото погазване на закона, неразбирането какво се случва около Вас и ежедневните гаври със служителите в администрацията, Вие погазихте и каузата на Зелен Младост. Вие забравихте защо бяхте избрана и с каква задача бяхте номинирана от гражданите. С една причудлива комбинация от чиста проба некомпетентност и жажда да си осигурите втори мандат съумяхте да изпуснете всяка една възможност да спазите изборните си обещания. В допълнение на това, считам, че вие многократно сте нарушила и нарушавате клетвата си на районен кмет, а именно: „Заклевам се, в името на Република България, да спазвам Конституцията и законите на страната и във всичките си действия да се ръководя от интересите на гражданите на Столична Община и да работя за тяхното благоденствие“.Моралът не ми позволява да продължавам да съм част от тази гротеска. За краткото Ви управление Вие твърдите, че сте спряла строежите? Г-жо Иванчева, Вие спряхте „Младост“, но не и строежите в „Младост“. Общината не работи и служителите, който работят в нея, работят в страх. Страх от това, че когато Ви дават преписка, вие не може да осмислите написаното в нея и ще сметнете, че Ви лъжат. Една надежда крепи тези хора, същата надежда започна да става и моята мотивация да идвам на работа, а именно това, че Общинската избирателна комисия ще вземе решение относно вашият казус с конфликта на интереси и ще ви отстрани. Но тази надежда постепенно се стопи като ланския сняг.За зла участ на „Младост“ Вие оставате кмет. При това положение, аз мога да направя само две неща. Първото е да си подам оставката, което правя с настоящето. Второто е да Ви дам искрен съвет като човек, който смяташе някога, че не сте толкова неудачна, колкото изглеждате (уви и тук оставам разочарован).Съветът ми към Вас е – подайте си оставката! Подайте я с достойнство и високо вдигната глава, докато още можете. Не ставайте жертва на алчността си за власт и на зависимостта от новите Ви господари от СОС. Ако милеете за „Младост“ и за вашите съграждани, подайте си оставката. Ако имате елементарен срам и минимално чувство за самооценка би трябвало да Ви е болезнено ясно, че вие не ставате за тази длъжност. Трябва да признаете пред себе си, че вие нямате интелектуалните и лидерски качества да ръководите такова ведомство. С тази цел Ви припомням, че Вие бяхте издигната като кандидат и подкрепена от Нормална Държава само защото ВСИЧКИ останали хора, на които бе предложено да бъдат номинирани отказаха.Вие бяхте буквално последният човек, на който беше предложена тази кандидатура. Всички преди вас, които имат елементарно чувство за отговорност отказаха, защото знаят колко е важен този пост. Само вие като един типичен бай Ганьо награбихте тази възможност.Госпожо Иванчева, вие винаги ще останете част от нас, защото сме емоционално свързани, както доктор Франкенщайн със създаденото от него чудовище. И като споменах Бай Ганьо, ще завърша с мисъл от неговият брилянтен автор: „Пази Боже сляпо да прогледа!“", "date": "2017-06-14", "title": " Обвиняват кмета на Младост в шпиономания, тя отрича да е сменяла ключалки нощем"}
{"url": "https://m.offnews.bg/news/Futbol_18793/Makron-i-Tereza-Mej-vidiaha-mach-za-istoriiata-v-Parizh-video_658098.html", "text": "В Париж беше открита нова ера във футбола пред погледа на френския президент Емануел Макрон и премиера на Великобритания Тереза Мей. \"Петлите\" победиха 3:2 Англия, но резултатът далеч не беше най-важен.За първи път в официална среща на подобно ниво, макар и контрола, беше взето съдийско решение след повторение на видео. И то какво! Реферът Давиде Маса поиска помощ при падане в пеналта на Франция. Колегата му извън терена даде сигнал за дузпа и червен картон за Варан от домакините.Иначе приятелският двубой започна с отдаване на почит на жертвите на терористичните атаки в Манчестър и Лондон. Забележителната френска публика пя с пълно гърло както Марсилезата, така и химна на Англия.От уредбата пък звучеше хитът на Oasis \"Don't Look Back In Aanger\", докато футболистите излизаха от тунела.Два от големите съперници в европейския футбол сътвориха истински спектакъл, а накрая радостта бе за домакините, въпреки че почти цяло второ полувреме те играха с човек по-малко след червения картон на Рафаел Варан.Хари Кейн вкара и двата гола за англичаните, а за \"петлите\" точни бяха Самюел Юмтити, Джибрил Сидибе и Усман Дембеле, който реализира победното попадение в 78-ата минута. Мбапе пък удари греда за домакините.", "date": "2017-06-14", "title": " Макрон и Тереза Мей видяха мач за историята в Париж (видео)"}
{"url": "https://m.offnews.bg/news/Sport_18752/Berbatov-i-tenis-v-efira-dnes_658102.html", "text": "12.00 Тенис, турнир за мъже, Щутгарт, Eurosport 114.30 Тенис, турнир за мъже, Щутгарт, Eurosport 220.00 Футбол, звездите на Бербатов срещу звездите на Фиго bTV Action21.30 Баскетбол, Валенсия – Реал Мадрид, Диема Спорт 2", "date": "2017-06-14", "title": " Бербатов и  тенис в ефира днес"}
{"url": "https://m.offnews.bg/news/Obshtestvo_4/UNSS-uvolni-prepodavatelkata-koiato-pishe-trojki-za-prazni-lista_658104.html", "text": "Университетът за национално и световно стопанство (УНСС) освободи от длъжност преподавателката Соня Докова, за която стана известно, че пише тройки за празни предадени листа на изпит, а на другите студенти пише двойки за това, че са стояли до края на изпитването. Преподавателката по Геоикономика и регионално развитие професор Соня Докова предизвика вълна от критики, след като се разбра, че по време на изпит е предложила да пише тройка на студентите, предали празни изпитни листове. \"Радвам се, че имаше толкова бърза реакция от нашия университет. Длъжни сме да кажем истината за това, което се е случило\", коментира пред Нова телевизия студентката от УНСС Ангелина Георгиева, която е била на изпита и е станала свидетел на некоректната практика. От УНСС признаха, че нарушения в провеждането на изпита са открити. „Проверили сме една част от писмените работи, има такива, които не са развили въпросите и им е поставена оценка „Слаб 3” въз основа на техния текущ контрол ,но има определени нарушения”, съобщи заместник-ректорът доц. д-р Миланка Славова.В същото време студенти се организират да излязат на демонстрация в подкрепа на Соня Докова. \"Името на професора в този университет се споменава с уважение и респект. Тя е много точна при даването на оценки. Няма да допуснем тя да си тръгне просто така\", заяви третокурсникът Хюсеин, който организира протеста в подкрепа на преподавателката.", "date": "2017-06-14", "title": " УНСС уволни преподавателката, която пише тройки за празни листа"}
{"url": "https://m.offnews.bg/news/Tenis_18788/Pironkova-izliza-v-Notingam-dnes-machat-na-Grigor-e-utre_658108.html", "text": "Ясна е програмата на водещите ни ракети при жените и мъжете на тенис. Цветана Пиронкова продължава на трева в Нотингам с мач от втория кръг срещу японката Куруми Нара. Азиаткатаотстрани вчера поставената под №3 американка Лорън Дейвис с 6:3, 6:3.По програма мачът между Пиронкова и Нара е трети за деня на централния корт утре. Първата среща за деня на този корт (от схемата при мъжете) започва в 13,00 часа българско време. След това ще се изиграе мач от схемата при дамите, а след неговия край на корта трябва да излезе и Цвети.Излезе програмата и на турнира за мъже \"Мерцедес Къп\" в Щутгарт, където сред участниците е Григор Димитров. Българинът, поставен под №2 в схемата, започва участието си по право директно от втори корт. Негов съперник е полякът Йежи Янович, но мачът помежду им ще се изиграе в четвъртък. Вчера Янович надделя над руснака Андрей Кузнецов с 6:4, 3:6, 6:3.Но днес феновете в Щутгарт ъс сигурност ще напълнят трибуните. На корта се завръща носителят на рекордните 18 титли от Големия шлем Роджър Федерер. 35-годишният швейцарец, който пропусна целия клей сезон, ще изиграе първия си мач на трева за 2017 година срещу друг ветеран - участващия с \"уайлд кард\" германец Томи Хаас.Мачът между водача в схемата Федерер и 39-годишния Хаас е трети за деня на централния корт и ще започне не преди 16,30 часа българско време. По-рано днес бившият №2 в света Хаас, който е добър приятел с Федерер, надви французина Пиер-Юг Ербер с 6:3, 4:6, 7:5.Припомняме, Гришо, Томи и Роджър създадоха момчешка банда и дори забиха прочут хит на бандата \"Чикаго\".", "date": "2017-06-14", "title": " Пиронкова излиза в Нотингам днес, мачът на Григор е утре"}
{"url": "https://m.offnews.bg/news/Obshtestvo_4/Spirat-vodata-v-chasti-ot-Ovcha-Kupel-Liulin-i-Izgrev_658066.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на спирателни кранове на ул. „Антонин Колар“ в жк „Овча купел“ 2 се налага спиране на водоподаването от 9:00 до 21:00 ч. на бул. „Президент Линкълн“, ул. „Феникс“, ул. „Иван Хаджийски“, ул. „Херман Майер“, ул. „Атонин Колар“, ул. „Детелина“, ул. „Иван Хаджийски“ между ул. „Херман Майер“ и ул. „Промишлена“, по ул. „Централна“ от ул. „Антонин Колар“ до ул. „Д-р Петър Димков“, ниска зона на бл.40а и бл.42а, по бул. „Президент Линкълн“ от ул. „Феникс“ до ул. „Промишлена“, бл. 38, Магазин „СБА“, Магазин „Лидл“.Във връзка с изпълнение на инвестиционен проект за реконструкция на уличен водопровод на бул. „Джавахарлал Неру” в жк „Люлин“ 6 и 7 се налага спиране на водоподаването от 9:00 до 18:00 ч. на жилищни блокове с номера 701; 702; 703; 704; 706; 734; 735; 738; 740; 744, по бул. „Джавахарлал Неру“ от бул. „Луи Пастьор“ до бул. „Д-р Петър Дертлиев“, по бул. „Царица Йоана“ от бул. „Луи Пастьор“ до бул. „Д-р Петър Дертлиев“, ул. “Майор Никола Попов“, ул. „Ганчо Георгиев“, ул. 326, ул. 705, ул. 760.След възстановяване на водоснабдяването е възможно временно повишаване мътността на водата. Подмяна на сградно водопроводно отклонение на ул. „Яков Крайков“ в кв. „Крива река“ налага спиране на водоподаването от 9:30 до 16:30 ч. по ул. „Яков Крайков“ от ул. „Св. Георги Софийски“ до ул. „Богдановец“, по ул. „Захари Круша“ от ул. „Яков Крайков“ до бул. „Акад. Иван Евстратиев Гешов“ .Поради подмяна на сградно водопроводно отклонение на ул. „Еделвайс“ в кв. „Изгрев“ в Банкя, се налага спиране на водоподаването от 9:30 до 15:30 ч. на ул. „Еделвайс“, по ул. „Ангел Каралийчев“ от ул. „София“ до ул. „Морава“ , ул. „Морава“.Във връзка с подмяна на пожарен хидрант и спирателен кран на ул. „Иван Маринов Йончев“ в жк „Хаджи Димитър“ се налага спиране на водоподаването от 9:00 до 19:00 ч. по ул. „Иван Маринов“ от ул. „Капитан Георги Мамарчев“ до ул. „Васил Петлешков“. Диагностика на уличен водопровод на ул. „Батареята“ в местност „Батареята“ ще е причина за спиране на водоподаването от 10:00 до 16:00 ч. на тази местност. ", "date": "2017-06-14", "title": " Спират водата в части от Овча Купел, Люлин и Изгрев"}
{"url": "https://m.offnews.bg/news/Sviat-_12/Vlastite-v-London-potvardiha-za-6-zhertvi-sled-pozhara-obnovena_658116.html", "text": "Властите в Лондон потвърдиха, че огромният пожар в жилищната сграда Grenfell Tower е взел жертви, но без да уточняват колко точно са. Най-малко 74 души са пострадали, пише Би Би Си.По-късно от полицията потвърдиха за 6 жертви, като уточниха, че се очаква броят им да се увеличи. Властите обявиха, че се очаква да бъдат откривани тела в рамките на следващите дни. Около 1 часа британско време тази сутрин пламъци обхванаха 27-етажна жилищна сграда в Лондон. Работната версия е газова експлозия.Стотици пожарникари участваха в акцията по погасяването на пламъците, като часове след възникването на пожара, той все още не е потушен, а пламъците се извисяват високо над британската столица и се виждат от километри.Свидетели разказват, че са видели хора, които светят с фенерчета и телефони, за да бъдат забелязани и спасени.През прозорец на горящата сграда е било хвърлено бебе, което е хванато от стоящ близо до сградата очевидец на трагедията.От бълагрското посолство в Лондон към момента нямат информация дали сред пострадалите хора имат българи.", "date": "2017-06-14", "title": " Властите в Лондон потвърдиха за 6 жертви след пожара (обновена)"}
{"url": "https://m.offnews.bg/news/Izvan-terena_18817/As-na-Man-IUnajted-se-zavartia-okolo-oslepitelna-ruskinia_658113.html", "text": "Хенрик Мхитарян се завърна в родната Армения след квалификацията с Черна гора този уикенд. И си намери страхотна компания за снимки.Плеймейкърът на Манчестър Юнайтед позира с прочутата Виктория Лопирева, руски модел, продуцент, посланик на ФИФА и Мондиал 2018. Въобще, заета жена.Хенрик пусна фотото в Туитър с обяснение, че си прекарва отлично. Как да е иначе с това русо изкушение?Виктория направо чудо с англичаните преди няколко месеца. Тя се зае лично да разяснява, че Мондиал 2018 в Русия не е застрашен от хулигани и расисти. Русата дама разведе екип на \"Сън\" из няколко от градовете, които ще домакинстват на турнира.Клюкарският вестник, който плашеше с какви ли не проблеми английските фенове, обърна палачинката. \"Сън\" се скъса да хвали как запалянковците ще си изкарат страхотно в родината на Виктория.Иначе асът на Юнайтед беше в Ереван с благородна кауза. Мхитарян е посланик на УНИЦЕФ за родината си. Иначе Армения претърпя загуба 1:4 в Черна гора и е без всякакви шансове да се класира за Мондиала.", "date": "2017-06-14", "title": " Ас на Ман Юнайтед се завъртя около ослепителна рускиня"}
{"url": "https://m.offnews.bg/news/Intcidenti_6/Sauna-v-spa-tcentar-v-Obzor-plamna-i-prati-chovek-v-bolnitca_658105.html", "text": "Неизправност в сауна помещение на хотел в Обзор предизвика пожар и прати човек в болница, съобщават от местната полиция. Инцидентът е станал на 13 юни около 17:30 часа, когато е и подаден сигнал за пожара в хотел \"Казабланка\" в курортния град. При пристигане на адреса пожарникари установяват, че огнището е в сауната на спа-центъра на хотела, а причина за пламъците вероятно е техническа неизправност на съоръжението. омещението на сауната е силно обгоряло вследствие на пожара. Във ВМА – Варна е настанен 32 годишния А.С. от Обзор, който се опитал да загаси пожара. Състоянието му е стабилно, информират от МВР. ", "date": "2017-06-14", "title": " Сауна в спа-център в Обзор пламна и прати човек в болница"}
{"url": "https://m.offnews.bg/news/Politika_8/Da-Balgariia-V-NS-narushavat-zakona-kato-ne-obsazhdat-otnovo-vapr_658136.html", "text": "Народното събрание трябва да изпълни уредената в закона процедура за разглеждане на поставените на референдума въпроси. За това настояват от Движение Да България, като подчертават, че зачитат изразената воля на българските граждани на проведения през 2016 г. национален референдум за избирателната система и взимат предвид решението на Върховния административен съд относно незадължителността на резултата. Законът изисква, когато референдумът е преминал прага за валидност, но не е достигнал прага за задължителност, въпросът да се обсъди отново по реда за обсъждане на националната гражданска инициатива. Този ред беше приложен при предишните два референдума, отнасящи се до развиването на ядрената енергетика и до въвеждането на електронното гласуване, пишат още в позицията си от \"Да, България\". Според тях \"новото обсъждане в парламентарните комисии и в пленарна зала ще даде възможност на всички заинтересовани лица и институции да се включат в процеса, а това означава поемане на ясна и конкретна политическа отговорност пред цялото общество\".До този момент законовата процедура не се спазва, което изкривява диалога и пречи да бъдат представени и защитени всички гледни точки по поставените въпроси. Намираме отклоняването от изрично записаната в закона процедура за недопустимо, заявяват още от \"Да, България\". ", "date": "2017-06-14", "title": " \"Да, България\": В НС нарушават закона, като не обсъждат отново въпросите от референдума"}
{"url": "https://m.offnews.bg/news/Medii_73/The-Guardian-stava-tabloid_658127.html", "text": "Авторитетните британски издания The Guardian и The Observer от догодина ще преминат към таблоидния формат, който е типичен за вестниците, които са далеч от претенциите за елитарност. Това се случва след като компанията издател на двете медии обяви, че е подписала договор за аутсорсинг на печатането им като част от тригодишен план за стабилизиране на финансите на групата.Издателят \"Гардиън Медиа Груп\" (GMG) обяви миналата година, че ще се стреми към икономии в размер на 20 процента от общите разходи, за да компенсира загубите си, които набъбнаха до 62,6 милиона паунда. Целта е компанията да излезе на нула след тригодишен период на реформи.Новият печатар на двете издания ще е компанията Trinity Mirror, която издава Daily Mirror, Sunday Mirror и Sunday People. Най-прекият резултат от преминаването към таблоиден формат ще е продажбата или бракуването на три печатни преси на стойност 80 милиона паунда в Лондон и Манчестър и съкращаването на 50 работни места.Дотук се стига заради резкия спад на пазара на печатна реклама и на увеличаването на разходите за издаване на вестници, след като огромното мнозинство от потребителите се ориентираха към онлайн медии. От друга страна компании като  Google и Facebook отхапаха безпощадно лъвския пай от електронния рекламен пазар.Това е важна стъпка в плана ни за трансформация, заяви главния изпълнителен директор на GMG Дейвид Пемсел.Според главният редактор на The Guardian Катарине Винер и таблоидните Guardian и Observer ще предложат \"смела и истинска журналистика\" и като таблоиди. И добави, че читателите ценят журналистиката, а не формата или размера на заглавията.", "date": "2017-06-14", "title": " The Guardian става таблоид"}
{"url": "https://m.offnews.bg/news/Interviu_66/Shefat-na-TcGM-Tiket-sistemata-shte-slozhi-kraj-na-pretapkanite-avtob_658138.html", "text": "Обществена поръчка за създаване на тикет система в София обяви Центърът за градска мобилност. Прогнозната й стойност е 88 млн. лева. Защо е необходимо въвеждането й и с какво ще промени тя транспорта на столицата за OFFNews обяснява Христиан Петров, изпълнителен директор на ЦГМ.Г-н Петров, три фирми са подали жалби срещу обществената поръчка за тикет система, която Центъра за градска мобилност обяви. Защо обжалват и колко ще се забави процедурата? И кога да очакваме тикет системата? Законът дава възможност за обжалване на процедурите, свързани със Закона за обществената поръчка. Какви са жалбите, трябва да попитате самите фирми или КЗК. Не бих могъл да коментирам, както и не е в моите правомощия да коментирам времето на процедурата. Дневният ред на Комисията за защита на конкуренцията се определя от самата комисия, след това има решение на съда. В този смисъл не мога да прогнозирам датата на стартиране на тикет системата. Както знаете с решение на Столичния общински съвет беше даден максималния срок от 60 дни за участие, така че фирмите да имат достатъчно време да подготвят документите си. Защо изобщо е необходимо въвеждането на тикет система, след като билетът поскъпна с цел да си купуват хората карти и продажбата им се увеличи в пъти?Тикет системата не е обвързана с продажбата на превозни документи, в смисъла, в който влагате във въпроса. Системата предлага различни по тип услуги с високо качество. Тя отговаря на възможно най-съвременните технологични разработки за работа в обществения транспорт и единствената й цел е да направи пътуването удобно за пътниците. Чрез нея се въвежда един превозен документ за цялата система, а не както е сега. Слага се край на опашките за карти, на притесненията дали съм си купил превозен документ, няма да се тревожим дали сме заредили картата на детето или как някой от възрастните ни родители ще стигне до пункта за продажба на превозни документи, защото аз нямам време. Всеки ще може да избере времето, мястото и начина да си вземе превозен документ, и то без притеснения. Защото ще може да си купите карта, на вас или на член на вашето семейство, от дома, офиса, парка. Системата ще сложи край на споровете за гратиса, защото с нея се въвежда видеоконтрол. Това е важно не само за справедливото пътуване, но и за собствената ни сигурност. И още нещо, което е от изключителна важност: всяка минута, ние в Центъра за градска мобилност ще знаем коя линия колко е натоварена, къде има нужда от повече обществен транспорт, в кои часове.  Защо цената на тикет системата се увеличи многократно през годините?- Мога да отговоря само защо цената на тази, която сега е предложена от нас, е такава и съм го направил във финансовата обосновка на предложението. Всеки параметър е описан детайлно. Що се отнася до предишното предложение, то, както и вие самата знаете, е съвсем различно от сегашното.Ще се увеличи ли цената на билета след въвеждането й - ще бъде ли най-скъпият билет за време или място по скъп от 1,60?- Тикет системата не определя и не е обвързана с решението за цената на превозните документи. Няма и не може да има такова условие в нея, не е поставяно и от Центъра за градска мобилност. Системата е технология за по-добри решения. Цената е въпрос на решение от страна на общината. Само преди няколко месеца председателят на СОС Елен Герджиков обяви официално, че не се предвижда повишение на цените за пътуванията. Самата система дава възможност на общинския съвет да реши пътуването какво да бъде – за време, за място или и за двете.Ще се запазят ли картите с привилегии - пенсионери, студенти, военни и т.н.?Не съм чул някой да има намерение да отнема привилегии в тази посока. Нашата работа е да направим градския транспорт привлекателен, удобен, модерен. И това не са просто празни думи. От изключително значение е за града, а и за всеки един от нас. И заради трафика, и заради замърсяването, и заради пестенето на време, за здравето ни, за удобството на живот в големия град. Наскоро имах среща с Асоциацията на собствениците на бизнес сгради, на която обсъдихме различни възможности за подобряване на обслужването на транспорта. Интересното, което споделиха е, че голяма част от техните наематели определено предпочитат да използват градския транспорт за техните служители, стига той да стане още по-удобен. Сами те, като организация защитават политиката на ЦГМ и на Столичната община, че по-малкото автомобили и повече екотранспорт, ще доведе до по-добри възможности и за бизнеса на самите тях, и на техните наематели.Какво всъщност ще замени познатите ни билети и карти - билет на телефон, на кредитната карта и т.н? Ще намали ли тикет системата гратисчиите?Ще можем да зареждаме превозния документ по всички нови и съвременни начини, без притеснения, а перфораторът ще е новото попълнение на Музея на София. Да, тикет системата ще доведе до намаляване на броя на гратиса.А ще пребори ли явлението \"да глобим чужденеца\", защото той не знае откъде да се сдобие с превозен документ или няма стотинки да си купи? Искам да благодаря на момичето, чийто пост във фейсбук предизвика дебата по темата. Не го казвам просто така. За нас беше важно. През годините са правени различни опити и са предлагани различни решения. Това, което сега направихме, е да пуснем допълнителна линия в района на летището, която заедно с метрото, осигурява бърз достъп до града. В момента кондуктори обслужват наземните линии. Те продават превозни документи на пътниците. Преди няколко дни, заедно със заместник кмета по транспорта Евгени Крусев, направихме нова изненадваща проверка на линиите, която показа, че системата с кондукторите към момента работи в района на летището. Както знаете, там ще има автомати за билети. Отваряме и пунктове за продажба на билети на двата терминала, където служителите ще говорят английски език. Веднага след това ще спрем кондукторите, които са само временна мярка и след отварянето на местата за продажба на билети и карти, вече няма да има нужда от тях.Каква печалба ще има от тикет системата - кога ще се изплатят 88 млн. лв.?Няма да има печалба. Тази система ще се изплаща от нормалната дейност на транспорта, не е направена да се печели от нея. Целта й е да е съвременна, качествена и удобна за пътниците, а не да носи печалба. Приходите от нея ще отиват за покриването на дейностите.", "date": "2017-06-14", "title": " Шефът на ЦГМ: Тикет системата ще сложи край на претъпканите автобуси"}
{"url": "https://m.offnews.bg/news/Ikonomika_59/Shvetciia-e-v-gotovnost-da-ni-prodade-iztrebiteli-s-40-godini-zhivot_658133.html", "text": "Шведската компания СААБ е в готовност да предложи гъвкави финансови решения за продажбата на нови изтребители за българската бойна авиация.На пресконференция в София представители на компанията представиха основните параметри по евентуалната сделка. В мандата на служебното правителство на Огнян Герджиков  на междуведомствена работна група, която обобщи постъпилите оферти. С протокол на първо място беше класирана СААБ с изтребителите \"Грипен\". На второ място беше поставено предложението португалските изтребители втора ръка F-16 MLU с логистична поддръжка от САЩ, а трети са употребявани Eurofighter Typhoon от Италия.Предстои правителството да започне преговори, като в зависимост от постигнатите договорености ще бъде избран окончателният победител. Директорът на СААБ за Европа Магнус Луис-Олсон каза, че компанията очаква да бъде поканена за преговори след летните месеци. \"Ако България иска нов изтребител в кратки срокове, очевидно е, че разговорите трябва да започнат скоро\", обясни Олсон и добави, че до момента процедурата по избор на изтребител е била прозрачна. Той обаче каза, че до момента правителството не е търсило контакт с тях и ръководството на компанията се информирало за напредъка по проекта от медиите. Олсон подчерта, че предимството на шведската оферта е, че в нея ще бъдат включени разходите по екипировката и обучението на пилотите. В същото време компанията предлага и гъвкаво финансово решение и изплащане на самолетите за няколко години. Предимството на \"Грипен\" е също, че са напълно съвместими с НАТО, а животът, който им дават от компанията, е 40 години. \"Това е дългосрочно плащане и ние сме готови да обсъдим как ще бъде осъществено плащането\", обясни Олсон. От датата на подписване на договора, шведската компания е готова да направи първите доставки след 18 месеца. Напълно възможно е тогава да бъдат доставени до 4 самолета, стана ясно от пресконференцията във вторник. Обучението на действащи пилоти от българската авиация би отнело шест месеца. Това означава, че 18 месеца след подписване на договора изтребителите ще могат да заменят старите МиГ-29 по изпълнение на Air Policing - охраната на въздушното пространство. Вицепрезидентът на СААБ и директор за Gripen за Централна и Източна Европа  даде пример с Чехия, където в деня на доставката на изтребителите, те са били готови да носят бойни дежурства. Пълна оперативна готовност самолетите биха имали след повече от три години, но това зависи от решението на правителството за ролите на изтребителя и избора на въоръжение.Оръжието за шведските самолети може да бъде купено допълнително както от друга европейска държава или САЩ. Красимира Стоянова, която е вицепрезидент на СААБ и директор за Централна Европа обясни, че офертата върви с т.нар. офсет или индустриално сътрудничество. \"Ние нямаме програма, в която да няма индустриално сътрудничество. Практически е невъзможно да не я направим. Ние сме подготвени, говорили сме с частни компании и държавни компании в областта на сигурността на доставките и поддръжката, които могат да осигурят обслужването в рамките на 30-40 години\", обясни Стоянова.На прием в шведското посолство снощи по повод националния празник на страната са присъствали представители на изпълнителната власт. Сред тях не е бил военният министър Красимир Каракачанов. ", "date": "2017-06-14", "title": " Швеция е в готовност да ни продаде изтребители с 40 години живот"}
{"url": "https://m.offnews.bg/news/Futbol_18793/Stoichkov-blokira-NDK-zamalcha-za-TcSKA-Sofiia_658134.html", "text": "Истинска блокада на НДК видяха столичани. Е, поводът беше добър. Десетки деца се струпаха заради новата книга на Христо Стоичков.Тя се казва \"Как да печелим във футбола: 88 съвета от номер 8\". Камата презентира книгата с открит урок. Той демонстрира някои трикове с топка за радост на хлапетата и минувачите.Сред гостите на събитието се отличиха имената на легендарния ни треньор Димитър Пенев, националът и футболист на ЦСКА-София Георги Миланов, както и редакторите на книгата - Владимир Памуков и Тодор Шабански.Зрители на открития урок бяха малки възпитаници на Чавдар Етрополе, ЦСКА-София и Локомотив София, част от които получиха възможност да получат няколко ценни футболни съвета от Камата.Урокът започна с един от специалитетите на Ицо - биенето на дузпа. Модерния ляв обърна сериозно внимание върху положението на тялото преди да удари топката, а избраните от него малчугани се опитаха да изпълнят заръките на легендата.Любопитен момент беше, когато Стоичков трябваше да даде урок на юноша, който е дясно крило. Тогава освен заръките на Камата, на когото на няколко пъти му се налагаше да играе отдясно в атаката на Барселона, на помощ се притече и Миланов, за да се получи необходимата комбинация, която Ицо искаше да покаже. \"Важното е новото поколение да научи малко повече история. Къде сме минали, къде сме играли. Много са нещата. Да си изберат важните точки. Има и мнения на големи футболисти. Разбира се, че не само тренировките са важни. Има много тънкости\", сподели Стоичков.Той заръча на децата, дошли на презентацията, не само да тренират, а и да четат. \"Който чете, печели, който не чете, не печели\", пошегува се Камата с полупярната си реплика \"Който играе, печели. Който не играе, не печели\". Книгата \"88 съвета на номер 8\" е с послания от световни имена във футбола като Лео Меси. Издадена е с подкрепата на \"Националната лотария\" с надеждата, че някой от читателите й може да бъде следващата българска суперзвезда в спорта.Стоиков обаче не хареса въпрос за ЦСКА-София и призова за нов. Камата би трябвало да е акционер там, но нито е стъпвал на стадиона от миналата есен, нито се е изказвал за \"червените\".Някои веднага заподозряха за търкания между Ицо и останалите ръководители на проекта, който стартира миналото лято в Борисовата градина. Не е тайна, че Стоичков и Гриша Ганчев се разделиха по не особено приятен начин през 2013 година.  ", "date": "2017-06-14", "title": " Стоичков блокира НДК, замълча за ЦСКА-София"}
{"url": "https://m.offnews.bg/news/Obshtestvo_4/Slanchevo-i-goreshto-sledobed-kratkotraen-dazhd_658092.html", "text": "Слънчево и горещо ще е времето днес, следобед обаче облаците се завръщат, на места ще превали и прегърми. Максималните температури ще са между 28 и 33 градуса, според прогнозата на НИМХ. Край морето ще духа  слаб вятър от северозапад, термометрите ще се качат до 24 градуса на север и до 29° по южния бряг. Вълнението на морето ще бъде 2-3 бала, привечер ще отслабне, но тогава се очаква дъжд. Синоптиците обещават топло време и в планините, но и там ще гърми по-късно през деня. До края на седмицата краткотрайни валежи на места ще разхлаждат от слънчевите лъчи, температурите ще са с 2-3 градуса по-ниски. ", "date": "2017-06-14", "title": " Слънчево и горещо, следобед краткотраен дъжд"}
{"url": "https://m.offnews.bg/news/Intcidenti_6/Samnitelen-paket-na-relsite-vremenno-spria-vlakovete-ot-Varna-snoshti_658107.html", "text": "Съмнителен пакет на жп-релсите на изхода на Варна е бил причина снощи влаковете, заминаващи от морската столица, да бъдат връщани на централната гара.За OFFNews съобщиха, че снощи около 22.20 часа е получен сигнал за открит пакет на релсите под Аспаруховия мост. Задействана е процедура, при която екипи на МВР са започнали проверка. Влаковете са били връщани на централната гара, докато приключи проверката. Спряно е и движението на автомобили в района.Пътници в един от влаковете съобщиха, че полиция е проверявала и някои от купетата на един от влаковете. Резултатите от проверката са показали, че няма опасност и движението е възстановено отново. ", "date": "2017-06-14", "title": " Съмнителен пакет на релсите временно спря влаковете от Варна снощи"}
{"url": "https://m.offnews.bg/news/Politika_8/Vmesto-po-visoki-pensii-stihove-v-parlamenta-Partiiata-nagla-arogan_658140.html", "text": "Предложението на БСП да бъдат преизчислени всички пенсии на база средния осигурителен доход за 2013 г. чрез промени в Кодекса за социално осигуряване провокира нов скандал в парламента. По време на дебата социалистите бяха нападнати от ГЕРБ и Патриотите. Предложението да бъдат преизчислени пенсиите защити лидерът на БСП Корнелия Нинова: \"БСП е последователна в политиката за преизчисляване на пенсиите, правили сме го през 2008 г., това е и наше предизборно обещание. 1.3 милиона пенсионери или 60% от всички пенсионери в България са с пенсии под границата на бедност\", каза тя. Юлиан Ангелов от Обединени патриоти обвини БСП в популизъм, тъй като в миналия парламент не са подкрепили увеличаване на минималната пенсия на 300 лв., а сега предлагат преизчисляване. \"Крадете идеите на Обединени патриоти\", каза Александров. ГЕРБ в лицето на депутата Спас Гърневски реагира още по-остро със стихове: \"Наглост. Арогантност и популизъм\".Гърневски обясни, че БСП не са предложили откъде да дойде увеличението на пенсиите, но бързо намери начин как да се случи това и започна да рецитира свой стих, посветен на БСП: \"Аз ще предложа – мобилизирайте бившата червена номенклатура да върне заграбеното от българския народ и пенсиите ще скочат двойно\":  Депутатът от БСП Манол Генов отговори от трибуната, че не е на \"литературна вечеринка\" и обясни: \"Хората нямат пари да се качат на автобуса, за лекарства, да си купят дърва и тази част на залата ги унищожава (сочейки ГЕРБ). След тези думи заседанието на парламента за днес приключи без предложението на БСП за преизчисляване на пенсиите да бъде гласувано. ", "date": "2017-06-14", "title": " Вместо по-високи пенсии стихове в парламента: \"Партията нагла, арогантна и особено крадлива\""}
{"url": "https://m.offnews.bg/news/Psihologiia_18816/Pet-saveta-za-povishavane-na-produktivnostta-ot-Dejvid-Alan_658161.html", "text": "Читателите, които се интересуват от управление на времето и продуктивността, може би са запознати с известното правило на двете минути – мощен инструмент за по-ефективен контрол върху времето. А добрата новина за българската аудитория е, че това лято ще има възможността да слуша на живо създателя на този популярен принцип.Лекцията на Дейвид Алън ще се проведе на 11 юли, в Интер Експо Център, София. Събитието ще бъде под мотото „Да свършиш работата“ (Getting Things Done). Това е и заглавието на бестселъра на Дейвид Алън, който вече повече от 10 години е сред най-четените книги, посветени на личностното усъвършенстване в световен мащаб.Дългогодишен консултант по управление на времето и автор на няколко бестселъра в тази област, Дейвид Алън е създател на редица програми за увеличаване на продуктивността, използвани от стотици организации, включително компании от класацията Fortune 500 и правителствени институции. В основата на създадените от него програми е методът Getting Things Done и правилото на двете минути. То може да се сведе до следното: ако установим, че една задача може да бъде свършена за две минути или по-малко, по-добре да го направим веднага, защото ще ни отнеме повече време вместо това да я планираме и преглеждаме отново.През годините предизвикателствата към управлението на времето се променят, под влиянието на нови технологии като електронната поща, социалните мрежи и т.н. Съветите на Дейвид Алън обаче си остават също толкова актуални, колкото и преди 15 години, помагайки на хиляди хора да поемат контрол над своя живот и времето си.Лекцията му в София ще бъде организирана от Семинари Инсайт и ще е насочена към мениджъри и собственици на фирми, независими консултанти, ИТ специалисти, ръководители от средно ниво, дизайнери, маркетинг и ПР практици, финансисти и счетоводители. До 5 юни цената на единичния билет за събитието е 60 лв., а на двоен билет - 110 лева.Повече информация може да видите. Дейвид Алън е световно известен лектор и специалист по продуктивност и управление на времето. Той е автор на бестселъра „Да свършиш работата“ (Getting Things Done), който вече повече от 10 години е сред най-четените книги, посветени на личностното развитие в световен мащаб. Дейвид Алън идва в София по покана на Семинари Инсайт и ще проведе уъркшоп за всички желаещи на 11 юли, в Интер Експо Център, София. До 5 юни билетите за събитието са на промоционална цена от 60 лв., която е много по-достъпна, в сравнение със стандартните цени за лекциите на експерта в други страни по света. В следващите редове ще ви запознаем с пет от най-значимите принципи, използвани от Дейвид Алън за управление на времето и повишаване на продуктивността.Без значение дали ни предстои работна среща, интимна вечеря с представител на противоположния пол, или примерно се разхождаме в гората и срещаме мечка, при всички случаи ние започваме да планираме. Нашият мозък е машина за планиране, то е заложено в нас и ни се отдава съвсем естествено, убеден е Дейвид Алън. От векове с планирането е било свързано оцеляването на човечеството и то е съхранено в нашите гени.Експертът нарича този процес естествен модел за планиране и дефинира пет фази, включени в него: определянето на цел, визия за постигането на целта, генерирането на идеи, които могат да ни отведат там, тяхното структуриране и пристъпването към действие. Всичко това се случва естествено в нашия мозък и затова, според Дейвид Алън е изключително странно, че организациите често подхождат по обратния ред – те първо пристъпват към действие, после към структуриране, след това търсят нови идеи и накрая наемат консултанти, които да им помогнат да определят своята визия и цел. Затова съветът на експерта е да не се съпротивляваме срещу естествения модел за планиране, защото въпросът не е дали ще се върнем към него и ще го използваме, а кога ще се случи това.Дейвид Алън е най-известен в бизнес средите със своето правило на двете минути – мощен инструмент за повишаване на ефективността и постигане на по-добри резултати за по-кратко време. Това правилото гласи: ако установим, че дадена задача може да бъде свършена за две минути или по-малко, е най-добре да я направим веднага, вместо да я планираме за в бъдеще. Причината е, че нейното планиране, преглеждане и организиране след това ще отнеме повече време и няма да е ефективно.Един от ключовите съвети на Дейвид Алън е да се стремим да освободим съзнанието си от абсолютно всичко, за да можем да генерираме нови идеи и да отключим своята креативност. Според него, една от най-големите грешки които правим, е да си мислим, че имаме нужда от повече свободно време, докато всъщност се нуждаем от повече свободно пространство, за да останем фокусирани. Когато самият Дейвид се мести в Амстердам, в процеса на преместването се освобождава от голяма част от своите физически притежания. Причината е, че според него увеличаващият се брой предмети около нас също би могъл да допринесе за усещането за претрупаност в живота ни.Идеята за поддържане на абсолютно празна кутия на електронната поща става все по-актуална в забързаното ни и доминирано от технологиите ежедневие. Според Дейвид Алън в случая не става въпрос толкова за броя на писмата в пощата ни, колкото за степента ни на толерантност към това колко необработени задачи имаме. Друг полезен съвет, който той дава във връзка с електронната поща, е да не преглеждаме имейла си поне час и половина преди да си легнем – отново с цел да освободим своето съзнание.Запитан кой е най-добрият съвет, който може да даде за по-висока продуктивност, Дейвид Алън отговаря: да взимаме бързо решение за следващото си действие по даден въпрос. Той е убеден, че когато се научим да взимаме ефективно такива оперативни решения, нещата ще се променят осезаемо.", "date": "2017-06-14", "title": " Пет съвета за повишаване на продуктивността от Дейвид Алън"}
{"url": "https://m.offnews.bg/news/Futbol_18793/Othvarliha-donosa-sreshtu-TcSKA-1948-na-IUgozapad-stava-karvavo_658112.html", "text": "Спортно-техническата комисия ри ЗС на БФС-София отказа да присъди служебна победа на Брацигово за загубения срещу ЦСКА 1948 бараж за влизане в групата. Новината е на вестник \"Пазарджишка Марица\".Припомняме, че след елиминацията в Самоков от щаба на Брацигово депозираха контестация, с която се искаше служебно 3-0, тъй като ЦСКА 1948 нямал в БФС нито временно, нито постоянно членство. След направената от чиновниците на БФС проверка обаче станало ясно, че столичани са временен член на БФС от месец юли'2016-та година и като такъв имат право да участват на бараж.От ръководството на ФК Брацигово ще си спестят правото на обжалване пред следващата инстанция - Апелативна комисия(което на практика означава събиране на ръководството на ЗС) и ще се концентрират върху подготовката за участието на отбора в следващото първенство на \"А\" ОФГ.Припомняме, служител на трети клуб се похвали, че е \"сезирал\" Брацигово за членството на ЦСКА 1948. Така или иначе срамът си е за негова сметка.Така на Югозапад става страшно. Регионалната \"В\" група се очаква да е кървава, тъй като личат имената на 13 клуба с успехи и история в професионалния футбол. Предполага се, че Симитли, ЦСКА, Беласица и Миньор ще поведат здрава битка за първото място.Ето съставът на групата: 1. ЦСКА 1948 София; 2. Банско3. Септември Симитли 4. Миньор Перник 5. Сливнишки герой 6. Беласица Петрич 7. Хебър 8. Чавдар Етрополе 9. Марек 10. Рилски спортист 11. Пирин Гоце Делчев 12. Пирин Разлог 13. Балкан Ботевград 14. Ботев Ихтиман 15. Германея Сапарева баня 16. Вихрен Сандански 17. Свобода Пещера 18. Кюстендил", "date": "2017-06-14", "title": " Отхвърлиха доноса срещу ЦСКА 1948, на Югозапад става кърваво"}
{"url": "https://m.offnews.bg/news/Komentari_65/Mladite-predpochetoha-lejbaristite-pensionerite-glasuvaha-za-torite-v_658126.html", "text": "Лейбъристите са успели да привлекат младите избиратели, а консерваторите разчитат все повече на пенсионерския вот. Това сочат данните от проучване на YouGov след парламентарните избори във Великобритания. Проучването е проведено сред 50 000 британци над 18 години. Изследването сочи, че възрастта на гласоподавателите е една от разделителните линии в британската политика. Сред гласувалите за първи път - тези на 18 и 19 години, лейбъристите имат преднина от 47%. Консервативната партия е с 50% пред лейбъристите във възрастовата група над 70 години. Според проучването за всяко увеличение на възрастта на гласуващите с 10 години възможността да гласуват за торите се увеличава с около 9%. Данните сочат, че е много по-вероятно гласоподавателите да са дали гласа си за консерваторите, ако са над 47-годишна възраст, докато в началото на кампанията гласуващите за торите са били над 37-годишна възраст. Все пак остава в сила правилото, че по-възрастните хора е по-вероятно да гласуват като цяло в сравнение с по-младите. При британците над 70 години гласувалите на изборите са 84%, докато сред тези на 18 и 19 години гласувалите са 57%. Класата все по-малко има значение, когато се разглеждат резултатите от изборите, сочи проучването. Все пак при по-задълбочен поглед се вижда, че Лейбъристката партия е по-популярна сред работниците от по-нисък ранг и пенсионерите, а Консервативната - сред по-квалифицираните работници. Забелязва се обаче, че въпреки преливането на гласове към лейбъристите към края на кампанията, в съотношението на гласуващите в зависимост от класата няма особена разлика. Образованието за сметка на това играе вече по-важна роля за това дали даден гласоподавател би избрал лейбъристите или торите. Това беше от голямо значение и при референдума за излизане на Великобритания от ЕС. Оказва се, че колкото по-образовани са хората, толкова по-голяма част от тях предпочитат Лейбъристката партия. 49% от хората с висше образование са гласували за Лейбъристката партия, а 32% - за торите. При хората с най-ниска степен на образование надделяват предпочитанията за консерваторите - 55% са гласували за партията на Тереза Мей, а 33% - за лейбъристите. Проучването сочи, че полът не е от особено значение за избора между лейбъристите и торите. При жените гласовете за консерваторите и лейбъристите са поравно - по 43%. При мъжете с малко надделяват гласувалите за консерваторите - 45% на 39%. Заради разделението при избирателите за торите и лейбъристите по възраст, не е изненадващо, че пенсионерите са предпочели партията на Тереза Мей, а студентите - партията на Джеръми Корбин. 63% от пенсионерите са гласували за Консервативната партия, а 24% за Лейбърстката. При останалите - работещи на пълно работно време, работещи почасово, безработни и студенти, надделяват гласовете за лейбъристите, като при студентите партията на Корбин печели пред торите с 64% на 19%. YouGov отбелязва още разлики при гласоподавателите в зависимост от предпочитаните от тях вестници. Проучването сочи, че пролейбърсткия \"Гардиън\" е предпочитан от гласувалите за партията на Корбин (73% срещу едва 8% за консерваторите). Близко до това е съотношението между гласувалите сред почитателите на \"Индипендънт\" (66% срещу 15%). Гласувалите за торите надделяват сред почитателите на \"Таймс\", \"Сън\", \"Дейли Мейл\", \"Експрес\" и \"Телеграф\". Цели 79% от почитателите на последното издание са гласували за консерваторите, а 12% - за лейбъристите. ", "date": "2017-06-14", "title": " Младите предпочетоха лейбъристите, пенсионерите гласуваха за торите във Великобритания"}
{"url": "https://m.offnews.bg/news/Futbol_18793/Prezidentat-nagradi-Figo-i-Berbatov-s-pocheten-znak_658165.html", "text": "Държавния глава Румен Радев удостои с Почетен знак на президента футболистите Луиш Фиго и Димитър Бербатов на церемония в Гербовата зала на \"Дондуков\" 2.Двамата бяха удостоени за изключителния им принос към развитието на европейския и световния футбол, социалната им ангажираност и подкрепа на младите хора. „Това отличие е скромен знак на уважение към две големи имена от световния футбол и признание към двама изтъкнати дарители и големи приятели на България“, каза президентът Радев.„Луиш Фиго е един от най-обичаните футболисти в Португалия, носител на златната топка и впечатлил със своята игра много хора по света. В последните години той оставя ярка следа с дейността на своята фондация, която подкрепя деца в неравностойно положение и с тежки заболявания. Една кауза, заслужаваща възхищение и уважение“, заяви пред португалския футболист Румен Радев.Държавният глава припомни богатата футболна биография на Димитър Бербатов и изтъкна неговия изключителен принос за развитието на българския спорт.„Неговото име е едно от най-обичаните, заслужено спечели любовта, възхищението и признателността на всички българи и фенове по света. Той е не просто успял спортист, а човек с голямо сърце. Дейността на неговата фондация дава шанс на много български деца да се развият в областта на изкуството, науката и спорта“, заяви в словото си президентът, цитиран от прессекретариата на държавния глава.Румен Радев припомни мотото на фондация „Димитър Бербатов“ – няма успех без първа крачка и добави, че няма успех без подадена ръка. Държавният глава благодари на Димитър Бербатов за активната му подкрепа за благотворителната инициатива „Българската Коледа“. Футболистът е едно от лицата на благотворителната инициатива, която ежегодно се провежда под патронажа на президентската институция.Тази вечер имаме удоволствието демонстративният мач с благотворителна цел да се проведе на Националния стадион \"Васил Левски.“ Това е събитие, което не само ще допринесе за развитието на нашите фондации, но и за развитието на децата, които ние подкрепяме, заявиха от своя страна двамата изтъкнати спортисти и изказаха благодарност на държавния глава за високата чест, която им е оказана.Димитър Бербатов допълни, че искрено се надява и в бъдеще държавните институции да подкрепят талантливите деца на България, защото именно те ни дават най-добрия пример за това как да бъдем добри и успешни личности.", "date": "2017-06-14", "title": " Президентът награди Фиго и Бербатов с почетен знак"}
{"url": "https://m.offnews.bg/news/Kultura_33/Morcheeba-idvat-otnovo-v-Balgariia-za-festival-v-Lovech-prez-septemvri_658164.html", "text": "Британската трип-хоп сензация Mоrcheeba и италианците The Sweet Life Society ще бъдат хедлайнери на най-новият музикален фестивал у нас Love CHange Music Festival в Ловеч. Събитието ще се проведе на 2 и 3 септември в Парк на бившата казарма.След като обявиха официалното си завръщане и са на турне в оригинален състав, любимите и на българската публика -Mоrcheeba  ще стъпят в Ловеч на 2 септември за окриването на Love CHange Music Festival. Другият хедлайнер на вечерта ще са веселяците от Торино – The Sweet Life Society, които ще гостуват в България за първи път.Съвсем скоро ще бъдат обявени имената на още няколко международни банди, които ще се включат в програмата на втория ден. Заедно с тях ще станат ясни и кои ще са участниците от българска страна. Първото издание на Love CHange Music Festival на 2 и 3 септември в Ловеч ще предложи на гостите си прекрасна музика и незабравими преживявания. Освен вечерните концерти, организаторите от Община Ловеч подготвят разнообазни и атрактивни забавления по време на уикенд фестивала. Преди началото на концертите в 18.00ч, през деня ще бъдат организирани различни уъркшопове, йога класове, танци, занимателни работилници за деца и други активности, които ще доставят приятни емоции за гостите на фестивала.Продажбата на билети за Love CHange Music Festival стартира на 19 юни – понеделник в мрежата на Eventim.bg и партньорските им каси в цялата страна. В това число билети ще се продават в Билетен център НДК, Билетна каса на “Арена Армеец”, “Техномаркет”, бензиностанции ОМВ, Български пощи и други.Билет за Ден 1 – 02.09.2017, събота: 30 лв. / в деня на събитието: 35 лв.Билет за Ден 2 – 03.09.2017, неделя: 25 лв. / в деня на събитието: 30 лв.Групов билет за двата фестивални дни: 40 лв. / в деня на събиието: 45 лв.", "date": "2017-06-14", "title": " Morcheeba идват отново в България за фестивал в Ловеч през септември"}
{"url": "https://m.offnews.bg/news/Obshtestvo_4/Letatelna-trenirovka-Balkan-Spartan-17-galeriia_658168.html", "text": "България е домакин на летателна тренировка С-27J „Balkan Spartan 17” (BS 17) с участието на Военновъздушните сили на България, Италия и Литва с участието на личен състав от бригада Специални сили и Военномедицинска академия.Целите на учението са постигане на по-висока оперативна съвместимост на българските ВВС за участие в многонационални операции със страни съюзници, повишаване на теоретичната, тактико-специалната и летателната подготовка на личния състав от ВВС за изпълнение на транспортни задачи, повишаване на теоретичната и практическа подготовка на инженерно-техническия състав (ИТС) за обслужване на самолет С-27J Spartan, усъвършенстване на процедурите във ВВС по всестранно логистично осигуряване и оказване на поддръжка като страна домакин.По време на учението се изпълняват различни видове задачи като полети по маршрут на малка и пределно малка височина, десантиране на парашутисти, тренировъчни заходи за десантиране на товари, тактически заходи за кацане, обмяна на опит по обслужване на самолет C-27J от наземния ИТС.", "date": "2017-06-14", "title": " Летателна тренировка „Balkan Spartan 17” (галерия)"}
{"url": "https://m.offnews.bg/news/Ikonomika_59/Za-parvi-pat-NOI-izprashta-uvedomitelni-pisma-na-vsichki-koito-shte-s_658143.html", "text": "Националният осигурителен институт (НОИ) започва изпращането на персонални уведомителни писма до всички лица, които през 2018 г. ще навършат изискуемата от закона възраст за пенсиониране и на които не е отпусната пенсия за осигурителен стаж и възраст при условията на ранно пенсиониране.Предварителното уведомяване се извършва на основание промяна в Кодекса за социално осигуряване, която изисква НОИ да информира лицата, не по-късно от 6 месеца преди да навършат възрастта за пенсиониране, за условията, при които могат да се пенсионират през следващата календарна година.През 2018 г. жените придобиват право за пенсиониране при навършена възраст 61 години и 2 месеца и при наличие на 35 години и 6 месеца осигурителен стаж. За мъжете условията са да имат навършени 64 години и 1 месец и придобит 38 години и 6 месеца осигурителен стаж.Целта на уведомяването е да бъде осигурено достатъчно време на лицата, които навършват посочената възраст през 2018 г., да се погрижат за набавяне и оформяне на всички необходими документи във връзка с излизането им в пенсия. Очаква се тази предварителна информация да осигури време и спокойствие на лицата при подготовката на документите за пенсионирането им и да облекчи пенсионното производство.В писмото присъства и основна информация за документите, които се представят заедно със заявлението за отпускане на пенсия. НОИ напомня, че само навършването на изискуемата възраст не е достатъчно условие за придобиване право на пенсия. Необходимо е да са изпълнени и двете изисквания - за навършена възраст и за придобит изискуем осигурителен стаж.Всяка пенсия се отпуска от датата на придобиване на правото, ако заявлението с необходимите документи е подадено в 2-месечен срок от тази дата, а ако това е направено след изтичане на 2-месечния срок - от датата на подаване на заявлението.Националният осигурителен институт препоръчва на осигурените лица да се снабдят с персонален идентификационен код (ПИК), издаден от НОИ. Такъв код те могат да получат във всяко териториално поделение на институцията.ПИК предоставя лесен и удобен начин за ползване на редица електронни и административни услуги през интернет страницата на НОИ. Персоналният код позволява на потребителите да проследят осигурителната си история в Регистъра на осигурените лица, както и да изчислят прогнозния размер на бъдещата си пенсия.", "date": "2017-06-14", "title": " За първи път НОИ изпраща уведомителни писма на всички, които ще се пенсионират догодина"}
{"url": "https://m.offnews.bg/news/Komentari_65/Vizhte-koi-uchilishta-se-predstaviha-naj-dobre-na-maturite-za-12-klas_658185.html", "text": "Учениците от Първа немска гимназия са се представили най-добре на матурата по български език и литература за 12 клас тази година. Техният среден успех е 5,66, сочат данните от анализа на Министерството на образованието, който беше оповестен днес.На второ място с еднакъв резултат са Втора немска гимназия и Испанската гимназия с бал 5,59.На трето място е Класическата гимназия с успех 5,53.Нататък в класирането следват Езиковата гимназия \"Иван Вазов\" в Пловдив, Американският колеж и СМГ.Доста по-различни са резултатите от втория държавен зрелостен изпит. На него най-добре са се представили възпитаниците на Американския колеж, следвани от Първа английска гимназия и частната гимназия \"Златарски\" в столицата.Ето и таблицата на училищата в Топ 10 за втория държавен зрелостен изпит:Резултатите от втория изпит са чувствително по-добри, отколкото на изпит по литература, но това е устойчива тенденция, която се повтаря всяка година.Най-високите оценки са на изпита по Италиански език. Най-ниските са по на изпита по география и икономика.Момичетата са изкарали чувствително по-високи оценки от момчетата по почти всички предмети. Доста изненадващо е, че най-голямата разлика в по физика, която в предразсъдъците ни е по-скоро мъжка област. Там момичетата бият момчетата с 82 стотни.Само в 3 предмета момчетата са се представили по-добре. Това са химия, испански и руски език, а по математика резултатите са абсолютно равни.София-град категорично и с голяма преднина е областта с най-много точки на матурите. На второ място е представящият се традиционно добре Смолян, трета е Варна.В дъното както винаги е Кърджали. Традиционно най-слабите резултати по български са в области със смесено население, но тази година изглежда има разчупване на тази закономерност. Сливен се е представил с цели 8 точки и половина по-добре от Ямбол, а Търговище изпреварва София-област.Целия анализ на МОН можете да видите .", "date": "2017-06-14", "title": " Вижте кои училища се представиха най-добре на матурите за 12 клас"}
{"url": "https://m.offnews.bg/news/Ikonomika_59/Kak-da-chetem-stenogramata-za-KTB-Instruktazh-v-9-tochki-ot-Sergej-St_658135.html", "text": "Бившият премиер Сергей Станишев и настоящ предводител на Партията на европейските социалисти Сергей Станишев публикува във фейсбук помагало за читатели на широко обсъжданата стенограмата от КСНС по повод кризата с КТБ от лятото на 2013 г.Според него важната информация не е в разсекретения разговор, а от дискусията в БНБ, на която ГЕРБ, ДПС и бившият гуверньор на централната банка са искали банкова ваканция, на което са се противопоставили от БСП и банкерите Светослав Гаврийски и Левон Хампарцумян.Предлагаме ви текста без редакторска намеса:", "date": "2017-06-14", "title": " Как да четем стенограмата за КТБ? Инструктаж в 9 точки от Сергей Станишев"}
{"url": "https://m.offnews.bg/news/Futbol_18793/Levski-shokira-s-transfer-na-anonimnik-ot-vtora-diviziia_658162.html", "text": "В Левски похвално връщат свои юноши, но поредният нов меко казано шокира. Халфът Васил Панайотов пристигна за прегледи и  ще бъде седмото ново попълнение през това лято. Със сигурност той не говори нищо на повечето фенове. 26-годишният Панайотов, който е юноша на \"сините\",  утре сутринта ще направи допълнителни тестове и ще подпише за три години.Той идва на Герена със свободен трансфер от полския втородивизионен Стал Миелец, за който записа 15 мача през пролетта с 6 асистенции.Панайотов ще се присъедини към лагера на столичани в Правец, където ще се готви с останалите нови футболисти в състава Иван Горанов, Александър Любенов, Жуниор Мапуку, Георги Ангелов, Антонио Вутов и Серджиу Буш.Панайотов имаше оферти от Дунав Русе и от Локомотив Пловдив. В кариерата си плеймейкърът е играл още за Берое, Пирин Гоце Делчев и Банско, а в чужбина се е състезавал за Завиша Бидгошч (Полша) и Агиа Напа (Кипър).", "date": "2017-06-14", "title": " Левски шокира с трансфер на анонимник от втора дивизия"}
{"url": "https://m.offnews.bg/news/Futbol_18793/Fibank-sabra-svetovniia-futbolen-elit-v-Sofiia_658141.html", "text": "Генералният спонсор на зрелищната футболна среща между отборите на Димитър Бербатов и Луиш Фиго – Fibank (Първа инвестиционна банка), събра световния футболен елит на стилно парти в най-престижния клуб в София - The Residence Exclusive Club.На събитието присъстваха звездните футболисти от All stars 2017, които участват в благотворителния футболен мач, в подкрепа на талантливите деца от Фондация „Димитър Бербатов”.Fibank е организатор на събитието с футболните легенди, на което присъстваха дългогодишни клиенти и партньори на банката. Партито започна с коктейл, продължи с вечеря и се превърна в приятелска среща, благодарение на приятната музика, елегантната атмосфера на клуба и доброто настроение на всички гости.Сред известните лица в The Residence Exclusive Club бяха забелязани Луиш Фиго, Мартин Йол, Патрис Евра, Сани Жекова, Радослав Янков, Ути Бъчваров и много други.  Футболните легенди показаха, че се чувстват в свои води в най-модерното заведение в столицата, като вечерта им премина в шеги.The Residence Exclusive Club не за първи път е домакин на подобно събитие, което събира футболния елит. Само преди година там се проведе и благотворителен търг в подкрепа на деца, лишени от родителски грижи, който бе организиран отново от Първа инвестиционна банка, по повод бенефиса на Христо Стоичков.", "date": "2017-06-14", "title": " Fibank събра световния футболен елит в София"}
{"url": "https://m.offnews.bg/news/Koloezdene_18819/Izkachvaneto-na-Vitosha-zavarshi-s-unikalen-skandal_658139.html", "text": "Тазгодишното колоездачно състезание \"Изкачване на Витоша\" завърши с рядко срещан скандал в този спорт. Маршрутът беше от резиденция Бояна до хижа Звездица по шосе.При не особено благоприятно за състезателите време един от представителите Цветан Иванов бил дисквалифициран, тъй като според съдиите към БКС е бил с неправилно поставени номера. Според очевидци и участници на състезанието 17-годишният талант е имал номера на фланелката и велосипеда си. Заради дъждовното време роденият в Бобов дол колоездач сложил ветровка.Цветан финишира непосредствено след 31-вия - Недко Лазаров, който е с време 57:56 минути. Това би поставило Иванов сред призовите места в почти всички категории. За нещастие на младия състезател съдиите така и не признали времето му.Правилникът на международния колоездачен съюз гласи:Шансовете за обжалване ги има, тъй като талантът от Бобов дол има състезателен номер на фланелката си, който обаче е покрит с ветровка. В този случай санкцията с лишаване от състезателно време е нередна.В крайна сметка трябва ли тези правила да се спазват толкова строго, особено когато става дума за млади, талантливи и амбициозни състезатели, какъвто е спортистът от Бобовдол.А по-големият въпрос е дали по този начин не се убива ценностната система на такива като това момче, което тренира само, няма сервизна кола или друга помощ по време на състезания и въпреки това е победител в много български и балкански състезания.След избухването на скандала, организаторите реагираха и обявиха, че въз основа на снимки ще преразгледат класирането. Ето и изявлението на Vitosha Uphill Challenge:", "date": "2017-06-14", "title": " Изкачването на Витоша завърши с уникален скандал"}
{"url": "https://m.offnews.bg/news/Sviat-_12/Raniha-kongresmen-pri-strelba-na-trenirovka-po-bejzbol-v-SASht_658163.html", "text": "Конгресменът републиканец от Луизиана Стив Скалийз и негови сътрудници са били простреляни на бейзболен стадион в Александрия, Вирджиния.Инцидентът е станал по време на тренировка по бейзбол. Скалийз и сътрудниците му тренирали за благотворителен бейзболен мач.Нападателят е стрелял с полуавтоматично оръжие и е произвел между 50 и 100 изстрела, съобщи Ройтерс, цитирана от БТА. 51-годишният Скалийз е прострелян в крака. Състоянието му е стабилно. Ранени са поне петима души, сред които двама от охраната на конгресмена. Стрелецът е задържан и не представлява опасност, обявиха властите. Ройтерс уточнява, че в тренировката са участвали между 15 и 25 депутати. От Белия дом обявиха, че президентът Доналд Тръмп е бил уведомен за стрелбата. ", "date": "2017-06-14", "title": " Раниха конгресмен при стрелба на тренировка по бейзбол в САЩ"}
