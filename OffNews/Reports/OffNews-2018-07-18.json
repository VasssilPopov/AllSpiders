{"url": "https://offnews.bg/sviat/nikoj-prezident-na-sasht-ne-e-bil-tolkova-tvard-kam-rusia-kato-men-ob-684642.html", "text": "Доналд Тръмп каза днес, че няма друг американски президент, който да се е държал толкова \"твърдо\" към Русия като него, съобщиха осведомителните агенции. Изявлението бе направена на фона на продължаващите критики към Тръмп заради поведението му на срещата в Хелзинки с руския му колега Владимир Путин, предаде Асошиейтед прес, цитирана от БТА.\"Никога не е имало президент, който е бил толкова твърд по отношение на Русия като мен\", заяви Тръмп в края на заседание на кабинета и добави, че Путин \"знае това по-добре от всекиго, със сигурност по-добре от медиите\".Тръмп даде и примери за твърдата си позиция спрямо Русия - американските санкции срещу Москва и експулсирането на предполагаеми руски шпиони от САЩ. Вчера президентът на САЩ се отметна от думите си на общата пресконференция с Путин в Хелзинки, с които постави под съмнение заключенията на разузнавателните служби на САЩ, че Русия се е намесвала в президентските избори в САЩ през 2016 г.Днес на въпрос днес дали САЩ продължават да са \"мишена\" на Русия, Тръмп отговори отрицателно и влезе в противоречие с предупрежденията на шефа на американските разузнавателни служби Дан Коутс за опасност от кибератаки във връзка с предстоящите междинни избори в САЩ.", "date": "2018.07.18", "title": "Никой президент на САЩ не е бил толкова твърд към Русия като мен, обяви Тръмп"}
{"url": "https://offnews.bg/gimnastika/boriana-kalejn-izprevari-neviana-vladinova-v-kontrolnoto-na-natcionaln-684623.html", "text": "Една от звездите ни в художествената гимнастика Боряна Калейн спечели първото индивидуално контролно състезание на националния отбор.В днешната проверка състезателката на Левски - Триадица изигра най-чисто и четирите си композиции. Втора е Невяна Владинова, а трета - Катрин Тасева.Контролното е част от подготовката за предстоящите две световни купи през август в Минск и Казан. Окончателният състав на участничките за състезанията ще стане ясен непосредствено преди заминаването.От 23 юли гимнастичките ни се местят в Панагюрище за двуседмичен лагер. Надпреварите в Беларус и Русия ще са последните преди Световното първенство в София. С наближаването на шампионата се усеща и напрежението в залата.Иначе вчера националният ни ансамбъл по художествена гимнастика проведе контролна тренировка в национална спортна база \"Спортпалас\" във Варна, където момичетата са на лагер преди началото на втората част от сезона.Симона Дянкова, Елена Бинева, Стефани Кирякова, Лаура Траатс и Мадлен Радуканова с резерва Камелия Стоилова показаха отлична форма и в двете композиции, като по съчетанията с 5 обръчи и с 3 топки и 2 въжета са направени малки промени спрямо Европейското първенство в Гуадалахара.Припомняме, че Теодора Александрова, която навършва 17 години, се възстановява от направената ѝ операция на стъпалото.", "date": "2018.07.18", "title": "Боряна Калейн изпревари Невяна Владинова в контролното на националния отбор"}
{"url": "https://offnews.bg/112/vazrastno-semejstvo-dade-40-000-evro-na-telefonni-izmamnitci-684631.html", "text": "Възрастно семейство от Стара Загора даде 40 000 евро на телефонни измамници. Те получили обаждане на 10 юли, в което измамниците се представили за полицейски служители, търсещи съдействие от гражданите за залавяне на телефонни измамници. Първоначално контакта с пострадалите бил осъществен на домашния им стационарен телефон, след което по „съвет“ на измамниците те закупили нов мобилен телефон, по който се провеждали разговорите.Още същия ден пенсионелите изтеглили от банков клон в града сумата от 20 000 евро, които предали на престъпниците. На следващия ден пострадалите били изпратени в гр. Велико Търново, където от клон на същата банка изтеглили още 20 000 евро.Едва на 16 юли пострадалите подали сигнал в полицията, а в момента се води разследване по случая.", "date": "2018.07.18", "title": "Възрастно семейство даде 40 000 евро на телефонни измамници"}
{"url": "https://offnews.bg/obshtestvo/kak-se-privlichat-studenti-s-tombola-za-kola-tablet-ili-ekskurzia-za-684625.html", "text": "Учи и спечели: червено френско бижу (автомобил \"Пежо\"), стипендии, лаптопи, таблети, почивки в български курорт, екскурзия за двама в Париж, Лондон, Рим!С този призив частното Висше училище по агробизнес и развитие на регионите (до 2011 г. - Висше училище „Земеделски колеж”) привлича студенти в разгара на настоящата кандидатстудентска кампания.Освен в сайта на ВУАРР, \"Оформя се традицията  всички първокурсници да участват в разпределянето на награди чрез жребий между които екскурзии в Париж и Рим, стипендии, лаптопи, таблети, почивки в курорти - пише в обръщението си към потенциалните си студенти ректорът акад. проф. Димитър Димитров. - Жребият се тегли по време на Студентския празник – 8-ми декември.\"Висшето училище - акредитирано от Националната агенция по оценяване и акредитация към Министерския съвет - предлага 8 бакалавърски специалности - от \"Управление на агробизнеса\" до \"Финанси\" и \"Счетоводство\". Приемният изпит е тест по агробизнес култура за 7 от специалностите и тест по информатика за осмата (\"Управление на информационните системи\").То има и магистърски, даже и докторски програми, а кандидат-магистрите могат да запишат от \"Стопанско управление\" (например със специализация \"Национална сигурност\") през \"Артмениджмънт\" до \"Здравен мениджмънт\".Горди със студентите си, от висшето училище са поместили във Фейсбук страницата си, че дори \"звезда от хайлайфа\" се е записала при тях. Избрала ги е не за първи, а вече за трети път:ВУАРР имат право да приемат общо 1790 студенти тази година в редовна, задочна и дистанционна форма на обучение, съгласно решение на Министерския съвет от 21 май 2018 г. Със семестриалната си такса от 590 лева висшето училище се очаква да получи над 2 млн. лева само от студентските такси. За да привлича още и още студенти, то предлага отстъпки от таксата при записване на втора бакалавърска или магистърска програма, както и при записване на втори член от семейството.", "date": "2018.07.18", "title": "Как се привличат студенти: с томбола за кола, таблет или екскурзия за двама до Париж"}
{"url": "https://offnews.bg/politika/gerb-i-ataka-spasiha-domuschievi-ot-58-mln-neustojka-trusove-v-koa-684608.html", "text": "\"ГЕРБ продадоха държавата за 58 млн. лева.\"Така зам.-председателят на НФСБ Валентин Касабов определи коалиционния партньор на партията му във властта. Причината - окончателно приетото изменение на Закона за приватизация и следприватизационен контрол, според което ангажиментите по приватизационни договори вече ще важат за 5, а не за 10 години. Текстът има и ретроактивно действие, което значи, че ще важи и за вече сключени договори. Така задълженията на братя Домусчиеви за Български морски флот (БМФ) ще бъдат опростени, а вицепремиерът Валери Симеонов обяви, че ако това стане, е готов да жертва участието си в коалиция.Предложението ангажиментите да важат за 5 години по-малко е направено от депутата от \"Атака\" Николай Александров, а предложението това да важи и за сключени договори е направено от Емил Димитров-Ревизоро. При окончателното приемане на промените от парламентарната комисия по икономика обаче е станало разминаване и предложението на Димитров не се е отнасяло за това на Александров. В пленарната зала председателят на правната комисия Данаил Кирилов направи редакционно предложение текстът на Димитров да се отнася към този на колегата му от \"Атака\".По-късно на въпрос дали с тези текстове са подарили на Домусчиев 58 млн. лева, Кирилов отговори: \"Нищо подобно. Искам да подчертая – нито аз, нито ГЕРБ сме правили поправки по тези два параграфа. Проверете доклада, ще видите кои са вносителите. Аз съм бил длъжен, доколкото съблюдавам процедурата в пленарна зала, и съм взел становище по процедурата\".Според НФСБ обаче нямало проблеми в текстовете на колегите им в \"Обединените патриоти\", а с редакционната поправка, която Кирилов е направил в зала. Депутатът от партията на Валери Симеонов Христиан Митев обяви, че двете поправки поотделно е нямало да облагодетелстват Домусчиеви, но с връзката, която е направил между тях Кирилов, нещата се променят.От \"Обединените патриоти\" се опитаха да отложат гласуването на точно тези текстове, но безуспешно. Самият Димитров, който днес не беше в парламента, е изпратил писмо, с което иска предложението му да бъде оттеглено. Но Кирилов обяви, че това няма как да стане, защото текстът е подкрепен от икомоническата комисия. До искането на депутати от НФСБ текстът да бъде оттеглен се стигна, след като по-рано днес пред БНТ вицепремиерът Валери Сименов обяви, че ако текстовете бъдат приети, \"депутатите на НФСБ ще жертват коалицията\".След гласуването на текстовете обаче народните представители от партията на Валери Симеонов не обявиха, че напускат коалицията. От НФСБ коментираха, че колегите им от \"Атака\" са били да изтеглят текстовете, но това така и не стана. \"Страшно е, когато една коалиция се продава за лесни пари. Страшно е, когато в България има царе. Преди това имахме един цар Киро, сега имаме цар Киро 2. В момента всички ние сме от НФСБ и сме безкрайно възмутени и се питаме докога ще продължи тази непочтена игра от страна на колегите от ГЕРБ\", каза Валентин Касабов.На въпрос дали НФСБ ще изпълни заканата на лидера си, Касабов отговори: \"Предстои да бъде обсъдено\". Той подчерта, че няма напрежение в \"малката коалиция\" (\"Обединени патриоти\") между ВМРО, Атака и НФСБ.\"Чух се с Валери Симеонов и той каза, че има страх от Домусчиевите\", каза още Валентин Касабов. След многократно настояване на журналистите да обясни какво има предвид, той каза, премиерът имал зависимост от Домусчиеви.В края на тази година изтича 10-годишният срок, в който приватизаторите на БМФ имат определени условия. Наскоро те загубиха дело от държавата, в резултат на което догодина ще трябва да платят 58 млн. лв. неустойка. \"Задължение е да запазят 1 300 000 тона плавателни съдове. Толкова водоизместимост трябва да имат корабите, които да останат до 10-тата година. След приватизацията започва едно лудо рязане за скраб на кораби и в крайна сметка тонажът на корабите се намалява до 900 хил. тона\", обясни по-рано днес Валери Симеонов.С приетите днес промени обаче срокът, в който приватизаторите на БМФ трябва да изпълняват тези условия, беше намален на 5 години. Така на тях няма да им се налага да плащат неустойката от 58 млн. лв, защото за тях срокът ще е приключил преди повече от 4 години.", "date": "2018.07.18", "title": "ГЕРБ и Атака 'спасиха' Домусчиеви от 58 млн. неустойка, трусове в коалицията"}
{"url": "https://offnews.bg/politika/deputatite-sazdadoha-vremenna-komisia-po-signalite-na-bosia-684626.html", "text": "Депутатите създадоха временна анкетна комисия, която да разгледа сигналите на Николай Колев - Босия за злоупотреби при получаването на шофьорски книжки. Народните представители удължиха работно си време, за да гласуват днес създаването й.Председател на комисията стана Станислав Иванов от ГЕРБ, а нейни членове са Иван Иванов от БСП, Ихсан Халил от ДПС, Атанас Стоянов от \"Обединени патриоти\" и Андон Дончев от \"Воля\". Те ще имат един месец, за да разгледат сигналите на Босия. Докато всяка партия предлагаше кандидати за членове и за председател, се стигна до подреден спор между ГЕРБ и БСП. Този път за това кой да оглави комисията - управляващите или опозицията. От БСП предложиха за председател Станислав Иванов от ГЕРБ. В отговор той заяви: \"Считам, че комисията трябва да бъде поета от опозицията. Те са нашият основен коректив, предлагам за председател Георги Свиленски\". Социалистът обаче си направи отвод и така за председател беше избран Иванов от ГЕРБ. Цялото й име е: \"Временна комисия за разглеждане на постъпили сигнали от граждани за обучението и изпитите на кандидатите за придобиване на правоспособност за управление на моторно превозно средство\".До създаването на комисията се стигна, след като в понеделник председателя на парламента Цвета Караянчева отиде в дома на Босия, за да го убеди да прекрати гладната стачка. Те се разбраха да бъде създадена временна комисия, но Босия обяви, че няма да прекрати гладната си стачка поне до първото й заседание, което ще бъде утре.Преди повече от месец Босия обяви гладна стачка с искане за оставката на транспортния министър Ивайло Московски и за разпускане на Народното събрание.", "date": "2018.07.18", "title": "Депутатите създадоха временна комисия по сигналите на Босия"}
{"url": "https://offnews.bg/obshtestvo/blizo-24-hil-otpadnali-detca-varnati-v-uchilishte-684630.html", "text": "23 898 отпаднали от училище деца са били върнати в системата, стана ясно на заседанието на Координационното звено по механизма за обхващане и задържане в образователната система на деца и ученици в задължителна предучилищна и училищна възраст.От звеното отчитат намаление на броя отпаднали.\"За първи път образованието го поставяме толкова в центъра на правителствените ангажименти. Убеден съм, че по-доброто и качествено образование води до по-добра квалификация, а оттам - и по-висок БВП”, каза премиерът Бойко Борисов при откриването на срещата и допълни, че резултатите от тези усилия ще бъдат видими след 10-15 години.Вицепремиерът вицепремиерът Томислав Дончев благодари на екипите, които до момента са извършили 216 904 обхода на адреси и са търсили 197 659 деца и ученици. Оказало се, че по-голямата част от тях са заминали със семействата си в чужбина.Повторно отпадналите са 2124, от които 708 са заминали в чужбина, а 235 са навършили 16 години - каза министърът на образованието Красимир Вълчев. По думите му екипите не са успели да запишат в клас 9357 деца.„С подновяването на дейностите по механизма през август-септември ще се работи приоритетно за обхвата на тези ученици, на около 4000 новоотпаднали, които са в България, както и за ранния обхват на децата на 5, 6 и 7 г.“, подчерта той.По данни на Върховната административна прокуратура към 1 април 2018 г. са издадени 1173 акта за административни нарушения и 509 наказателни постановления на родители, които не са записали децата в детска градина или училище. Министър Вълчев посочи, че дори събираемостта на наложените глоби да не е голяма, родителите трябва да усещат важността на санкцията и присъствието на държавата с всичките ѝ инструменти и политики.Едно от предизвикателствата пред бъдещата работа по механизма е той да се възприеме като задължителна част от работата на институциите, посочи Дончев.\"Не е достатъчно децата просто да бъдат върнати в клас. Те трябва да получават най-доброто. Училището трябва да има по-голяма гравитация и да ги привлича. Да им е интересно докато учат\", обясни вицепремиерът. Думите му бяха подкрепени от министър Вълчев, който увери, че ще се работи с децата след записването им обратно в клас. Изработен е и модул \"Проверка на медицински бележки\", който ще подобри ефективността на проверката на достоверността им при извиняване на отсъствия на учениците. Социалното министерство пък предприема стъпки за обвързване на предоставянето на семейни помощи с посещаването на училище. \"Гранична полиция\" ще събира данни за децата, напускащи страната с родителите си, и дали те се записват в чужда образователна система.", "date": "2018.07.18", "title": "Близо 24 хил. отпаднали деца върнати в училище"}
{"url": "https://offnews.bg/futbol/delio-rosi-veche-ne-e-trenior-na-levski-684638.html", "text": "Италианецът Делио Роси приключи взаимоотношенията си с Левски. Специалистът проведе днес разговор със собственика на \"сините\" Спас Русев, след което се стигна до раздялата.Както е известно, вчера тимът от Подуяне понесе огромен резил, след като отпадна от Вадуц за Лига Европа, което доведе до фенското недоволство.Днес логичното се случи и Спас Русев убеди Делио да си тръгне, тъй като в противен случай трябваше да му изплати огромна неустойка.Ръководството на Левски вече търси заместник на Делио Роси. Основен фаворит за поста е Ясен Петров, който в момента е без отбор.Роси пое Левски на 8 август миналата година, като под негово ръководство отборът загуби финала на турнира за купата на България с дузпи от Славия и завърши на трето място в Първа лига, но на цели 24 точки зад шампиона Лудогорец.", "date": "2018.07.18", "title": "Делио Роси вече не е треньор на Левски"}
{"url": "https://offnews.bg/futbol/falshiva-novina-se-okaza-karvavoto-pismo-na-zlatko-dalich-za-darenieto-684624.html", "text": "Възхитителното писмо, с което Златко Далич обявява, че хърватският национален отбор дарява 23 милиона евро на детска фондация, се оказа измислено.То беше публикувано от редица хърватски и български медии () и предизвика възторг в социалните мрежи, не само заради голямата сума, а и заради острите думи към хърватските политици. В изфабрикуваното писмо се казваше, че футболистите отказват да се снимат с политици и им забраняват да използват успеха им за реклама, защото са корумпирани.Фалшивата новина тръгва от фейсбук страницата . Буквално това означава \"национален отбор на Хърватия по футбол\", че това е официалната страница на Хърватския футболен съюз. Тя обаче се казва  и в нея няма такова писмо.По-задълбочена проверка показва, че писмото е социален експеримент, публикуван още в петък от някой си Игор Премужич.Той е публикувал текста в своя фейсбук профил, като още в началото на текста е подсказал, че става въпрос за мистификация. Постът обаче се появява на страницата Hrvatska nogometna reprezentacija без тези подсказки.Следва лавионообразен ефект, подобен на знаменитата реч на гръцкия премиер Папандреу, измислена от neverojatno.wordpress.com.Той е подсилен и от факта, че в основата си новината има нещо вярно. На няколко пъти различни различни хърватски футболисти и треньора им обявиха, че ще дарят премиите си от Световното първенство. Става въпрос обаче за значително по-малка сума от споменатите в писмото 23 милиона евро. 23 млн. е цялата сума, която се полага за участието на Хърватия, но по-голямата част от нея отива в Хърватския футболен съюз, така че нито Далич, нито футболистите могат да се разпореждат с нея.Въпреки обещанията, дадени преди време, към момента няма сигурно свидетелство някой от футболистите или треньорът да е направил дарение.\"Експериментът ми показа, че хората не четат докрай постовете във фейсбук\", пише Игор Премужич, визирайки това, че в края на текста изрично е посочил, че той е авторът на писмото.Въпреки, че той прави опровержението си още в събота следобед, вълната от препечатвания продължи и днес, като включва не само хърватски и български, но и редица международни медии.", "date": "2018.07.18", "title": "Фалшива новина се оказа кървавото писмо на Златко Далич за дарението на хърватския национален отбор"}
{"url": "https://offnews.bg/sviat/putin-razreshava-dostapa-do-grad-shihani-kadeto-se-tvardi-che-e-sazd-684635.html", "text": "Руският град Шихани, където руски учени твърдят, че е било разработено нервнопаралитичното вещество \"Новичок\", ще бъде отворен за широката общественост от януари 2019 г., постановява указ на Кремъл, предаде Франс прес, цитирана от БТА.\"Владимир Путин подписа вчера указ, който отменя статута на нашия град на затворена административна единица\", заяви за АФП говорителката на местните власти Юлия Ершова.Шихани е разположен на р. Волга, на 750 км югоизточно от Москва, в Саратовска област.\"Нашият завод, клон на Държавния изследователски институт за химия и органични технологии, продължава да работи и ние не знаем какво ще стане с него след отварянето на Шихани\", добави говорителката. Тя отказа да даде информация какво произвежда този завод.Президентският указ дава шест месеца на местната администрация да подготви отварянето на Шихани, където живеят 5500 души.В постсъветска Русия все още има около 40 затворени града. Статутът на тези административни единици, чието местоположение бе тайна по съветско време, налага ограничения за достъп, за придвижване и местожителство. В тях нямат право да влизат чужденци. Но дори руснаците нямат право на достъп, освен ако не докажат роднинска връзка с жител на града, който, от своя страна, трябва да получи писмено разрешение от властите.Шихани се появи в новинарските емисии, когато двама руски учени заявиха, че са работили там по програмата \"Новичок\" през '70-те и '80-те години на 20 век.Според Лондон с това нервнопаралитично вещество са били отровени през март бившият двоен агент Сергей Скрипал и дъщеря му Юлия. Скандалът пламна с нова сила през юли, когато двама британци бяха отровени на десетина километра от мястото, където бяха намерени в безсъзнание Скрипал и дъщеря му.Москва отрича да е замесена по какъвто и да било начин в отравянията и отрича отровата да е била произведена в Шихани.", "date": "2018.07.18", "title": "Путин разрешава достъпа до град Шихани, където се твърди, че е създаден 'Новичок'"}
{"url": "https://offnews.bg/temida/mazh-ubi-dete-na-patia-izminal-niakolko-metra-s-nego-na-kapaka-na-ko-684633.html", "text": "Варненският окръжен съд остави в ареста мъж, който блъснал и убил дете на пътя и след това се укрил.Инцидентът станал в град Игнатиево на 5 юли около 0.45 часа. 42-годишния Иван Д., шофирал лек автомобил „Рено“. По време на движението си блъснал непълнолетното момче, което се е движело по пътното платно. След инцидента мъжът не спрял, изминал няколко метра с тялото на момчето върху капака на колата си, а след това се укрил от органите на реда.Шофьорът бил в неизвестност цели 11 дни.По време на съдебното заседание за определяне на мярката за неотклонение днес стана ясно, че обвиняемият е осъждан многократно, включително и за шофиране на автомобил под влияние на алкохол. В качеството на обвиняем мъжът бе привлечен вчера от Окръжната прокуратура във Варна, която му повдигна обвинение по член 343, ал. 3, във връзка с ал. 1, буква „в“ от НК.Досъдебното производство е било образувано още на 5 юли 2018 г. в Районната прокуратура във Варна за телесна повреда на пострадалото момче.След смъртта на момчето на 16 юли в болницата, където е било прието с опасност за живота, с множество фрактури на крайници и луксация на двете рамена, делото е било изпратено по компетентност в Окръжната прокуратура.", "date": "2018.07.18", "title": "Мъж уби дете на пътя - изминал няколко метра с него на капака на колата и после избягал"}
{"url": "https://offnews.bg/sviat/tova-e-chudo-parvi-dumi-na-spasenite-detca-ot-peshterata-v-tajland-684622.html", "text": "Спасените момчета от футболен отбор в Тайланд, които прекараха повече от 2 седмици в наводнена пещера, вече са изписани от болницата.Преди да се отправят към домовете си те дадоха пресконференция, на която се появиха с футболните си екипи.14-годишният Адул Сам-Он е бил единственият от групата, който е знаел английски език. При пристигането спасителния водолазен екип той е успял да каже само \"здравей\".\"Бях зашеметен, защото бяха англичани, затова казах само \"здравей\", каза той по време на пресконференцията. Той определи като \"чудо\" тяхното откриване и спасяване.Провинциалният губернатор на тайландската провинция Чианг Рай заяви, че това е единственото \"официалното медийно интервю\" на момчетата, допълвайки, че след това няма \"да се говори повече с пресата\".Друго от момчетата описа животът в пещерата в продължение на дни само на вода с две изречения: \"Водата е чиста. Без храна\".Треньорът на децата - 25-годишният Екапол Чантавон, заяви, че са се загубили в момента, в който влезли в придошлите води в пещерата и открили, че \"не са толкова дълбоки\". Когато решили да се върнат, водата вече била повишила нивото си много.Попитан как се е чувствал в този момент, един от най-малките играчи на футболния отбор заявява, че се е опасявал, че никога повече няма да се върне вкъщи.Децата споделиха и поуките от преживяното. Едно от тях казва, че \"ще бъде по-внимателно и ще живее живота си пълноценно\", а друго споделя: \"Този опит ме научи да бъда по-търпелив и по-силен\".По време на събитието бе отдадена почит и на водолаза Саман Кунан, който загина по време на операцията по спасяването на футболния отбор и техния треньор в опит да достигне до тях през тесните улеи на наводнената пещера.\"Трогнати сме, че Саман е жертвал живота си, за да ни спаси, за да можем да живеем живота си. След като чухме новината, бяхме шокирани и много тъжни\", каза треньорът Чантавон.Въпросите на журналистите бяха проверени преди събитието от детски психиатър, а пресконференцията се излъчи по националната телевизия на страната.Групата от 12 момчета на възраст между 11 и 16 години и техният 25-годишен треньор по футбол бяха блокирани в наводнена в пещера в Северен Тайланд от 23 юни.Акцията по спасяването им протече на три етапа, последният от които приключи на 10 юли. Децата бяха откарани в болница в добро общо състояние и бяха поставени под карантина. ", "date": "2018.07.18", "title": "'Това е чудо': Първи думи на спасените деца от пещерата в Тайланд"}
{"url": "https://offnews.bg/politika/parvi-ostavki-zaradi-krizata-s-chumata-po-zhivotnite-borisov-uvolni-4-684621.html", "text": "Четирима души са уволнени заради кризата с чумата по овцете и козите и последвалото обществено напрежение около нея.Министър-председателят Бойко Борисов е наредил на земеделския министър Румен Порожанов да освободи от поста своя заместник-министър Цветан Димитров, съобщиха от пресслужбата на Министерския съвет.Борисов е разпоредил още да бъдат освободени двама шефове на дирекции и един съветник в земеделското министерство. Това са Златка Възелова, която оглавява дирекция \"Животновъдство\", Георги Праматаров - директор на Дирекция \"Директни плащания и идентификация на земеделските парцели“, както и съветника на министъра Бойко Синапов.Решението на премиера е взето след срещата на министъра на земеделието, храните и горите Румен Порожанов с представители на протестиращите животновъди, допълва пресслужбата.", "date": "2018.07.18", "title": "Първи оставки заради кризата с чумата по животните, Борисов уволни 4-ма"}
{"url": "https://offnews.bg/nashite-avtori/kalin-terzijski-vechnoto-klane-684597.html", "text": "Жена ми си чете нещо и вика: Как плаках за избитите животни само...А аз си мълча и също си чета. Така прекарват времето си хората в сегашния свят, мисля си. Седят си един до друг, ровичкат в целия свят, който от своя страна ровичка също в целия свят. В несъществуващия свят на електронните въздишки и образи. Хората седят или лежат един до друг, а в очите им влиза светът.Кой не си е писал с Америка, кажете ми, докато си е говорел с жена си? Та това вече е най-естественото нещо.Мисля си тия неща и се сещам, че винаги е било така. Викингът е седял до огнището и си е говорел със своята Инга. Но в ръцете му е бил стоманеният меч, който той бавно заглажда с тежък камък; а в главата му – картината на бурното море и свирепият северозападен вятър, стихиите и битките. А в ръцете на Инга – докато кротко му отговаря - ленената канаваца, коприненият конец; а в главата и - светът на някой бъдещ гоблен с еднорози.И се замислям все пак за избитите животни.И лека-полека естествено у мене се поражда желанието да споря и да не съм съгласен. Цял живот искам да споря и да не съм съгласен.Откак прочетох това хубаво есе на Умберто Еко, в което той казва, че интелектуалецът, ангажираният интелектуалец, трябва да предизвиква криза преди всичко у тия, на чиято страна се ангажира – аз съм спокоен.Защото си давам сметка, че правя точно това. Цял живот. Не може да се смяташ за буден човек (или както щем там да го наречем, че даже и „интелектуалец”) и да си съгласен точно със „своите”.Мама му стара, казвам си всеки ден, точно това е най-долно и подло и никога няма да си го позволя! Да бъда съгласен с мнозинството, да поддържам общоприетите идеи и когато всички казват „Само Левски!” аз да не извикам с все сила:”Не само Левски!”.Ако един умен човек се опълчва срещу „общия враг”, а не срещу „своите”, това веднага го изважда от списъка на умните.Така мисля от край време. И явно сеньор Еко – също. Слава Богу. Полезността на един умен човек е в това – да търси гредите в собствените очи, че даже не гредите, ами и най-малките тресчици – а не да зяпа надалеч, за да види сламки в очите на „враговете” и „чуждите”. Критиката е полезна, само когато е насочена към себе си и към своя лагер!Затова сега лежа до своята жена и вече съм готов да споря с нея, а не да се съглася.Най-лесно би било, естествено, да съм на страната на угнетените и измъчените селяни, на които е отнето препитанието. Това мнение, тая позиция, тоя начин на мислене е лек, лесно е да се впуснеш в него – не предизвиква турболенция.Лежа си и си мисля също така за Тоширо Мифуне, по-точно за неговия герой от филма \"Седемте самураи\". Той казваше в един от най-силните епизоди на филма: \"Селяните ли? Аз ги знам! Те само плачат и търсят помощ и винаги са жертви! Но когато преровиш скришните им складове, ще намериш купища доспехи и оръжия и богатства, заграбени от убити самураи!\" И героят плачеше, и изпадаше в истерия – защото сам той беше селянин. Селско момче! И аз така. Готов съм да плача и да изпадам в истерия...Аз, апропо, не съм селянин. Това (че не съм) би предполагало да бъда по-снизходителен към селяните. Само селянинът Тоширо може така безмилостно да критикува „своите хора”!Гражданите се въздържат, гледат отвисоко. Та и аз, като момче гражданче, би трябвало да гледам на тия проблеми по-снизходително и да съм на страната на „горките селяни”. Но майка ми е селянка. От село Садовец. Дъщеря на велики селски учители. Освен това, казах вече, не може да си буден човек и да си на страната на своите! Трябва точно тях да критикуваш, дявол да го вземе!Винаги съм бил на страната на угнетените.Лежа си и си мисля, че бих казал на жена ми (с която си говорим, живеейки и мислейки за целия свят извън нас): А не се ли сещаш, че тия мили животни, за които така страшно плачат собствениците, за които плаче цял народ, за които плачем и ние – са собственост на тия собственици! А да си собственик на живо (живо!) същество – страдащо, мислещо, чувстващо (ако някой каже, че не е така – нека види как страда някоя коза за малкото си! – точно колкото и човешка жена!)... не е ли това абсурдно?! Не е ли това нечовешко?!...а защо не си помислиш за това – как тия клети собственици експлоатират тия мили животни! Доят ги, стрижат ги, връзват ги, блъскат ги в мизерни и тесни помещения. А когато дойде Гергьовден – взимат малките им. Взимат техните мили рожби. И докато горките животни реват от мъка, собствениците – през смехове и закачки –колят малките и красиви яренца и агънца!А възрастните животни колят само когато вече не им трябват. И ги хвърлят на кучетата.Но когато друг им ги коли – настава рев!Така бих казал на жена ми, но тя е наясно с тия неща. Тя, също като мен, е против всяко насилие, особено това, което се оправдава с ирационалната, чудовищно нагла човешка позиция: Така е било винаги, човек не може без месо, те животните затова са създадени – за да ги убиваме и ядем... Бог е поискал така!Боже, прости им. Ако ти си поискал да живеем, причинявайки ужас, мъка, болка и смърт – значи не си наред!Но после се сещам, че жена ми сега не е настроена така заради убитите животни, а заради ограбените селяни.А избиването на животните е само отключващият ключ за нейните плачове. И се сещам да и кажа така: А ти представяш ли си да не избият болните животни и да допуснат епидемия? Която да избие 80% от животните в цялата страна?Но тя – изпреварила мисълта ми – ми казва: \"Ама те вече са доказали: Това е постановка, това е просто един подъл удар срещу дребните и средните животновъди! Има доказателства! Искат да съсипят и да унищожат дребните и средните собственици! Искат да унищожат животновъдството!\"И аз изпитвам дълбоко безсилие!Пак ли – казва ми – хората правят това, което вечно правят?Откак се помня виждам следното: Хора реват, пищят и се дерат: Мъчат ни, ограбват ни, съсипват ни, смазват ни, убиват ни!И се сещам, че само в онова време... в онова свинско време, в което, ако си позволиш дори бегло да споменеш, че някой те мъчи, ограбва или тормози, веднага ще те пратят в Белене - та само тогава никой не ревеше и не виеше, че го мъчат, тормозят и ограбват! И някак всички си бяха доволни, само тихо мърмореха в собствените си кухни.И тогава са се появявали епидемии, и тогава са избивали животни – но никой не е вил и никой не е ревал. Защото всичко е било общо, всичко е било забранено...и щастието на безропотното свинство е царяло навсякъде!Значи – викам си, – това е ключът към човешкото недоволство!Дай на хората право да недоволстват – и недоволството им ще стигне до небесата!Tantum doloerunt quantum doloribus inseruerunt е казал Августин Блажени: страдат толкова, колкото на страданието се отдадат. В нашия случай – страдат толкова повече, колкото повече им се позволява да страдат!Комунизъм за българите – да им се запушат устите, та да не могат да се оплакват, да не могат и да гъкнат за недоволството си, та да забравят че са недоволни! И да потънат в гьола на комунистическото самодоволство! - така би казал някой по-зъл гявол от мене. Но аз само си лежа до жена си и си чета нещо за Хегел. И неговият идеален разум.Тъжно ми е.Наистина съчувствам на селяните. Те наистина се привързват към животинките си. Пък и наистина – това е тяхното имущество! Всичко, което имат. Все едно, ще кажат , някой на теб да ти отнеме всичките книги. Е, да – ама аз моите книги не ги коля, нали така?! Шегувам се. Мъчно ми е за селяните.Но повече ми се ще да кажа на жена ми следното: Самата човешка амбивалентна същност... тая подла, жалка същност... тая същност, която ни прави такива – да колим животните, да ги мъчим и режем на късове през смях. а пък в същото време да плачем с горчиви сълзи зя тях... тая наша шизофренична същност, която ни кара винаги да се опълчваме един срещу друг и да нямаме капка благородство......и капка състрадание и винаги да сме затънали и удавени в морето от дребно озлобление...Това е нещото, заради което си заслужава да се плаче, миличка...И аз се разплаквам. За това, че сме хора и сме хванати в капана на човешкото. Че живеем в злоба и смърт, на които ние, лично ние сме носители и причина – а пък през цялото време се представяме като невинни жертви...Защото сме хищници и насилници – в семействата си, в любовите си, с децата си, в обществото си, а се представяме и се мислим за невинни агнета...Затова плача аз.И се сещам как невинните, мили и вечно ограбени бедни селяни са бесели и клали след 9 септември също така невинни: учители, попове, полицаи, разсилни, други, но богати селяни, селски кметове и пъдари – защото са „мръсни фашисти”. Сещам се за невинните селски стопани – вечни жертви, които са застреляли – заради вечните си невинни и детски политически игрички - Щастливеца Алеко Константинов. Защото е бил от „враговете”.Няма спасение – казвам си. Ще се реве. Вземеш козите на един, защото има чума, а той реве. А ако не ги вземеш – реве друг, защото не си взел овцете и те са заразили неговите овце. Или не са ги заразили, но са ги застрашили по някакъв начин със заразяване. Или като не си ги взел – пак по някакъв начин си ощетил него.Интересите на едни хора – срещу интересите на други хора!Селски стопани – срещу едри собственици. Граждани срещу селяни. Бедни срещу богати. Умни срещу глупави. Образовани срещу необразовани. Християни срещу мюсюлмани. Рокаджии срещу чалгаджии. Левскари срещу цесекари.Човешко жестоко, безнадеждно и малоумно противопоставяне.Спирам да рева.Идиотско е. Аз, само аз мога да спася себе си. Не се противопоставям на никого. Аз съм от никого, за никого и не взимам ничия страна! Защото да взимаш страна е подло, жалко и глупаво.А своята страна не бива ли да взимам, когато мен ощетяват и мен застрашават? – питам се.Това вече е тема за един огромен и съвсем друг разговор.Засега – ом!", "date": "2018.07.18", "title": "Калин Терзийски: Вечното клане"}
{"url": "https://offnews.bg/sviat/ne-e-prekaleno-kasno-da-spasim-brekzit-zaiavi-boris-dzhonsan-684637.html", "text": "Все още не е прекалено късно да спасим Брекзит, заяви вече бившият британски министър на външните работи Борис Джонсън, цитиран от Би Би Си и Ройтерс. Той обвини премиера Тереза Мей в нерешителност по въпроса за стратегията на Обединеното кралство за излизане от ЕС.В реч в Камарата на общините, в която изложи мотивите за оставката си, Джонсън заяви, че през последните 18 месеца по въпроса за излизането на Обединеното кралство от ЕС е имало \"ненужна сянка на неувереност\".Макар и да похвали Мей с думите, че тя е проявила \"кураж и издръжливост\", Джонсън заяви, че изложеният от нея план \"Чекърс\" (стратегията на Великобритания за излизането от ЕС) не дава ясна представа какво очаква страната. Той каза, че е подал оставка, защото не е могъл да подкрепи плана на премиера за отношенията с ЕС.Джонсън добави, че \"ясните гаранции\" след референдума за Брекзит през 2016 г. са изчезнали и сега Обединеното кралство рискува да изпадне в положение на \"икономически васал\", ако приеме правилата на ЕС за търговията.Бившият външен министър нарече подхода на Мей \"Брекзит само на думи\" и заяви, че поради това не може да го подкрепи, както вече е казал и на заседанието на кабинета в (правителствената резиденция) Чекърс. \"Радвам се, че сега мога да се изкажа открито против\", каза той пред депутатите.\"Все още не е прекалено късно да спасим Брекзит\", подчерта той. \"Имаме още време за преговори. Веднъж вече сменихме курса и можем да го направим отново\", каза Джонсън, цитиран от БТА.Някои от критиците на Тереза Мей виждат в бившия кмет на Лондон Борис Джонсън неин възможен приемник, в случай че тя бъде принудена да се оттегли заради Брекзит.През 2016 г. той оттегли от битката за лидерския пост на партията, след като ръководителят на неговата кампания Майкъл Гоув реши също да се кандидатира. За шеф на партията обаче бе избрана Мей.През последните 48 часа правителството спечели на косъм поредица гласувания по въпросите за търговските и митническите договорености въпреки бунта на проевропейски настроените тори.", "date": "2018.07.18", "title": "Не е прекалено късно да спасим Брекзит, заяви Борис Джонсън"}
{"url": "https://offnews.bg/koloezdene/gerant-tomas-obleche-zhaltata-flanelka-sled-naj-kratkia-11-i-etap-na-t-684636.html", "text": "Състезаващият се за \"Team Sky\" Герант Томас поведе в генералното класиране, след като записа първата си победа в колоездачната обиколка на Франция, финиширайки на челното място в днешния 11-и етап, който е и най-къс в историята на Тура - 108,5 километра от Албервил до Ла Росиер Еспасе Сан Бернардо.Уелсецът пресече финалната линия след 3 часа, 29 минути и 26 секунди, като си осигури победата на последната височина, когато направи много мощна самостоятелна атака.Триста метра преди финала той задмина и лидера Микел Ниеве (Mitchelton–Scott), който бе изцеден до краен предел и в крайна сметка завърши пети. Втори и трети финалната линия преминаха холандецът Том Дюмулен (Тeam Sunweb) и четирикратният победител Крис Фрум (Team Sky), които бяха с 20 секунди по-бавни от Томас.Досегашният лидер в обиколката - белгиецът Грег ван Авермат (BMC Racing Team), изостана много от фаворитите още на втората височина за деня, в който колоездачите започнаха с две изкачвания от висша категория, последва едно от втора и накрая едно от първа към Ла Росиер. Ван Авермет финишира 71-и - на 22 минути и 23 секунди зад Томас, и падна до 27-о място в общото подреждане.В генералното класиране след 11-ия етап водачът Томас е с общо време 44 часа, 6 минути и 16 секунди. Втори вече е Фрум - на 1 минута и 25 секунди, а трети е Дюмулен - на 1 минута и 44 секунди. Италианецът Винченцо Нибали (Bahrain–Merida) е четвърти - на 2:14 минути, пети е словенецът Примож Роглич (LottoNL-Jumbo) - на 2:23 минути.В класиранията за останалите трика Жулиен Алафилип (Team Quick Step) ще продължи да носи бялото на червени точки за \"най-добър катерач\" и в утрешния дванадесети етап, словакът Петер Саган (BORA–Hansgrohe) ще бъде със зеленото за \"най-добър спринтьор\", докато французинът Пиер-Роже Латур (Team Ag2r-La Mondiale) ще носи бялото за \"най-добър млад състезател\". При отборите първи е \"Movistar\".Иначе още в началото на етапа Саган започна с атаките и успя да се откъсне. Идеята на световния шампион беше да стигне до междинния спринт, за да спечели точки и да увеличи преднината си в класирането за зелената фланелка.По време на изкачването основната група се водеше от отбора на \"Team Sky\", който пусна бегълците на повече от шест минути без да се притеснява. След средата на катеренето Кол дьо Пре тимът на \"Movistar\" започна да води групата, което редуцира броя на колоездачи в нея.На спускането изненадващата атака дойде от Том Дюмулен, който бързо настигна Алехандро Валверде (Movistar), но испанецът нямаше сили да продължи.В четвъртък на колоездачите им предстои много тежък етап - 175,5 километра от Бург Сен Морис до Алп Д'Юез, в който ще бъдат преминати три височини от висша категория и една от втора.", "date": "2018.07.18", "title": "Герант Томас облече жълтата фланелка след най-краткия 11-и етап на Тура"}
{"url": "https://offnews.bg/politika/radev-problemat-s-chumata-e-seriozen-ne-se-izcherpva-samo-s-kompensa-684634.html", "text": "Призовавам правителството за диалог с протестиращите и със стопаните на място, когато се взима всяко едно решение и особено за начина, по който това решение се изпълнява. Начинът на унищожаване на животните тук унищожава крехкото доверие на гражданите в българските институции.Това заяви президентът Румен Радев по време на посещение в Болярово, където се срещна със засегнатите стопани в района на Странджа и проведе среща с кмета на Община Болярово Христо Христов, в която участваха и кметовете и кметските наместници на Воден, Странджа, Шарково и Крайново, представители на полицията и на ветеринарните служби.Държавният глава подчерта, че в региона има сериозен проблем, който не се изчерпва само със сектор „Животновъдство“. „Това е проблем за поминъка на хората и тяхната съдба в този беден граничен регион, както и за националната сигурност, държавността и функционирането на нашите институции. Тази празнина, която се получи между хората тук и властта, не може да се запълни само с финансови компенсации. Трябва дълготрайна, устойчива политика на държавата за възстановяване на поминъка на тези хора“, добави Румен Радев.Президентът призова правителството да обърне внимание на проблемите на хората, така че те да почувстват държавата на своя страна. „Очаквам най-сетне да има един продуктивен диалог, не може само с механичен подход, механично изтребване на животните и механично даване на пари до следващата криза“, каза още президентът.Румен Радев беше категоричен, че абдикирането на държавата от много важни функции като наблюдение, профилактика, карантина и пристъпването към крайната и най-лесна мярка – просто унищожаване на животните, не е решение.Попитан дали ситуацията налага да бъде свикан Консултативен съвет за национална сигурност, президентът заяви, че всички последствия от това заболяване трябва да бъдат ограничени по възможно най-бързия и ефективен начин и е нужно първо да се оцени как ще бъдат извършени тези дейности и какви дългосрочни стъпки ще бъдат предприети за възстановяване и стабилизиране на поминъка на местните хора.Представителите на местните власти призоваха за възможно най-бързо възстановяване на традиционния поминък, какъвто е животновъдството в засегнатите места, за да не се допусне обезлюдяване на района и поискаха юридическа помощ за запазване на субсидиите за използваните пасища. Отправен беше и апел за осъществяване на програмата „Странджа-Сакар“, в която са включени проекти за 70 млн. лева за развитието на пограничните райони.", "date": "2018.07.18", "title": "Радев: Проблемът с чумата е сериозен, не се изчерпва само с компенсациите"}
{"url": "https://offnews.bg/protesti/zhivotnovadite-spirat-protesta-iskaniata-im-bili-udovletvoreni-galer-684627.html", "text": "Животновъдите прекратяват , след като всички техни искания са били удовлетворени.Това стана ясно от думите на съпредседателя на Националната козевъдна и овцевъдна асоциация Симеон Караколев след проведена среща с Бойко Борисов и Румен Порожанов в Министерския съвет, която продължи близо 2 часа.Той уточни още, че ще получат 15 лв. \"де минис\" обезщетение за евтаназирано животно, въпреки че са поискали 20 лв. Румен Порожанов заяви, че е получил уверение от премиера Бойко Борисов, че наесен на Министерството на земеделието ще бъдат отпуснати допълнителни средства, за да може да се реализира обещаното увеличение на \"де минис\", което в момента е 7 лв.По време на срещата на Порожанов и Караколев в МС правителствената пресслужба разпространи съобщение, че , сред които един зам.-министър.Уволнените са зам.-министърът на земеделието, храните и горите Цветан Димитров, директорът на дирекция „Животновъдство“ Златка Възелова, директорът на Дирекция „Директни плащания и идентификация на земеделските парцели“ Георги Праматаров, както и съветникът на министъра Бойко Синапов.След срещата в Министерския съвет протестът се раздели. Част от протестиращите започнаха да скандират \"предател\" срещу Симеон Караколев. Той заяви пред недоволните, че избиването на животни се прекратява, и представи протокол от изследването на френската лаборатория, което доказва, че чума по животните наистина има.Животновъдите започнаха своята демонстрация в 12 ч. на площад \"Независимост\". В протеста, официално организиран от Националната козевъдна и овцевъдна асоциация, се включи и председателят на БСП Корнелия Нинова. На площада бяха и представители на Войнски съюз и БНО \"Шипка\".След като никой от \"Дондуков\" 1 не пожела да се срещне с протестиращите, те опитаха да влязат в сградата на Министерския съвет. Стигна се до сблъсък с полицаите, но нямаше задържани.", "date": "2018.07.18", "title": "Животновъдите спират протеста, исканията им били удовлетворени (галерия)"}
{"url": "https://offnews.bg/futbol/politcia-pazi-levski-ot-fenovete-po-vreme-na-trenirovka-684601.html", "text": "От Левски повикаха полиция, която да охранява днешната тренировка на тима. Снощи \"сините\" отнесоха пореден резил в своята история, отпадайки в първия квалификационен кръг на Лига Европа от носителя на Купата на Лихтенщайн Вадуц.Още по време на срещата гневни фенове опитаха да нахлуят на терена, за да потърсят сметка на футболисти и треньори. След последния съдийски сигнал по пистата полетяха седалки и метални предмети.След края на срещата запалянковците заградиха входовете към стадиона, но до ексцесии не се стигна. В момента на \"Герена\" е и изпълнителният директор Красимир Иванов.Днес по обяд ще се проведе среща на треньора Делио Роси с клубното ръководство. След двубоя с Вадуц италианецът бе категоричен, че няма да подаде оставка, а има още какво да даде на Левски.", "date": "2018.07.18", "title": "Полиция пази Левски от феновете по време на тренировка"}
{"url": "https://offnews.bg/obshtestvo/borisov-zashtiti-merkite-v-strandzha-ne-sprem-li-chumata-sega-zagiva-684602.html", "text": "Всичко, което се прави със животните в Странджа, е правилно. Няма друга европейска и световна практика, заяви премиерът Бойко Борисов в началото на заседанието на Министерския съвет, предаде БГНЕС.Премиерът призова за всички възможни мерки да се спре заразата, защото ако се допусне разпространението на чумата, има сериозна опасност да загине целият сектор и в продължение на 3 години да не можем да изнасяме нито сирене, нито кашкавал, нито масло. Според Борисов това ще изправи страната ни пред катастрофа.„Изпуснем ли заразата да мине в други населени места, тогава ще плачат всички. Компенсациите няма да бъдат в рамките на милиони, а на стотици милиони. Помолете хората да не крият животните. 1 300 000 са овцете и козите и едно е да избием 4000 или дори 30 000. Премине ли отвъд планината е катастрофа“, добави Борисов.Земеделският министър Румен Порожанов отговори, че това се прави че се изплащат компенсации. Борисов го репликира, че са започнали да работят, след като са създали проблема. „Вземете всички мерки за дезинфекция”, нареди той.", "date": "2018.07.18", "title": "Борисов защити мерките в Странджа: Не спрем ли чумата сега, загива целият сектор"}
{"url": "https://offnews.bg/politika/karakachanov-se-oplaka-pred-borisov-ot-poroj-falshivi-novini-zaselval-684604.html", "text": "Военният министър Красимир Каракачанов докладва по време на правителственото заседание днес, че срещу България се води кампания от фалшиви новини.\"Определени медии от десетина дни разпространяват лъжливата информация, че на български военни летища кацат самолети, които превозват нелегални мигранти от Германия и Европа\", преразказа той.Вицепремиерът категорично опроверга този слух:Каракачанов призова правителството да вземе отношение и да сезира компетентните органи да проучат кой организира тази кампания. Според него това е наказуемо, защото всява смут сред обществото, и трябва да бъде назказано.Той цитира и друга фалшива новина: че овцете и козите в Странджа се умъртвяват, за да може районът да се обезлюди и там да се настаняват имигранти. \"Това е откровен саботаж срещу политиката на правителството и сигурността на държавата“, заяви военният министър.Премиерът на свой ред посочи, че по отношение на мигрантите в последните 6 месеца сме работили единствено по Дъблинското споразумение. Гранична полиция са заловили 26 души в два джипа на българо-сръбската граница. Борисов съобщи, че граничарите са ги дебнали 10 дни денонощно и при преследването един от джиповете се е преобърнал, но няма пострадали.", "date": "2018.07.18", "title": "Каракачанов се оплака пред Борисов от порой фалшиви новини: заселвали имигранти в Странджа, кацали тайно със самолети"}
{"url": "https://offnews.bg/politika/vitceto-simeonov-gerb-i-ataka-spasiavat-rednik-kiro-ot-58-mln-neusto-684595.html", "text": "Вицепремиерът Валери Симеонов заплаши, че ако законопроектът на \"Атака\", който предвижда ангажиментите по приватизационни договори да важат за 5, а не за 10 г., не бъде оттеглен, НФСБ ще се бори яростно срещу него. Според Симеонов промените в Закона за приватизация и следприватизационен контрол се правят в услуга на братята Домусчиеви заради техни проблеми с ангажиментите при покупката на Български морски флот.Наскоро те загубиха дело от държавата, в резултат на което догодина ще трябва да платят 58 млн. лв. неустойка.Вицепремиерът бе категоричен, че ако така предложените промени се приемат, спечелената победа от държавата отива в кошчето. Той сравни ситуацията със сюжета на филма \"Спасяването на редник Райън\" и я определи като спасяване на редник Киро (Домусчиев).Валери Симеонов коментира още новия модел в работата на ТЕЛК, който беше обсъден вчера на тристранния съвет.Вицепремиерът обясни, че ще се смени системата на формирането на ТЕЛК-овите комисии. Лекарите в нея ще бъдат избирани на ротационен принцип. Променя се и системата за формиране на процента инвалидност. Той вече няма да се изчислява на база натрупване на заболявания. Новата формула, по която ще се изчисляват процентите инвалидност, се базира на първо място на основното заболяване, заяви Симеонов.Той отхвърли като фалшива новина това, че омбудсманът Мая Манолова е била изгонена от заседанието на тристранния съвет.Вицепремиерът изрази опасения, че всички институции са се изредили да прегръщат козите, и попита дали след това тези хора са минали дезинфекция, защото така се разнася заразата.", "date": "2018.07.18", "title": "Вицето Симеонов: ГЕРБ и Атака спасяват редник Киро от 58 млн. неустойка"}
{"url": "https://offnews.bg/futbol/falshiva-novina-futbolistite-na-harvatia-dariha-23-miliona-evro-na-de-684600.html", "text": "NB - ТАЗИ НОВИНА СЕ ОКАЗА ФАЛШИВА, ПОКАЗА НАША ПРОВЕРКА. ИЗВИНЯВАМЕ СЕ НА ЧИТАТЕЛИТЕ. Футболистите и спортно-техническият щаб на световният вицешампион Хърватия ще дарят всички заработени пари на Мондиал 2018 в Русия. Става въпрос за сума от 23 милиона евро. Новината обяви селекционерът Златко Далич в отворено писмо, в което напада политиците в страната.\"Това поколение показа, че е колектив от големи футболисти и може да достигне до върха на света без значение от държавата, бюджета или размера на страната. Пиша тези редове заради трудните времена на Хърватия. Страната ни е най-бедната страна в Европейския съюз (б.р. България и Румъния са по-бедни), управлявана от хора, които се считат за членове на престъпни организации. Хърватия е страна, от която са си тръгнали милиони в последните 20 години.Днес в Хърватия пенсионерите не смогват да покрият основните си нужди, младите хора не могат да си позволят образование, здравето е на много ниско ниво, а съдебната власт защитава богатите и е корумпирана. Всеки един от отбора ще дари премията си от Мондиала в Русия на фондация за децата на Хърватия.Тази фондация ще финансира летните ваканции на децата, които никога не са виждали Адриатическо море\", написа още треньорът на “шахматистите” в послание, публикувано във Facebook страницата на хърватската федерация.Изгряващата звезда на Франция Килиан Мбапе също се отказа от от всичко заработено на Мондиала за благотворителна кауза. Това се знаеше месеци преди първия мач на \"петлите\".19-годишният нападател дари общо 385 000 евро на организацията Premiers de Cordée, която помага на хоспитализирани деца и на такива с трайни увреждания да спортуват, пише в. \"Екип\".За всеки от 7-те си мача на световното футболистът на Пари Сен Жермен е получил по около 17 000 евро. Това прави приблизително 120 000.По 265 000 евро пък са прибрали титулярите във френския тим за титлата.", "date": "2018.07.18", "title": "ФАЛШИВА НОВИНА: Футболистите на Хърватия дариха 23 милиона евро на детска фондация"}
{"url": "https://offnews.bg/politika/zam-shefat-na-razuznavaneto-stava-tituliar-684607.html", "text": "Зам.-председателят на Държавна агенция \"Разузнаване\" Атанас Атанасов ще заеме поста на председател на агенцията. Това предожение отправя правителството до президента. С решението се предлага от поста му да бъде освободен настоящият началник на ДАР Драгомир Димитров. Досегашният разузнавач №1 е подал молба за освобождаване.Атанас Атанасов има дългогодишен опит в системата за сигурност и отговаря на законоустановените изисквания за заемане на длъжността председател на Държавна агенция „Разузнаване“.Димитров е бил служител в МВР през 90-те години, като кариерата му в специалните служби стартира в Държавна сигурност два месеца и половина преди 10 ноември 1989 г.Очаква се той да  на поста генерален консул в Мюнхен. ", "date": "2018.07.18", "title": "Зам.-шефът на разузнаването става титуляр"}
{"url": "https://offnews.bg/politika/othvarliha-predlozhenieto-na-bsp-za-spirane-na-kontcesiata-na-letishte-684605.html", "text": "Мнозинството в парламента отхвърли предложението на БСП за спиране на концесията на Летище \"София\".Социалистите \"учтиво и възпитано\" настояха премиерът Бойко Борисов и министърът на транспорта Ивайло Московски да присъстват на обсъждането на предложението за отмяна на концесията. Заради искането им преди началото на дебатите беше обявена 15-минутна почивка. След нея обаче в пленарна зала дойде само Московски.От левицата настояваха концесията на летището да бъде прекратена с мотива, че това е риск за националната сигурност. Те изразиха притеснението си, че ако летището бъде отдадено на концесия, поне 1000 от служителите ще бъдат уволнени.„Вие отричате една напълно нормална икономическа практика в целия свят. Тръгвайки от Министерски съвет си говорих с Кирил Ананиев. Човекът дълги години е експерт в Министерство на финансите и той каза: „Абе, Тодор Живков беше по-прогресивен от тях“. Най-вероятно вас ви притеснява това, защото съм разговарял с много колеги, които нямат против прилагането на концесиите“, каза още министър Московски.", "date": "2018.07.18", "title": "Отхвърлиха предложението на БСП за спиране на концесията на летище София"}
{"url": "https://offnews.bg/obshtestvo/pochitame-sv-emilian-dorostolski-emil-cherpi-za-imen-den-684573.html", "text": "Православната църква почита днес Свети Емилиан Доростолски. Имен ден празнуват Емилиан и Емил, както и женските производни на имената. Хората с тези имена празнуват и на 30 май, когато се почита паметта на Света Емилия. Св. Емилиан, роден и живял в гр. Доростол (днешна Силистра), бил роб у един грък. Той бил християнин. Когато в града дошъл жесток управител, който подложил на гонение християните.  Управникът попитал кои в Доростол са християни. Гражданите били изплашени от мълвата за жестокостта на управителя. Затова отговорили, че измежду тях няма нито един християнин – всички се кланят на боговете. Във възторг от мисълта, че само името му е разсеяло християнската вяра в Доростол, управителят дал разкошно угощение на гражданите. Тежко било за блажения Емилиан да слуша самохвалството на един езичник и да вижда, че липсата на твърдост у християните се обръща в позор за християнството. И ето, когато управителят пирувал, той взел чук, отишъл в капището и строшил идолите.Поклониците на езичеството не знаели кой е изпочупил идолите им. По подозрение те заловили един невинен земеделец. Като чул за това, Емилиан се явил при защитниците на боговете и им заявил: “Аз строших вашите силни богове!” Той бил хванат и заведен при управителя.- Кой те научи така да безчестиш боговете? – запитал го разгневеният управител. Бог и душата ми! – спокойно отговорил изповедникът. Сетне прибавил: Сега и умният управител и всеки друг да видят колко са безсилни, колко са глухи и неми вашите идоли, считани за богове! Камък и дърво, преработени в идоли – ни един не се защити.  Разярен, управителят заповядал да бият с волска жила Емилиан. После наредил да бъде изгорен. На брега на Дунав била приготвена и запалена голяма клада. В нея хвърлили мъченика. Чрез жената на управителя, която била тайна християнка, християните получили разрешение да погребат тялото на мъченика, пострадал на 18 юли 362 г.", "date": "2018.07.18", "title": "Почитаме св. Емилиан Доростолски, Емил черпи за имен ден"}
{"url": "https://offnews.bg/obshtestvo/chestvame-181-godini-ot-rozhdenieto-na-vasil-levski-684576.html", "text": "181 години от рождението на Васил Левски се навършват днес. В родния му град Карлово и в цялата страна ще бъде почетена паметта на Апостола на свободата.Програмата в Карлово започва в 9:00 часа с тържествена света литургия в храм „Св. Николай\". С литийно шествие карловци и гостите на града ще се оправят към площад \"20-ти юли\", където ще бъдат посрещнати участниците в Националния туристически поход \"По стъпките на Васил Левски\", като преди това ще бъде отслужен молебен за благоденствието на града и жителите му.Час по-късно ще бъдат поднесени венци и цветя пред гроба на майката на Левски - Гина Кунчева.В Националния музей \"Васил Левски\", където се очакват много хора от цялата страна, е предвидена специална програма.В историческия музей в града ще бъде открита изложба. Програмата ще завърши с тържествен митинг заря на пл. „Васил Левски\". Държавният глава Румен Радев ще посети село Руен, където ще открие паметник на Васил Левски.По традиция вечерта ще бъде изнесено с войнски почести знамето на Карловския революционен комитет, след което ще започне тържественият митинг - заря. Председателят на Народното събрание Цвета Караянчева ще приеме почетния строй на представителни части от 61-ва Стрямска механизирана бригада и ще произнесе слово. Годишнината ще бъде отбелязана и пред паметниците на Васил Левски в Ловеч и Къкринското ханче.Гражданското поклонение пред паметника на Апостола в двора на Къкринското ханче, където той е заловен, ще започне в 9.30 ч. Там е създаден и първият музей, посветен на живота и делото на Васил Левски.От 17.30 часа в храма \"Успение богородично\" ще бъде отслужена панихида за Апостола.След това е тържествената церемония по поднасяне на венци и цветя пред най-големия паметник на Левски у нас. На сцената на Средновековната крепост \"Хисаря\" е предвиден концерт-спектакъл на старозагорската трупа \"Танцът на вятъра\". Входът е свободен. През целия ден ще е безплатно и посещението на музея \"Васил Левски\", където се съхраняват най-много лични вещи на Апостола.", "date": "2018.07.18", "title": "Честваме 181 години от рождението на Васил Левски"}
{"url": "https://offnews.bg/obshtestvo/navarshvat-se-shest-godini-ot-atentata-na-letishte-sarafovo-684579.html", "text": "Шест години от атентата на летище „Сарафово” се навършват днес. При инцидента през 2012 г. загинаха петима израелски и един български гражданин.На 18 юли 2012 г. атентатор-самоубиец се взриви до автобус с израелски туристи на паркинга на летище \"Сарафово\". При атаката загинаха петима туристи и шофьорът на автобуса - българският гражданин Мустафа Кьосов, а други 38 бяха ранени. Двама са обвинени за терористичното нападение - Мелиад Фарах - с австралийско и ливанско гражданство и Хасан ел-Хадж Хасан - с канадско и ливанско гражданство. Те са обвинени, че са помогнали на атентатора самоубиец Мохамед Хасан Ел Хюсейни да извърши нападението. Двамата все още се издирват.На 19 декември 2017 г., след няколко поредни отлагания, заради нередовно призоваване и неявяване на всички пострадали израелски граждани, Специализираният съд даде ход на делото за атентата, а на 17 януари 2018г. то започна по същество.Шест години след терористичната атака обаче наказани няма, припомня БНР. С огромни затруднения в Специализирания наказателен съд се води делото, в което задочно подсъдими са ливанският гражданин с австралийски паспорт Мелиад Фарах и неговият сънародник с канадски паспорт Хасан ел Хадж Хасан. Двамата са обвинени, че са били помагачи на загиналия атентатор Мохамед Хасан ел Хюсейни.Дълго разследване, заради много съдебни поръчки и опити на службите да открият смятаните за отговорни за смъртта на петимата израелци, българина Мустафа Кьосов и десетки ранени, станаха причина за късното внасяне на обвинителния акт в спецсъда. Трудностите около призоваването на чуждите граждани отложиха с година и началото на процеса. Когато това стана, възникна проблемът с разпитите. През спецсъда в София минаха десетки гранични полицаи, хотелиери и собственици на фирми за коли под наем от Бургас и района. Имаше и такива, които не дойдоха, заради невъзможност да платят пътя до столицата. Затова и съдебният състав проведе две изнесени заседания в Бургас. Голямото предизвикателството обаче предстои - разпитът на пострадалите и наследниците на загиналите... основно израелски граждани. Неофициалните варианти, които се обсъждат, са видеоконферентна връзка или командировка на съдебния състав, прокурорите и адвокатите в Тел Авив, за да ги разпитат на наша територия - в посолството ни там. Това обаче тепърва ще се решава.Пострадалите и наследниците на загиналите на 18 юли 2012 година бяха конституирани като частни обвинители и граждански ищци. Финансовите им претенции към Мелиад Фарах и Хасан ел Хадж Хасан са за над 200 000 лева, но отсъствието на двамата подсъдими от съдебната зала подсказва, че колко и тежко да бъде наказанието им - то ще е символично.", "date": "2018.07.18", "title": "Навършват се шест години от атентата на летище Сарафово"}
{"url": "https://offnews.bg/istoria/otkriha-misteriozen-ogromen-sarkofag-v-egipet-684598.html", "text": "Откриха огромен черен саркофаг в гробница в Александрия, Егепет, което доведе до учудването на учените - артефактът не е бил открит близо 2000 години от иманярите, които от векове нахлуват в гробниците в страната.Ковчегът е направен от черен гранит и е запечатан с хоросан. Дълъг е над два метра и половина и е широк близо 180 см, а теглото му е впечатляващо - над 30 тона.Местните власти са искали да направят реконструкция на улица в града, като се натъкнали на древния саркофаг. Работата по изкопаването извършили египетски археолози.До саркофага е открит бюст на човек, вероятно изображение на погребания човек, от минерал. Бюстът е датиран от 305 до 30 г. пр. Хр. - от епохата на Птолемеите.Тепърва предстои да се разбере повече за саркофага, който в момента е под наблюдението на учените, които се подготвят да го отворят.", "date": "2018.07.18", "title": "Откриха мистериозен огромен саркофаг в Египет"}
{"url": "https://offnews.bg/kultura/sher-izdava-album-s-kavari-na-abba-684603.html", "text": "Американската певица Шер заяви, че ще пусне албум с кавъри на шведския вокален квартет АББА.72-годишната звезда заяви това по време на промоцията на филма-мюзикъл \"Mamma mia! Here we go again\", в който участва.Тя заявява, че е била вдъхновена именно от филма, където изпълнява песента на АББА \"Fernando\".\"След като изпях песента \"Fernando\", помислих, че би било забавно да направя албум с песни на групата и го направих\", заяви Шер, цитирана от \"Гардиън\".Все още няма повече подробности за проекта, но феновете вече тръпнат в очакване.", "date": "2018.07.18", "title": "Шер издава албум с кавъри на АББА"}
{"url": "https://offnews.bg/futbol/v-levski-vzeli-pari-predi-rezila-684580.html", "text": "Футболистите на Левски са взели забавените си заплати малко преди историческия резил в евротурнирите.\"Сините\" спечелиха вчера на \"Герена\" срещу Вадуц от Лихтенщайн с 3:2, но отпаднаха още на старта на квалификациите за Лига Европа, тъй като отстъпиха с 0:1 в първия мач.Преди седмица се чу за първи път, че в Левски има проблем с парите и шефовете на \"сините\" са решили да вдигнат настроението на играчите, като се разплатят. Това обаче не се случи и в крайна сметка Левски за втори път във вековната си история отпаднаха от втородивизионен отбор.Любопитното е, че това се случва отново срещу отбор, който участва в швейцарската втора дивизия.През 1992/1993 година \"сините\" бяха елиминирани от Люцерн в 1/16-финалите на КНК след победа с 2:1 и поражение с 0:1 на реванша. Отпадането в първи кръг пък е 21-о в историята на Левски и пето в последните шест участия на сините в Лига Европа.Загубата пък дойде само ден преди 181-ата годишнина от рождението на патрона на клуба - националния герой Васил Левски.", "date": "2018.07.18", "title": "В Левски взели пари преди резила"}
{"url": "https://offnews.bg/sviat/boing-poluchi-porachka-za-2-novi-prezidentski-samoleta-za-obshto-3-684582.html", "text": "Американската самолетостроителна компания \"Боинг\" получи договор на стойност 3,9 милиарда долара за два нови самолета 747-8, които ще бъдат използвани като \"Еър форс 1\" от американския президент, предаде БТА.Самолетите трябва да бъдат доставени до декември 2024 г. Те ще бъдат в цветовете на американския флаг - червено, бяло и синьо вместо в небесно синьо и бяло - комбинация, въведена от президента Джон Кенеди.Доналд Тръмп заяви, че новите президентски самолети ще са \"невероятни\", \"най-красивите и най-добрите в света\".Решението беше огласено от Пентагона вчера. Контрактът следва очертанията на неофициална сделка между \"Боинг\" и Белия дом от февруари.До това споразумение се стигна, след като Тръмп възрази срещу цената от над 4 милиарда долара, залегнала в предишна сделка за \"Еър форс 1\". Президентът се оплака в Туитър, че \"цените са извън контрол\" и обяви, че отменя поръчката.В края на февруари Белият дом съобщи, че се е споразумял с \"Боинг\" за фиксирана цена от 3,9 млрд. долара.\"Боинг ни даде добра цена и успях да икономисам 1,5 млрд. и да поръчам нов модел за страната\", изрази задоволство Тръмп в интервю, заснето от телевизия Си Би Ес в събота и излъчено вчера.Сделката обхваща два по-големи, по-модерни, по-бързи и по-икономични самолета от сегашните 30-годишни 747-200, които струват 180 000 долара на час.", "date": "2018.07.18", "title": "'Боинг' получи поръчка за 2 нови президентски самолета за общо $3,9 млрд."}
{"url": "https://offnews.bg/politika/bezrabotnite-zheni-sa-namaleli-s-25-895-prez-2017-g-684610.html", "text": "Правителството прие Доклад за равнопоставеността на жените и мъжете в България за 2017 г. Документът отразява резултатите от изпълнението на политиките за повишаване на участието на жените на пазара на труда, намаляването на разликите в заплащането между половете и насърчаването на равенството в процесите на вземане на решения. Сред приоритетните области в доклада са още борбата с насилието, основано на пола и промяната на обществените стереотипи спрямо половете.В документа се посочва, че през 2017 г. средногодишният брой регистрирани безработни лица по пол в страната е 236 751 лица (130 556 жени и 106 195 мъже), което е с 47 955 по-малко от 2016 г. Броят на безработните жени е намалял с 25 895, а на безработните мъже - с 22 060.Според цитираните в доклада данни на Евростат разликата в заплащането на жените и мъжете в България е 14,4%. Средната разлика за страните от ЕС е 16,2 %.За две години България се придвижи с 10 места напред, съгласно резултатите отчетени от Индекса за равнопоставеността на жените и мъжете на Европейския институт за равенство между половете, което е реално проявление на последователната и целенасочена държавна политика в областта на равнопоставеността на жените и мъжете, която вече има своите традиции.Акцент в доклада е поставен върху изпълнението на Закона за равнопоставеност между мъжете и жените, който регламентира институционалната рамка, стратегическите и оперативни документи за по-ефективно управление на политиката по равнопоставеност на жените и мъжете и върху подготовката за Българското председателство на Съвета на Европейския съюз.", "date": "2018.07.18", "title": "Безработните жени са намалели с 25 895 през 2017 г."}
{"url": "https://offnews.bg/obshtestvo/pilotat-na-neproverenia-samolet-sluzhbite-triabva-da-badat-pohvaleni-684581.html", "text": "Не ми се е случвало друг път да не ме проверят на летището, каза в интервю за сутрешния блок на bTV Мирослав Хинков. Той е пилотирал малкия частен самолет, който излетя от летище София без да бъдат проверени пътниците.По думите му в повечето държави процедурите са доста по-облекчени, влизат пътниците в съответната зала, идва полицията и им поглежда им паспортите.Четиричленното семейство Хинкови излетяло с частния си самолет от площадката в село Драгановци. На борда бил и приятелят на дъщеря им. Отивали на почивка в Гърция. За да стигнат до там, трябва да минат през гранична полиция, каквато има само на международните летища. Затова трябвало да кацнат в София. Там ги посрещнал рамп агентът по всички правила и ги съпроводил до терминала. \"Оттам нататък нещата малко се усложниха по наше желание, защото аз трябваше да сляза, имах малко работа в София, а останалите пътници трябваше да останат\", обяснява летецът. Така през проверка минал само той. Проверили му дори паспорта, макар че не идвал от чужбина.Разделил се е с останалите пътници, трима останали на терминала, а съпругата му, която също е летец, отишла да наблюдава как зареждат самолета с гориво. По-късно се оказало, че спътниците му не са били проверени. Пилотът сподели, че не попитал останалите дали са минали проверка, защото закъснявал, бил притеснен и за метеорологичните условия и така и не станало въпрос, а и това не било негово задължение.Според Мирослав Хинков службите по-скоро трябва да бъдат похвалени, защото са отреагирали много бързо и при кацане в Гърция, веднага са ги проверили и са им направили копия на паспортите.", "date": "2018.07.18", "title": "Пилотът на непроверения самолет: Службите трябва да бъдат похвалени, отреагираха много бързо"}
{"url": "https://offnews.bg/futbol/zidan-trupa-opit-v-iuventus-za-shef-na-real-684583.html", "text": "Една новина заинтригува  света на футбола, макар и да остана в сянката на мегатрансфера на Кристиано Роналдо от Реал Мадрид в Ювентус.Името на \"Старата госпожа\" отново е замесено, както и на Реал, но този път главното действащо лице е бившият треньор на \"белия балет\" Зинедин Зидан. Французинът шокиращо напусна Реал след спечелването на третата поредна титла от Шампионската лига и оттогава не е дал ясен знак за бъдещето.Сега става ясно, че той по всяка вероятност ще започне работа като помощник спортен директор именно в Ювентус. В Торино той ще бъде на подчинение и обучение от титуляра в длъжността - 46-годишният му връстник Фабио Паратичи. Какво може да означава, че един треньор на гребена на вълната приема по-малко престижна позиция?Вече се появи теория, че Зинедин Зидан се готви не за нещо друго, а за президентския пост в Реал Мадрид, тъй като настоящия му шеф Флорентино Перес е вече на 71 години и му е време да излиза в пенсия. В Ювентус под зоркия поглед на Паратичи Зизу ще натрупа така необходимия опит по спортен мениджмънт - как да преговаря с играчи и агенти, ще води комуникацията между шефове и треньора.По същия начин Зизу изгради и треньорската си кариера, като първоначално попиваше знания от прочутия треньор Карло Анчелоти. Легендарният французин вече е изпълнявал и роля на спортен директор в Реал, но там тази функция е чисто представителна, тъй като всички важни въпроси се решават от Перес.Другата версия е, че Зидан ще е следващият треньор на Ювентус. Именно затова е бил избран вариант той да започне работа едва през октомври. Дотогава ще стане ясно доколко Роналдо се е сработил с настоящия треньор Масимилиано Алегри. Като цяло ситуацията е доста деликатна за самия Алегри, тъй като за него ще е трудно да работи под заплахата да бъде сменен във всеки един момент от Зидан.За Зизу също е сложно. Той може би искрено вярва, че отива на обучение като помощник спортен директор, но когато му предложат да смени Алегри, ще се окаже в сложна дилема - или да откаже, или да поведе Ювентус към трофея в Шампионската лига.При всички положения ни очакват интересни и вълнуващи мигове с Ювентус, където наистина става много интересно с присъствието на Роналдо и Зидан едновременно. Футболът спечели от това, че Зидан остава в Европа, а не отиде в Катар, както се заговори първоначално.", "date": "2018.07.18", "title": "Зидан трупа опит в Ювентус за шеф на Реал?"}
{"url": "https://offnews.bg/obshtestvo/zhivotnovadi-izlizat-na-protest-pred-ministerskia-savet-684577.html", "text": "Овцевъди и козевъди ще протестират пред сградата на Министерски съвет. Недоволството е продиктувано от недостатъчното финансиране на животновъдството и ниските компенсации за умъртвяването на животните заради чумата, съобщава БНР.Преди седмица Асоциацията на овцевъдите и козевъдите обяви безсрочни протести, като първият от тях беше край търновското село Шереметя. Тогава поискаха оставки на ръководни кадри в агроведомството и повече пари, като разливаха мляко и гориха овчи кожи. Днес недоволството се пренася пред Министерския съвет.\"Не може да постигнем единомислие с ръководството на Министерството на земеделието и храните нито за увеличаване на ставките за овцевъдите и козевъдите в страната, нито за понасяне на отговорност за тежката криза, която се случва и в момента\", каза лидерът на Асоциацията Симеон Караколев.Протестът обаче раздели бранша. Останалите животновъдни организации се разграничиха от него и дори обвиниха Караколев, че търси провокация и отказва диалог. Очаква се към протестиращите днес да се присъединят и стопани от Ямболско, чиито животни бяха евтанизирани заради чумата.Президентът Румен Радев ще посети община Болярово, която е най-засегната от чумата по дребните преживни животни. Той ще разговаря с местната власт за предприетите мерки за овладяване на болестта и за неразпространението й в съседните общини.Въпреки заповедта на изпълнителния директор на Агенцията за безопасност на храните Дамян Илиев, в село Шарково остават живи 115 овце и кози. Вчера в първото засегнато от болестта в Ямболска област село Воден, бяха изплатени 190 хил. лева за обезщетения.Овцевъди от Габровския Балкан изразиха готовност да дарят животни на колегите си от Южна България, чиито стада бяха избити при овладяването на заразата с чума. До момента собствениците на пет ферми в района заявиха, че веднага щом бъде разрешено отглеждането на преживини животни в Ямболско, ще закарат по десет женски агнета на пострадалите, за да могат отново да възстановят стадата си. Ситуацията в Странджа отново събуди и някои от наболелите проблеми в бранша.", "date": "2018.07.18", "title": "Животновъди излизат на протест пред Министерския съвет"}
{"url": "https://offnews.bg/politika/ot-bsp-uchtivo-i-vazpitano-povikaha-borisov-v-parlamenta-684585.html", "text": "\"Най-учтиво и възпитано молим министър-председателя Бойко Борисов да дойде на обсъждането на точката за отмяната на концесията на Летище София\".Това призова от парламентарната трибуна депутатът от БСП Драгомир Стойнев. \"Разбрах, че той се афектира, когато му говорим по-рязко\", каза още Стойнев и обяви, че кани премиера, за да каже каква е необходимостта от отдаването на летището на концесия.Социалистите поискаха по време на обсъжданията за концесията да присъства и министърът на транспорта Ивайло Московски.„Министърът на транспорта заяви, че даването на концесия е историческо събитие - тоест да предадеш едни държавни активи, които ти носят печалба в ръцете на някой чужденец“, посочи той.", "date": "2018.07.18", "title": "От БСП 'учтиво и възпитано' повикаха Борисов в парламента"}
{"url": "https://offnews.bg/kultura/preporachvame-vi-parviat-kontcert-na-hip-hop-legendite-la-coka-nostra-684562.html", "text": "Хип-хоп легендите La Coka Nostra ще изнесат първия си концерт у нас днес.Днес от 20.00 часа в Маймунарника (Борисова градина) София ще стане част от официалното им европейско турне “All In Together Now” European Tour 2018.Групата e основана през 2004 г. от Danny Boy (House of Pain) и в първоначалните си проекти е в състав: Everlast & DJ Lethal (също от House of Pain), Ill Bill (Non Phixion и Heavy Metal Kings) и Slaine. През годините до сега са издали 3 албума, в които участие са взели световни артисти като Snoop Dogg, Bun B, Sick Jacken, B-Real & Sen Dog (Cypress Hill), Immortal Technique, Big Left, Q-Unique и много други.", "date": "2018.07.18", "title": "Препоръчваме ви: Първият концерт на хип-хоп легендите La Coka Nostra у нас"}
{"url": "https://offnews.bg/112/otkradnaha-biusta-na-groba-na-stefan-stambolov-684586.html", "text": "За дръзко посегателство над гроба на Стефан Стамболов на Централните софийски гробища съобщи ВМРО. Неизвестни са разбили паметника на великия български държавник и са откраднали бронзовия бюст.Гробът на Каблешкови също не е подминат и е бил обект на посегателство.ВМРО били алармирани за посегателствата от граждани.„Директно заявявам, че случилото е недопустимо и имаме колосален провал на охранителна полиция към Второ районно (Централни гробища попадат в района му), както и на охранителната фирма. Под носа им са откраднали бюста от гроба на Стамболов, на метри от входа, където има охрана. Питам аз какво правят тези полицейски патрули и къде са те, когато вандалите вилнеят и сквернят гробове в най-стария ни гробищен парк. За мен това е тотална издънка и на охранителна полиция към Второ районно управление, и на частните охранители. Въобще за какво са там и какъв е ефектът от дейността им. Като гледам резултатите мога да кажа, че имитират дейност“, коментира общинският съветник от ВМРО Карлос Контрера.Според него за посегателства от този вид са отговорни 40-50 души, известни на полицейските патрули.Патриотите от ВМРО настояват да се засили охраната, да се проведе разследване кой не си е свършил работата и да има наказани и уволнени. Според воеводите охранителната фирма трябва да покрие и всички щети.", "date": "2018.07.18", "title": "Откраднаха бюста на гроба на Стефан Стамболов"}
{"url": "https://offnews.bg/obshtestvo/evoliutcia-v-dejstvie-tazi-vecher-po-viasat-nature-684236.html", "text": "Поредицата \"Еволюция в действие\" за поразяващи черти в поведението на определени животни на четири различни места на планетата можете да гледате тази вечер по научнопопулярния канал .В Саудитска Арабия, Канада, Сенегал и Русия учени, натуралисти и фотографи са открили видове, които преминават през забележителен еволюционен скок. В свят, който се развива постоянно и който е сериозно повлиян от човека, животни като вълка, дивото куче, павиана и шимпанзето променят начините си на приспособяване. Вижте зрелищното поведение на четирите вида в повратна точка на тяхната еволюция.Епизод от поредицата можете да видите в сряда от 21:00 и в неделя от 17:00. позволява на природата да разкаже своята вдъхновяваща история – красива и изненадващо истинска.Завладяващи истории, разказани от хора на мястото на действието, отблизо и лично.За да гледате , свържете се с Вашия местен оператор.", "date": "2018.07.18", "title": "Еволюция в действие - тази вечер по Viasat Nature"}
{"url": "https://offnews.bg/obshtestvo/silen-viatar-ot-zapad-shte-duha-dnes-684571.html", "text": "Силен западен вятър ще духа днес, времето ще е облачно, на места ще вали и гърми.Максималните температури ще са между 24 и 29 градуса, според прогнозата на НИМХ. Край морето ще има повече слънце, но след обяд и там ще превали. Термометрите ще се качат до 30 градуса, вълните ще са до 2 бала. Над планините облачността ще е променлива, след обяд ще е по-често значителна и на много места ще превали, в отделни райони и ще прегърми. Синоптиците прогнозират бурен вятър по върховете. Максималната температура на 1200 метра ще е около 18, а на 2000 метра – около 11 градуса. ", "date": "2018.07.18", "title": "Силен вятър от запад ще духа днес"}
{"url": "https://offnews.bg/politika/gerb-dava-elena-joncheva-na-prokuror-tia-tova-niama-da-spre-nasheto-684592.html", "text": "ГЕРБ внася в прокуратурата сигнал срещу депутата от \"БСП за България\" Елена Йончева, съобщиха от партията на брифинг в парламента.На него народният представител Делян Добрев (ГЕРБ) показа документи, които по думите му показват, че Йончева имала \"общ бизнес 50:50\" с бившия шеф на КТБ Цветан Василев.Добрев обяви, че става въпрос за документи, които са публична информация и могат да бъдат проверени от всеки. Сигнали ще бъдат изпратени до прокуратурата, Антикорупционната комисия (КПКОНПИ) и НАП с искане за проверка дали има данни за пране на пари, допълни той.\"За тази офшорка се казва, че чрез нея е ставало източването на КТБ\", заяви на свой ред депутатът от ГЕРБ Антон Тодоров и каза, че Йончева имала обща фирма с офшорната компания.В отговор Йончева коментира, че ще съди Делян Добрев за клевета.\"Клеветническата кампания няма да спре нашето разследване на къщата в Барселона\", допълни депутатката. Така стана ясно и че червените следят изкъсо аферата \"Мис Бикини\".През януари той занесе в студиото на bTV папка с документи, която според него съдържа информация за фирма на депутатката в съдружие с офшорна компания. Според информацията му, съгласно решението за учредяване на дружеството, капиталът е 10 000 лв. – разделен в 100 дяла по 100 лв. Съдружникът „Авторска телевизия” на Елена Йончева внася 5 хил. лв., а офшорката внася 315 хил. лв. за едни и същи дялове. Задължава се и да даде други 250 хил. евро, обясни Добрев и показа удостоверение от КТБ, показващо, че парите са преведени.\"Имала съм сметка в КТБ, но не съм участвала в никакви схеми. Имала съм фирма и съм имала съдружник. Ако има нещо нередно в моята дейност, което е незаконно, даже неморално, да дадат сигнал към прокуратурата или в комисията по конфликт на интереси. Не съм ползвала държавни средства, не съм ползвала европейски средства”, каза тогава Елена Йончева.", "date": "2018.07.18", "title": "ГЕРБ дава Елена Йончева на прокурор. Тя: Това няма да спре нашето разследване за 'къщата в Барселона' (видео)"}
{"url": "https://offnews.bg/sviat/sasht-platili-77-000-za-pochivkata-na-tramp-v-sobstvenoto-mu-golf-igr-684590.html", "text": "Американското правителство е платило повече от 77 000 долара на притежавания от Доналд Тръмп шотландски голф курорт „Търнбъри“, където президентът на САЩ . Данни от разходите по визитата в Европа на американския държавен глава на практика показват, че посещението вероятно е генерирало приходи за бизнес империята на Тръмп.Според  Държавният департамент на САЩ, който обикновено организира президентските пътувания в чужбина, е платил от април досега общо 77,445.35 долара на SLC Turnberry Ltd – компания на Тръмп, чиято собственост е голф курортът. Парите са преведени с цел \"хотелски стаи за VIP посещения\" на два транша преди официалната визита на американския президент в Европа. Държавният департамент е платил на „Търнбери“ 7 670 долара през април и още 70 000 долара в дните преди посещението, показват федералните разходи.Не е ясно обаче дали всички плащания са направени за покриване на разходите за посещението на Тръмп. Говорител на Държавния департаманет на САЩ отказа да коментира информацията, а от Белия дом не отговориха на исканията за коментар, посочва Ройтерс.Информация за плащанията първо обяви шотландска медия. Тръмп остана в курорта и игра голф там миналата събота, след като участва в Срещата на върха на НАТО в Брюксел и преди разговорите си в Хелзинки с руския президент Владимир Путин", "date": "2018.07.18", "title": "САЩ платили $77 000 за почивката на Тръмп в собственото му голф игрище"}
{"url": "https://offnews.bg/politika/na-parvo-chetene-uvelichiha-aktciza-ne-samo-na-bezdimnite-tcigari-no-684587.html", "text": "Депутатите приеха на първо четене промените в Закона за акцизите и данъчните складове, с който се вдигат акцизите не само на бездимите цигари, но и на наливната бира. Законопроектът е предложен от председателя на парламентарната комисия по финанси Стоянова и беше приет със 101 гласа за (ГЕРБ, \"Обединените патриоти\" и \"Воля\") и 63 против (БСП и ДПС).Текстовете, които бяха приети днес, ще претърпят промени преди окончателното им приемане. Първоначалния законопроект се предвижда „нагреваемите тютюневи изделия“, по-известни като бездимни цигари, да се облагат с акциз, равен на този на цигарите. След острата реакция срещу предложението и намесата на премиера Бойко Борисов, който дори посика проектът да бъде изтеглен, но това не стана, мнозинството в парламента се споразумя ставката да не се увеличава толкова много. Между двете четения това ще се промени и акцизът на тези цигари няма да е 100%, а 40% на останалите.Мотивът за увеличението е, че така ще влязат нови средства в бюджета. По време на дебатите от ДПС решението за промяна в акцизите в средата на годината, а не в края й, когато се приема дюджета за догодина. Социалистите пък определят промените като лобистки.В момента акцизът за кутия електронни цигари е 0,93 лв, а с увеличение с 40% ще стане 1,43 лв. Първоначалното предложение предвиждаше акцизът да бъде 3,54 лв. за кутия. По време на обсъжданията в основен спор се превърна това дали бездимните цигари са по-малко вредни от обикновените или не. \"Няма да се спирам на здравния аспект на проблема, защото Световната здравна организация ясно и категорично казва, че те са вредни и трябва да се облагат. Ще се спра на бюджетния аспект - има изчисления, че за една година при тази разлика в цените, 2.60 лева на кутия, се губят около 32 млн. лева\", пресметна Стоянова.И наливната бира ще поскъпне. Проектът на Менда Стоянова предвижда на бутилките бира над 5 литра вече да се слага бандерол.\"Тук става дума и за бирата. Защо посягате и на това удоволствие на българските граждани? Защо посягате на бирата, госпожо Стоянова, защо ГЕРБ ви подкрепя в това начинание? Не знам дали е писан от вас този законопроект\", обяви от трибуната депутатът от БСП Драгомир Стойнев, но въпросите му останаха без отговор.", "date": "2018.07.18", "title": "На първо четене: Увеличиха акциза не само на бездимните цигари, но и на наливната бира"}
{"url": "https://offnews.bg/obshtestvo/12-chasa-bez-voda-v-chasti-ot-krasno-selo-i-vitosha-spira-na-oshte-4-684570.html", "text": "„Софийска вода” временно ще прекъсне водоснабдяването в части на столицата, съобщиха от дружеството. Подмяна на спирателен кран на ул. „Тодор Каблешков“ в кв. „Манастирски ливади – запад“ налага спиране на водоподаването от 10:00 до 22:00 часа на Община Красно село: ж.к. „Красно село“, ж.к. „Борово“, ж.к. „Белите брези“ и района между ул. „Тодор Каблешков“, бул. „Братя Бъкстон“, бул. „Цар Борис III“, Община Витоша, кв. „Манастирски ливади –запад“: района между бул. „България“, ул. „Борис Димовски“, ул. „Синанишко езеро“, ул. „Мур“, ул. „Родопски извор“, ул. „Казбек“, ул. „Ген. Стефан Тошев“ и ул. „Тодор Каблешков“Пресвързване на довеждащ водопровод над с. Мърчаево налага спиране на водоподаването от 10:00 до 22:00 часа на селото. Прекъсване на сградно водопроводно отклонение на ул. „Сашо Николов - Сладура“ в кв. „Кръстова вада“ налага спиране на водоподаването от 10:00 до 18:00 часа на ул. „Сашо Николов - Сладура“ от ул. „Борис Руменов“ до ул. „Асен Йорданов“, ул. „Аспарух Лешников“. Изграждане на уличен водопровод на ул. „Стадион“ в жк. „Експериментален“ в кв. „Горубляне“ налага спиране на водоподаването от 10:00 до 18:00 часа от бл. 1 до бл. 35 и автосервиз зад бл. 22. Монтаж на спирателни кранове на ул. „Хвойна“ в с. Мировяне налага спиране на водоподаването от 09:30 до 21:30 часа на ул. „Парашутист“, ул. „Канала“, ул. „Еделвайс“, ул. „Чавдар войвода“. ", "date": "2018.07.18", "title": "12 часа без вода в части от Красно село и Витоша, спира на още 4 места в София"}
{"url": "https://offnews.bg/politika/registar-na-administrativnite-nakazania-shte-bori-drebnata-koruptcia-684594.html", "text": "Централизиран регистър за административните наказания ще съхранява данни за работата на контролните органи на централно ниво и по места. Това е записано в  за централизиран регистър на административнонаказателните производства на централните и териториалните държавни органи на изпълнителната власт.Регистърът ще се поддържа от Държавна агенция \"Електронно управление\" и няма да бъде публичен. Достъп до него ще имат само контролните органи, гражданите и юридическите лица, които са били обект на административнонаказателното производство, както и инспекторатите на отделни ведомства, които ще могат да правят проверка на целия процес по производството.В концепцията е записано, че регистърът се прави в отговор на очакванията на обществеността за справяне с \"дребната\" корупция. В същото време се залага на по-ефективна работа на администрацията по контролните ѝ правомощия, както и се очаква да се подобри контролът по законното упражняване на тези правомощия.Системата предвижда възможност за електронно връчване на актове, но също така и изцяло елктронизиране на процеса - от образуването на проверката, до всички събрани в хода ѝ документи и изхода от нея. До регистъра ще имат достъп и прокуратурата и съдът.В стратегията е посочено: Стастистиката показва, че за периода 2012 – 2017 г. в системата на централните и териториалните държавни органи на изпълнителната власт са извършени повече от 30 милиона проверки от контролните органи, съставени са повече от 2 500 000 броя актове за установяване на административни нарушения, издадени са близо от 2 100 000 наказателни постановления. Само в системата на МВР са изготвени повече от 1 725 000 електронни фишове за нарушения на Закона за движение по пътищата.Актовете, съставени на място на нарушението, са повече от 295 000, а тези по местоработата на актосъставителя – повече от 440 000. Работещите в контролните органи с правомощия да санкционират са над 20 000 души, а тези с компетентност нанаказващи органи – над 1000. Липсата на централизиран електронен регистър прави невъзможно да се проследи активността на администрацията като цяло или на отделно нейно звено по отношение на контролната й дейност – брой извършвани проверки и резултат от проверките, респ. да се извърши своевременна преценка налице ли са данни за административно нарушение и предпоставки за образуване на административнонаказателно производство. Липсата на регистър, отразяващ резултатите от контролната дейност на администрацията, затруднява контрола по отношение на еднаквото прилагане на закона от различните административни звена, респ. по отношение на различните правни субекти. Изложеното в пълна степен е относимо и към съставяните актове за установяване на административно нарушение и издаваните актове от наказващия орган. Не е възможно да се провери дали законът се прилага еднакво във всеки конкретен случай, както и дали се наблюдават отклонения от реда и сроковете, в които администрацията осъществява административнонаказателната си дейност, пишат авторите на концепцията.Достъпът до регистъра ще става с уникален регистров номер (УРН), който да индивидуализира всяка проверка, както и евентуално образуваното в резултат на проверката административнонаказателно производство.Въвеждането на регистъре изисква промени в Закона за нормативните нарушения и наказания и Закона за администрацията. Финансирането му ще бъде по Оперативна програма \"Добро управление\".", "date": "2018.07.18", "title": "Регистър на административните наказания ще бори 'дребната' корупция"}
{"url": "https://offnews.bg/obshtestvo/sofijskiat-universitet-krie-s-kakav-uspeh-klasira-kandidat-studentite-684588.html", "text": "С какъв успех се влиза в различните специалности на Софийския университет? За първи път тази година най-старото ни висше училище реши, че медиите, респективно българските граждани, няма да научат отговора на въпроса. Традиционно подаваната от СУ информация бе спестена в прессъобщенията му и след първото, и след второто класиране, обявено на 17 юли.Затова попитахме писмено с какви оценки влизат последните приети по специалности, колко от тях са се явили на изпити в СУ и колко са кандидатствали с оценките от държавните зрелостни изпити. (За по-голямата част от специалностите студентите могат да избират, това не важи за регулираните специалности, каквито са \"Право\", \"Фармация\" и \"Медицина\".)От ръководения от Боряна Коларова отдел \"Информация и връзки с обществеността\" ни отговориха: \"Не разполагаме с подобна статистика\".Кандидат-студентите могат да проверят само своето класиране, като изпишат входящия си номер и ЕГН в електронната система на Университета. Всички останали нямат право на достъп до обобщената информация, която например би ги ориентирала за входното ниво на бъдещите им колеги и, съответно, за нивото на Университета.", "date": "2018.07.18", "title": "Софийският университет крие с какъв успех класира кандидат-студентите си"}
{"url": "https://offnews.bg/obshtestvo/v-parlamenta-izslushvat-kandidata-za-shef-na-nzok-684584.html", "text": "Парламентарната комисия по здравеопазване изслушва днес кандидата за управител на Националната здравноосигурителна каса (НЗОК) д-р Дечо Дечев. Той е издигнат от коалиционните партньори ГЕРБ и \"Обединени патриоти\" и е единствен кандидат за поста, който бе освободен от досегашния управител проф. Камен Плочев.Д-р Дечев е бивш заместник-шеф на здарвната каса и е директор на столичната болница \"Св. Иван Рилски\".Очаква се изборът на новия управител на Касата да бъде гласуван като първа точка от дневния ред в пленарната зала в петък.До назначаване на нов управител се стигна след предсрочното прекратяване на мандата на проф. Плочев.", "date": "2018.07.18", "title": "В парламента изслушват кандидата за шеф на НЗОК"}
{"url": "https://offnews.bg/ikonomika/blizo-5-mln-lv-poluchava-ministerstvoto-na-turizma-za-reklama-684611.html", "text": "През настоящата година Министерството на туризма ще може да поема допълнителни ангажименти за разходи в размер до 4 774 000 лв. Това реши правителството, като прие промени в утвърдените максимални размери на ангажиментите за разходи на ведомството, които могат да бъдат поети през 2018 г.Увеличението ще бъде за сметка на намаление на равни части от полагащите се ангажименти за разходи за периода 2019 г. - 2021 г., с което ще бъде запазен одобреният разходен таван по бюджета на министерството.Предвижда се да бъде продължена успешно реализацията на дейностите в сектор „Туризъм“ за осъществяване на интегрирана комуникационна кампания на целеви пазари. Целта е през тази година да се поемат ангажименти за комуникационен микс от телевизионна, външна, печатна, радио и онлайн реклама, както и чрез организиране на В2В събития, медийни срещи и пресконференции, с които да се стимулира изборът на България като туристическа дестинация.Реализираните досега кампании, както и представянето на България на международните пазари, доведоха до много добрите резултати през 2017 година, като официалната статистика показа, че за периода януари - декември 2017 г., България е посетена от близо 9 млн. чуждестранни туристи, което е увеличение от 7,6% спрямо същия период на миналата година.Увеличеният брой туристи повишава значително и приходите от международен туризъм - те възлизат на над 6,895 млрд. лв. за 2017 г. Ръстът спрямо рекордната досега в историята на българския туризъм 2016 г. е 9,3% (през нея приходите са били 6,311 млрд. лв.).", "date": "2018.07.18", "title": "Близо 5 млн. лв. получава Министерството на туризма за реклама"}
{"url": "https://offnews.bg/politika/bdzh-shte-plati-100-mln-lv-za-kupuvane-na-novi-vlakove-684613.html", "text": "„БДЖ-Пътнически превози“ ЕООД ще получи до 100 млн. лева целево финансиране през 2020 г. за новите влакове, съобщиха от правителствената пресслужба.Проектът за инвестиционен разход „Придобиване на нов подвижен състав за нуждите на „БДЖ-Пътнически превози“ ЕООД“ беше одобрен от правителството на заседанието му в сряда.На 4 юли правителството одобри допълнителни плащания от централния бюджет към Министерството на транспорта, информационните технологии и съобщенията в размер на 103 728 000 лв. Сумата беше предоставена на „Холдинг БДЖ“ ЕАД като възмездна финансова помощ, която следва да бъде възстановена до 28 декември 2020 г.Средствата се предоставят на холдинга за погасяване на задълженията по Втория облигационен заем, сключен през 2007 г.През последния месец правителството преговаряше с банките облигационери в опит да намали размера на огромните наказателните лихви по заема, които бяха наложени след като управлението на БДЖ от ГЕРБ спря да плаща редовно. Кредиторите на жп компанията обаче не се съгласиха на никакви отстъпки и стартираха разпродажба на активите на компанията - хиляди товарни вагони и историческата сграда на холдинга на столичната ул. \"Иван Вазов\" №3.Само заради спряното изплащане на кредитите по облигационния заем от страна на управляващите от ГЕРБ от джоба на българските данъкоплатци са изтекли почти 100 милиона лева.", "date": "2018.07.18", "title": "БДЖ ще плати 100 млн. лв. за купуване на нови влакове"}
{"url": "https://offnews.bg/ikonomika/dadoha-na-kontcesia-za-15-godini-i-iuzhnia-plazh-na-konstantin-i-elena-684615.html", "text": "Определен е концесионер на морски плаж „Св. св. Константин и Елена – юг“, община Варна, област Варна. След проведен конкурс, Министерският съвет упълномощава министъра на туризма да сключи договор за концесия със „Свети Свети Константин и Елена Холдинг“ АД, в едномесечен срок от влизане в сила на правителственото решение за определяне на концесионер на морския плаж.Концесионерът се задължава да предлага за целия срок на договора за концесия от 15 г. цена за 1 бр. чадър в размер до 10 лв. и цена за 1 бр. шезлонг в размер до 10 лв. в зоната за платени плажни принадлежности на морския плаж.Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 13,8% без ДДС или 100 979,71 лв. с ДДС за първата година от срока на концесията. Началната дата на концесията е датата на влизането в сила на концесионния договор, но не по- рано от 1 януари 2019 г.Същото дружество вече получи правото да стопанисва плажа „Св. Св. Константин и Елена - голям плаж\", където цената за ползване на чадър и шезлонг е от по 10 лв. Концесията е отново за 15 години.", "date": "2018.07.18", "title": "Дадоха на концесия за 15 години и южния плаж на Константин и Елена"}
{"url": "https://offnews.bg/tenis/tlasti-premii-ochakvat-uchastnitcite-na-us-open-684612.html", "text": "Победителите в предстоящия турнир от Големия шлем \"US Open\" ще получат впечатляващи премии. Организаторите на надпреварата в Ню Йорк обявиха, че тази година увеличението ще достигне 100 000 долара и общата сума нараства до 3,8 милиона долара.Общият награден фонд на последния за сезона турнир от Големия шлем, ще бъде 53 милиона долара. Още през далечната 1973 година надпреварата се превръща в първата, която осигурява еднакви премии на мъжете и жените.Общо увеличението спрямо предходния сезон е 5%. Тогава тенисистите си поделиха 50,4 милиона долара. От 2013-а насам скокът достига до 57%, отчитат от американската тенис асоциация. Откритото първенство на САЩ ще се проведе тази година между 27 август и 9 септември.Освен всичко турнирът ще отбележи своята 50-та годишнина. Само в квалификациите на надпреварата ще бъдат раздадени 3 милиона долара. Победителят пък ще получи в сметката си респектиращите 3,800 000 долараОткрито първенство на Австралия - 41 милиона долараРолан Гарос - 47,14 милиона долараУимбълдън - 46,4 милиона долараОткрито първенство на САЩ - 53 милиона долара", "date": "2018.07.18", "title": "Тлъсти премии очакват участниците на US Open"}
{"url": "https://offnews.bg/protesti/protestat-sreshtu-izbivaneto-na-zhivotni-v-strandzha-se-sblaska-s-poli-684619.html", "text": "Около 500 души се събраха на протест пред Министерския съвет, за да изразят недоволство срещу избиването на животни в Странджа. Мерките се налагат заради овладяване на болестта чума по дребните преживни животни, изолирана вече в няколко отделни места в региона.Демонстрацията на животновъдите започна в 12 ч. Митингуващите развяха черни знамена и български флагове. В протеста, официално организиран от Националната козевъдна и овцевъдна асоциация, се включи и председателят на БСП Корнелия Нинова. Тя заяви, че премиерът трябва да поеме лична отговорност за случващото се в Ямболско и Бургаско. В същото време Борисов заседаваше с министрите си на \"Дондуков\" 1. На площада бяха и представители на Воински съюз и БНО \"Шипка\".Протестиращите скандираха за оставки. След като никой от \"Дондуков\" 1 не излезе да се срещне с тях, те опитаха да влязат в сградата на Министерския съвет. Стигна се до сблъсък с полицаите, но нямаше задържани.\"Не ме допуснаха да вляза в стопанството с полиция. Убиха ги по най долния начин\" заяви по мегафона жена, представила се като фермер от Шарково.\"Тези хора стоят по кабинетите си цял ден и не ги интересува българският производител. Тровят българина всеки ден. Така им е удобно, добави тя. - Подигравката са тези пари, които ни провеждаха за коза и овца. Искаме оставката на Бойко Борисов. Той не обича българите.\"Симеон Караколев, съпредседател на асоциацията, предвожда протеста. По време на него бяха четени патриотични стихове наред със скандирания \"Да си върнем нашата България\". Караколев бе приет в Министерския съвет за разговор.Очаквайте подробности.", "date": "2018.07.18", "title": "Протестът срещу избиването на животни в Странджа се сблъска с полицията (видео)"}
{"url": "https://offnews.bg/obshtestvo/vazrasten-mazh-ot-elshitca-bolen-ot-rak-moli-za-pomosht-670284.html", "text": "Стоян Рабаджийски от пазарджишкото село Елшица се нуждае от помощ. 65-годишният мъж е болен от рак на белия дроб. Освен това страда от няколко различни заболявания, сред които глаукома, съдово-мозъчно заболяване, проблеми със ставите и простатата. Ракът на белия дроб е открит през февруари 2017 и продължава да се влошава. Преди месец е диагностициран с остеопороза. Мъжът живее сам, няма семейство. Работил е в продължение на 23 години в \"Панагюрски мини\".Сега получава 240 лева инвалидна пенсия, а всеки месец трябва да приема няколко лекарства и добавки, които не се покриват от Здравната каса. Разходите надвишават неколкократно пенсията му.Ако желаете да помогнете на Стоян, можете да се свържете с него на телефон 0884 670 713.Сметка:Стоян Пенков РабаджийскиПощенска банкаIBAN: BG74BPBI79304030143702BIC BPBIBGSF", "date": "2018.07.18", "title": "Възрастен мъж от Елшица, болен от рак, моли за помощ"}
{"url": "https://offnews.bg/politika/mvr-nito-krachka-otstaplenie-palen-kontrol-v-rajonite-s-chuma-po-zh-684629.html", "text": "Нямаме право на отстъпление, от утре започваме да действаме по плана на БАБХ. Единствената ни цел е да запазим здравето на хората, обяви вътрешният министър Валентин Радев след поредното заседание на оперативния щаб за координиране на ситуацията и ограничаване на заболяванията по животните.Целта на оперативната среща бе да се набележат бързи оперативни действия. Вчера и днес сутринта бяхме на заседание на председателския съвет към НС, изпълнихме всичко, което поискаха, за да продължим по плана на БАБХ и да ограничим зоните със заразените животни, каза Радев.Обяснихме и предприетите мерки за информиране на хората. Целта е тази информация да достигне до всеки един от тях. Изработените флайери, както и информация за определените обезщетения са предадени на областните управители, които имат задължението да ги доставят на кметовете. Трябва да направим бързи стъпки, загубихме повече от 24 часа заради забележките, които имаше, доказахме с документи, че действията са законни, показахме и заповедите, издадени от 19 юни, съгласно закона, допълни вътрешният министър.Контролът ще обхване входовете и изходите на трите села с установена зараза, както и на стопаните, които независимо от забраната се опитват да извеждат на паша стадата си. Продължава засилената проверка както на моторни превозни средства, прекарващи животни и месни продукти, така и по границата.Радев съобщи, че освен засиления контрол по българо-турската граница, такъв ще се осъществява и по останалите гранични зони, включително и фериботите и пристанищата:\"Поставяме фокус включително и на железопътния контрол. Всичко това правим с грижа за хората и с една единствена цел – да спрем заразата и да опазим здравето на всички нас. Нямаме право да правим крачка назад, затова от утре започваме да действаме по плана на БАБХ. Мерките ще бъдат изключително строги. Затваряме зоните и умоляваме хората да се оттеглят от маркираните зони, както и да не предприемат пътувания към тях.\"По думите на зам.-министър Атанас Добрев в най-скоро време се очаква събирането на националния съвет. Целта е да се вземат превантивни действия във връзка с установени в Румъния случаи на зараза от африканска чума по дивите прасета. Усилията са насочени към държавната граница Силистра – Дуранкулак. Там районът е почистен, опъва се мрежа, за да не се допуска дивечът да пресича през румънската граница. Последното огнище е констатирано около Констанца.МВР очаква и помощ от ловците, за да се намали популацията на дивите прасета.", "date": "2018.07.18", "title": "МВР: Нито крачка отстъпление - пълен контрол в районите с чума по животните"}
{"url": "https://offnews.bg/dw/tuk-nishto-ne-mi-lipsva-germanetc-razkazva-za-zhivota-si-v-sofia-684639.html", "text": "Хиляди българи годишно напускат страната в търсене на по-добър живот в чужбина. Но България не е само страна на заминаващи - много чужденци се установяват да живеят в нея. С един такъв германски изселник ни среща ТВ ZDF, цитирана от .С Нико се срещаме на Женския пазар в София, където той си купува „5 бройки томати“, както той се изразява. Пред репортерите на обществената телевизия ZDF германецът признава, че българският език не е никак лесен. Но има и друго - той е трябвало да усвои също и езика на жестовете и мимиките: „Българите кимат наопаки - когато са съгласни поклащат глава наляво и надясно, а с обратното движение нагоре и надолу изразяват своето несъгласие\", разказва той.Германецът живее в София от 13 години. През 2005 приел атрактивно предложение за работа като специалист по маркетинг. „По онова време градът ми напомняше на Берлин малко след падането на стената: хаотично, недовършено, неспокойно. Но беше вълнуващо\", разказва германецът пред телевизионната камера.София днес е другаОттогава София се е променила много, се казва по-нататък в репортажа. През последните години българската икономика бележи значителен растеж, което се отразява пряко и на столицата. „Нивото на ресторантите и баровете се вдига. Работи се по нови концепции. Интересно е да се наблюдава това развитие\", казва германецът.Днес Нико Ян работи в международна PR агенция. Екипът му се състои най-вече от млади българи. „Много младежи заминават за чужбина. Но напоследък се наблюдава и обратната тенденция - много хора са връщат обратно, след като са се изучили и натрупали малко опит навън\", разказва Нико. Като цяло България привлича все повече чуждестранни фирми и инвеститори, което се отразява и на безработицата, която е спаднала до 6,3 процента.Германската телевизия ни среща и с годеницата на Нико – софиянката Албена Мирчева. Нейното мнение за ЕС съвпада с това на повечето млади българи: „Хубаво е, че сме страна-членка. Искаме да учим и работим в добри условия и да живеем в приятна атмосфера. София се доближава все повече до това“, казва още столичанката.Но България все още не е част от Шенген - заради високите нива на корупцията, се уточнява в репортажа. „Човек се сблъсква с нея в ежедневието - например когато те спре някой полицай\", казва Нико.Цените на имотите растатТой и съпругата му Албена притежават апартамент в модерна кооперация в южната част на София. Около 80 процента от българите живеят в собствени жилища, се казва още в репортажа. Според германската телевизия, това се дължи цените на недвижимите имоти, които все още са значително по-ниски, отколкото „в някои други страни от ЕС. „Когато купихме жилището си, цената за квадратен метър в добрите квартали на София вървеше около 800 евро. Сега тя е скочила до 1000-1200 евро за квадрат.\" За сравнение: в големите германски градове жилищната площ е до пет пъти по-скъпа.Нико и Албена имат 6-годишна дъщеричка - София, на която се опитват да предадат най-доброто от двете култури. Затова момичето ходи на немско училище, където, освен немски, изучава още български и английски. „Любимият ми език е българският“, признава София.Германецът и семейството му често посещават роднини и приятели в Берлин и не изключват възможността някой ден да се преместят да живеят в германската столица. Но едва ли ще е скоро, защото, както признава самият Нико, в момента „тук нищо не ми липсва“.", "date": "2018.07.18", "title": "'Тук нищо не ми липсва': германец разказва за живота си в София"}
{"url": "https://offnews.bg/knigi/nova-kniga-ni-saprovozhda-prez-pet-balgarski-planini-otkas-684606.html", "text": "В книгата „През пет планини. Пътеводител за Е4 в България” авторите Ива Петрони и Димитър Алексов описват подробно и фотографират в 13 етапа изминаването на българската отсечка от международния планински маршрут Е4, давайки полезна информация както за начинаещи, така и за по-закоравели любители на планинския туризъм.Създателите на проекта изрично посочват, че пътеводителят е подходящ за заети хора, тъй като всеки от етапите може да бъде изминат в рамките на ден или уикенд.Какво ни е нужно, за да се разходим по някои от най-популярните планински отсечки в България? Колко време ще ни отнеме? Каква екипировка ни е необходима и какви (не)удобства можем да срещнем по пътя? Отговорите на тези въпроси за маршрути в планините Витоша, Верила, Рила, Пирин и Славянка дава наръчникът.Описаните отсечки през петте планини минават както покрай популярни туристически дестинации като Черни връх, Седемте рилски езера, Мальовица, Вихрен, Кончето и Тевно езеро, така и през слабо посещавани, но също толкова вълшебни места като труднодостъпния връх Капатник и сякаш извадената от приказките земя между хижите „Предел“ и „Яворов“.НАЧАЛО НА ЕТАПАДРАГАЛЕВСКИ МАНАСТИР, кв. Драгалевци, СофияДрагалевският манастир „Св. Богородица Витошка“ се намира в края на кв. Драгалевци, София. Създаден е от цар Иван Алексан­дър около 1341 г. Църквата е изографисана през 1476 г. През XVII в. има килийно училище. Дава убежище на Васил Левски. Манастирът е паметник на културата. Съхранява ръкописно четверо­евангелие от 1534 г. Храмовият празник е на 15 август.Част 1 на Етап I започва от площада в кв. Драгалевци. (С кола се продължава нагоре по пътя и се стига до паркинга над Драга­левския манастир. Оттук има алея и пътека, които се събират с тази по Е-4.) Тръгва се по северния склон на планината. Стига се до дървен мост и открит заслон (30 мин.). Продължава се по поре­чието на Драгалевската река, пресича се шосето за хижа „Алеко“ и успоредно под въжената линия се стига до междинна станция „Бай Кръстьо“ на лифта (1 час от началото). Тук има непретенциозни заведения за хранене. След междинната станция пътеката отно­во пресича остър завой на шосето и през гъста борова гора за около един час се преодоляват 300 метра положителна денивела­ция. Стига се до горната станция на лифта и се излиза в обширна открита равнинна местност – Платото. (2 часа от началото.)МЕЖДИННА ТОЧКАХИЖА „АЛЕКО“Местоположение: В м. Масловица, 1977 м н.в. GPS: 42.582631, 23.292166(42°34‘57.5“N 23°17‘31.8“E)Описание: 100 легла, етажни санитарни възли и бани, локал­но отопление, столова, бюфет, ресторант, ски гардероб, писта, влекове, паркинг.Съседни обекти: х. „Тинтява“ – 1.30 ч; Черни връх – 1.30 ч. Стопанин: ТД „Мотен“ – София. За контакти: 02/967 11 13, 02/980 55 33, 0876 860 235, 0877 101 427.Изходни пунктове: Кв. Драгалевци, София (3 ч.); Горна лифто­ва станция „Голи връх“ (30 мин.)Работно време на лифта – От горната станция на Драгалевския лифт наляво има крат­ка пътека до х. „Алеко“ и ски център „Алеко“ (15 мин.). Нагоре през местността Платото продължава лятната (лентова) и зимната (колова) маркировка на Е-4 към Черни връх.КРАЙ НА ЕТАПАКВ. ДРАГАЛЕВЦИ, СОФИЯВръщането от х. „Алеко“, местността Платото и горната станция на лифта до началото на етапа в кв. Драгалевци, София, респективно до паркинга над Драгалевския манастир, става по същия път, но вече на слизане.Особености на етапа:Описаният маршрут е по урбанизирания северен склон на Ви­тоша. Преминава през част от ски зона „Алеко“. Ясно маркиран.ВодаПо маршрута има много извори и чешми.Възможности за храненеНачална и крайна точка: В квартал Драгалевци, София, въз­можностите за хранене са като в населено място.Денят, в който планината заговориНеделя, 8:30 сутринта, стадион „Васил Левски“. Раници, обув­ки, тук-там щеки, минерална вода. Не, не аз тръгвам за пла­нината. Още не. Дъщеря ми отива на първия си лагер в Родопите.„Не знам дали има Wi-FI“, „Да, ще си носите раниците, ама малките“, „Обичам те!“, „Няма да спите на палатки, следващия път“, „Отсега ми липсваш“, „Взе ли си челника?“, „Мамка му, заб­равили сме резервните фланелки!“, „Всяка вечер ще се чуваме“, „Не, маме, вълци няма. Обаче, ако видиш някой, веднага го снимай, да го качим във фейсбук“. Рейсът тръгва. Почти заплаках като гъска на паркинга. Кога порасна, кога тръгна сама?И за мен е време. Да стъпя на пътя. На Е-4 в България. Офици­ално. Чакала съм толкова време. Дали ще мога? Малко ме е страх.Отивам да взема Пепа. Никога не съм ходила с нея. Защо я по­каних точно на премиерата на Е-4 не знам. Няма опит. С ужас се сещам, че съм си забравила слушалките. Изпадам в паника. Вито­ша, Витоша, ама си е ходене. Ами ако е от тези, дето мрънкат: „кога ще стигнем“, „има комари“, „ма, много е стръмно“, „още много ли има“... И без слушалки да се самоизолирам от нея и све­та?! Мъка.Да ме прощават планинарите фундаменталисти и заклети­те почитатели на Е-4, но няма да тръгнем от площада на Драга­левци. Оттук официално започва българската част от трансев­ропейския маршрут Е-4. Обаче къде точно да спра колата? Така че отиваме на паркинга над манастира. Първо слизаме до черквата. Една от свещите, които паля, е за пътя. Да започне и свърши ус­пешно. Да имаме здраве. И късмет.Целият Етап I на Е-4 в България през Витоша (кв. Драгалевци, София – заслон „Смильо“) може да се направи за един ден без проблем. Но се явиха цивилни ангажименти следобед, така че ще раз­деля Етап I надве. Днешната първа част е скромна: Драгалевци – хижа „Алеко“. И понеже съм с човек, който не знам как ходи, тази част ще разделя на още две – качване и слизане. Хубавото е, че така днешният маршрут е кръгов, ще се върнем сами до колата и не зависим от логистика. По пътеводител ни предстои труд­ност две от пет, 5 часа в двете посоки, 10 км, обща денивелация 2400 м: +1200 м/- 1200 м. Част 2 на Етап I я оставяме за друг път.Е-4 ЕТАП I част 1 ВитошаДрагалевци Лифт „Драгалевци“ „Бай Кръстьо“ х. „Алеко“ 0.0 1.1 2.3 2.9 3.4 4.3 5.1 5.9 3000 2500 2000 1500 1000 500 0 Дължина на маршрута в км Височина в м Драгалевски лифт горна станцияКачвала съм десетки пъти отсечката Драгалевци – „Алеко“. Този път е различно. Сега е началото.Започва доста обидно – едни каки по джапанки ни задминават. А ние даже не носим големи раници, само малка – с два сандвича и вода. После ни подмина и майката с детенцето. Потискащо ня­как. Толкова по въпроса за бавното тръгване и качественото раз­дишване. Ще си я караме, както си можем.Имам чувството, че съм се върнала у дома. След дълго и трудно пътуване. Знам всеки завой, мостче, пролука, отбивка… Познавам вятъра. Знам как се сменят сезоните, как се променят миризми­те, как звънят гласовете на гората сутрин и как заглъхват при­вечер. Толкова ми липсваше това усещане за планина! Над мен, око­ло мен, вътре в мен. Тук е мястото да се каже, че Пепа е във форма. Ходи, стъпва стабилно, поддържа темпо. Държи реч за общополитическата об­становка. Не се задъхва. Засега не мрънка. Може пък да имам късмет и липсата на слушалки да не се окаже фатална.", "date": "2018.07.18", "title": "Нова книга ни съпровожда през пет български планини (откъс)"}
{"url": "https://offnews.bg/kultura/svetovna-predpremiera-ot-naj-izvestnia-livanski-horeograf-otkriva-one-684620.html", "text": "Световна предпремиера на спектакъла #МИНАРЕ на звездата от арабския регион Омар Раджех ще открие 11-тото издание на Оne dance week на 21 септември от 19:30 часа в Дом на културата „Борис Христов“ в Пловдив. #МИНАРЕ е артистична реакция срещу разрушаването на древния град Алепо по време на войната в Сирия. И по-специално на неговата “душа” - историческото минаре на хиляда години на Голямата джамия, сринато в артилерийски обстрел. Спектакълът обединява съвременен танц, визуални изкуства, арабска музика и кадри от дронове по време на изпълнението.Това е поредната смела и въздействаща постановка във визитката на Омар Раджех, спектакъл-съпротива срещу унищожението на древни градове и човешки животи, на исторически постижения и култури, на миналото и бъдещето.Българските зрители ще имат възможност да гледат #МИНАРЕ само седмица преди официалната му премиера на престижния фестивал за съвременни изпълнителски изкуства Romaeuropa в Рим. В Пловдив трупата на Омар Раджех ще открие 11-тото издание на международния фестивал за съвременен танц и пърформанс Оne dance week, което ще се проведе между 24 септември и 14 октомври в Пловдив.Омар Раджех е хореограф, танцьор и директор на компанията Omar Rajeh | Maqamat Dance Theatre, която основава през 2002-а година. Завършил е театрално и танцово изкуство в Ливан и Англия. Автор е на 15 забавляващи спектакли, представяни из арабския регион и цяла Европа, а също в Канада и Корея. Негови спектакли са показани на престижни фестивали и сцени, като Eвропейския център за изкуства в Дрезден, Tanzquartier във Виена, Le Centquatre - Париж Les Théâtres de la Ville в Люксембург, Театър - Пфалцбау Лудвигсхафен, SZIGET - Будапеща, SIDANCE - Сеул и други.", "date": "2018.07.18", "title": "Световна предпремиера от най-известния ливански хореограф открива Оne dance week"}
{"url": "https://offnews.bg/sviat/sled-sreshtata-s-putin-tramp-promeni-versiata-si-za-ruskata-namesa-izb-684578.html", "text": "В опит да се защити от вълната от критики заради публичните си изяви по време на срещата с Владимир Путин президентът на САЩ Доналд Тръмп каза днес, че се е изразил погрешно на съвместна пресконференция в Хелзинки, предадоха Ройтерс и Асошиейтед прес.Той каза, че не вижда защо Русия би се намесвала в изборите в САЩ през 2016 г. Днес обаче пред репортери в Белия дом, той заяви, че е имал предвид обратното - че не вижда защо да не е била тя, съобщава БНТ.Казах думите \"би била\" ('would) вместо \"не би била\" ('wouldn't), каза Тръмп пред репортери в Белия дом повече от 24 часа след проявата му редом с Путин. \"Изречението трябваше да е: \"Не виждам причина, поради която не би била Русия\", допълни той.На общата пресконференция с руския президент, републиканецът Тръмп бе запитан вчера дали вярва на заключението на разузнавателните агенция на САЩ, че Русия се е намесила в изборите, за да му помогне да победи кандидатката на демократите Хилари Клинтън. Тръмп отговори, че не е убеден, че това е била Москва. \"Не виждам никаква причина това да е така\" (I don't see any reason why it would be). След това той добави: \"Президентът Путин беше извънредно категоричен и силен в отричането си днес\", припомня думите на Тръмп Ройтерс.", "date": "2018.07.18", "title": "След срещата с Путин Тръмп промени версията си за руската намеса изборите"}
{"url": "https://offnews.bg/izvan-terena/kristiano-ronaldo-vzrivi-instaram-s-fortca-iuve-684641.html", "text": "Публикация на португалската мегазвезда Кристиано Роналдо след официалното обявяване на трансфера му от Реал Мадрид в Ювентус излезе на пето място по брой харесвания в Инстаграм.На 16 юли 33-годишният португалец качи своя снимка в екип на \"Старата госпожа\" и надпис \"Форца, Юве\". Само за два дни публикацията събра над 11,25 милиона харесвания.Четвърто място във вечната ранглиста на Инстаграм заема друга публикация на Роналдо при раждането на дъщеря му Алана Мартина - 11,44 милиона харесвания.Самият Роналдо има 136 милиона последователи и успява да капитализира по най-добрия начин тази своя популярност. Номер 1 и 2 в ранглистата заемат публикации на Кайли Дженър с новородената й дъщеря, а топ 3 допълва музикалната знаменитост Джъстин Бийбър.Друг любопитен факт около ефекта от привличането на Кристиано Роналдо в Ювентус е, че само за ден последователите на Ювентус в Инстаграм и Туитър се увеличиха с близо милион.", "date": "2018.07.18", "title": "Кристиано Роналдо взриви Инстарам с \"Форца, Юве\""}
{"url": "https://offnews.bg/politika/zdravnata-komisia-izslusha-edinstvenia-kandidat-za-shef-na-nzok-684640.html", "text": "Здравната комисия в парламента изслуша единствения кандидат за управител на Здравната каса д-р Дечо Дечев. Той е номиниран от ГЕРБ и \"Обединени патриоти\". Д-р Дечев е бивш заместник-шеф на НЗОК и е директор на столичната болница \"Св. Иван Рилски\".В изложението си пред депутатите д-р Дечев обяви, че една от задачите му ще бъде да оптимизира разходите за лекарства. Според него трябва да се остойностява лечението с най-висока ефикасност, като през последните години различни лобита са довели до нарушаване на този принцип. Той подчерта, че заради неефективната политика разходите за лекарства на НЗОК в момента са колкото и медицинската дейност на болниците, докато реално съотношението трябва да е едно към пет. За да се постигне този баланс, д-р Дечев предлага да се въведат еднакви терапии за медикаментозно лечение в болниците на базата на международно признати ръководства, които да се плащат от Касата, а ако пациент иска по-скъпо лечение, ще трябва да доплаща за него. Голяма част от преразхода в момента идва от онколекарствата, затова онколечението трябва да стане по-ефективно и да има равнопоставеност при финансирането на лечението на пациенти с една и съща диагноза, тъй като в момента НЗОК заплаща всяко онколечение, независимо колко струва, което по думите му е довело до изтегляне на базови и достъпни терапии от Позитивния лекарствен списък. Д-р Дечев настоява и за промяна при ценообразуването на клиничните пътеки. Кандидатът за шеф на Касата предложи и мерки за подобряване на контрола, като според него за това до голяма степен могат да помогнат и здравноосигурените. Идеята му е на всеки три месеца те да получават извлечение на извършените им медицински услуги, заплатени от НЗОК, като по този начин те ще могат да сигнализират при несъответствие. Дечев предлага още промяна на основния пакет от медицински дейности, заплащан от Касата, който според него сега е недофинансиран. Според него има вариант да се освободи ресурс, без да се натоварва бюджета.Той предложи и промени за лечението на българи в чужбина. Дечев предлага тази дейност да мине под шапката на НЗОК, вместо да се разхвърля между три институции, и предоперативната и следоперативната дейност да се извършва в България, като при недостиг на капацитет да се канят чужди специалисти у нас. Здравната комисия единодушно одобри кандидатурата на Дечо Дечев за шеф на НЗОК. Тя ще бъде гласувана в пленарна зала в петък. ", "date": "2018.07.18", "title": "Здравната комисия изслуша единствения кандидат за шеф на НЗОК"}
