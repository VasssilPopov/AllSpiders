{"url": "https://offnews.bg/sviat/politciata-v-marsilia-zastrelia-napadatel-ranil-s-nozh-chetirima-minu-697982.html", "text": "36-годишен бездомник рани с нож четирима минувачи в историческия център на Марсилия. Нападателят е застрелян от полицията, след като е извадил огнестрелно оръжие, съобщава местното издание La Provence.Ранени са 52-годишна жена и трима мъже - на 23, 27 и 35 години.Двама от ранените са в болница с опасност за живота.Нападателят е познат на органите на реда във връзка с убийство през 2003 г., пише La Provence.В момента полицията в Марсилия разследва какви са мотивите му за днешните нападения с нож, съобщава RFI.", "date": "2019.02.19", "title": "Полицията в Марсилия застреля нападател, ранил с нож четирима минувачи"}
{"url": "https://offnews.bg/sviat/oskverniha-evrejsko-grobishte-vav-frantcia-697964.html", "text": "Около 80 гроба в Еврейското гробище в Източна Франция са били осквернени, съобщиха властите, цитирани от AFP. Върху гробовете са изрисувани пречупени кръстове.Стореното в нощта срещу вторник беше открито днес, преди националните шествия срещу увеличаващите се антисемитски набези.Мястото е село Кванценхайм, което се намира в североизточна Франция, близо до границата с Германия.Президентът . Наложи се полицията да защити философа Ален Финкелкраут от група протестиращи с жълти жилетки по време на протест в Париж последния уикенд.", "date": "2019.02.19", "title": "Оскверниха еврейско гробище във Франция"}
{"url": "https://offnews.bg/futbol/ludogoretc-otnovo-ne-postigna-pobeda-697970.html", "text": "Лудогорец продължава да буксува. Разградчани завършиха наравно 1:1 с Ботев Пловдив в среща от 22-ия кръг на Първа лига и записаха второ реми от началото на пролетния полусезон.Столът на Антони Здравков се клати все повече, след като още след хикса с Верея в предния кръг се появи информация, че специалистът може да бъде сменен на треньорския пост. Иначе в днешния двубой двата тима бяха мотивирани да стигнат до победата в мача, като може да се каже, че си поделиха по едно полувреме и в крайна сметка равенството бе закономерно.Точен за домакините беше Джоди Лукоки, докато за гостуващия състав автор на изравнителния гол стана Антонио Вутов след великолепна асистенция на Тодор Неделев.Така Лудогорец остава начело в класирането с 53 точки, с 8 пред ЦСКА, който по-късно днес играе с Ботев Враца у дома. \"Канарчетата\" са на 4-о място с 39 пункта.", "date": "2019.02.19", "title": "Лудогорец отново не постигна победа"}
{"url": "https://offnews.bg/temida/falshivite-telk-ove-kato-targovsko-predpriatie-otkriha-nad-1-6-mln-l-697961.html", "text": "Подкупи от 1500 до 2500 лв. на човек са взимали лекари за издаване на фалшиви удостоверения от ТЕЛК. При операцията във Варна вчера за задържани 45 души, а като обвиняеми са привлечени шестима. Сред тях има петима лекари и един посредник, те са задържани за 72 часа. Работили са като търговско предприятие, каза зам.-главният прокурор Иван Гешев. Кардиолог и неговият брат - сирийци, били в основата на престъпната схема. Разпитани са 31 души, взимали инвалидни пенсии без основание. У двама от лекарите са намерени около 20 хиляди лева, а в две банкови касети на участници в схемата са открити над 1.6 млн. лв. Схемата започвала с издаването на документи за несъществуващи хронични заболявания, не само при последните случаи, а и по принцип в страната. В някои случаи ТЕЛК получавали напълно здрави хора, в други - процентът инвалидност, от който зависи пенсията, се завишавал.Главният секретар на МВР старши комисар Ивайло Иванов посочи, че проверките са започнали от областите, където има отпуснати най-много инвалидни пенсии. В област Силистра се оказало, че 30% от населението получава такива финансови помощи, а в Софийска област, където проверка върви от вчера, 15 на сто. От началото на годината Специализираната прокуратура е започнала 44 досъдебни производства по случаи срещу издаването на фалшиви ТЕЛК-ове. До момента разследващите са разкрили случаи на фалшиви ТЕЛК-ове в Ловеч, Търговище, Силистра и Плевен. ", "date": "2019.02.19", "title": "Фалшивите ТЕЛК-ове като търговско предприятие, откриха над 1.6 млн. лв. на участници в схемата"}
{"url": "https://offnews.bg/obshtestvo/5-prichini-da-se-zapishete-na-kurs-po-programirane-697969.html", "text": "С всяка изминала година програмирането се превръща във все по-търсено и атрактивно хоби и все по-обещаваща кариера за хора от всички възрасти. Докато преди години програмистите бяха масово на средна възраст, то днес се наблюдава нова тенденция и рязко смъкване на възрастовите граници за програмисти. Още от ранна детска възраст младежите днес имат постоянен и неограничен достъп до технологични устройства, което развива един естествен синхрон между технологията и нас. Имайки повече достъп до тези устройства, платформи и приложения е натурално и знанията ни за това как се създават тези иновации да растат.Защо да изберем програмирането като хоби или кариера?Ако сте част от ИТ индустрията, занимавате се с програмиране или познавате програмисти, то вероятно сте забелязали, че тези загадъчни и високоинтелигентни хора често имат по-алтернативен поглед над Света, особено когато става въпрос за решаване на проблеми. Ако комуникирате с програмисти с богат практически опит е вероятно да ви направи впечатление, че те са изключително аналитични, креативни, и логични спрямо дадена задача.Те търсят непрестанно развитие, обичат предизвикателствата и в никакъв случай не намират работата си за скучна и отегчаваща. Рядко ще чуете отдаден на работата си програмист да посреща понеделниците с неприязън и да брои дните до петък. За тези хора работата е страст, хоби, и истинско удоволствие.Ако това звучи като профил, който и вие искате да придобиете, може би програмирането е правилният път за вас. Но този богат и разнообразен свят предлага далеч повече възможности на софтуер ентусиастите от тези, споменати горе.Търсенето на програмисти нараства с всяка следваща година. Гладът за програмисти е виден не само в България, но и в останалите страни, които приветстват развитието на технологиите. Често срещано явление е и за чужди фирми да търсят български програмисти заради техните опит и знания. Инженерните кадри са високоценени, добре платени, и основна част от еволюцията на възможностите свързани с технологиите.Програмирането като кариера осигурява по-висок стандарт на живот. Една от главните причини голяма част от младото поколение да се обърне към програмирането като професия е и финансовото възнаграждение, което е в пъти по-високо, в сравнение с други професии в България. Дори за начинаещ софтуер девелопър без богат опит, началните заплати са атрактивни, предлагащи сигурен и самостоятелен начин на живот.Софтуер девелопърите са свободни да „кодят“ от всяка точка на света. Свободата, която професията предлага е ценна за мнозина, които обичат сами да определят работното си време или да пътуват често. Ако сте програмист намиращ се в България, можете спокойно да сте част от екипа на ИТ компания в Германия или САЩ, стига да имате интернет и да можете да съобразите работата си с часовите разлики.Програмистите имат множество възможности за развитие. Ако се намирате в началото на вашата кариера като програмист, то вероятно сте започнали с един, избран от вас, език за програмиране като Java, PHP, Python, C#, или друг. Изучаването на този език не означава, че вие сте завършен програмист, а напротив, отваря вратички към останалите езици за програмиране, които могат допълнително да допринесат за вашето усъвършенстване като ценни за пазара експерти.Не на последно място, работата в ИТ сферата е вълнуваща и стимулираща, особено когато вашият труд ще служи за общото развитие на технологиите и тяхната мощност. Но какви са първите стъпки по пътя към програмирането?Защо да потърсим професионален курс по програмиране?В днешно време информацията е изключително достъпна и канали като YouTube са сигурен помощник при набавянето на многообразни знания. Въпреки това, програмирането е високотехнично, конкретно, и изискващо детайлни и внимателно построени знания за да бъде практически издържано и успешно. Съветът към младите програмисти е да се обърнат към доказан , подходящи за начинаещи или напреднали.Някои от програмните езици са по-лесни за изучаване в сравнение с други, но дори и „лесните“ изискват време и отдаденост за научаване. Предимствата на изучаване на език за програмиране чрез курс вместо самостоятелно са много на брой.На първо място, опитният партньор, който ще изберете, ще има налични бази данни, които ще ви помогнат по-бързо да получите достъп до нужната информация. Курсът по Java или Python, например, ще предаде нужните познания и тънкости при работа с езика, улеснявайки процесът за вас като програмисти. Разбира се, не е изключено това да се случи и в самостоятелна и отделна форма, в която вие сами да откриете тези знания, но времето и енергията които това би отнело понякога може да се окаже повече от допустимото за вас.Специализиран курс по програмиране може не само да разгърне потенциала на даден език като мине през неговите основи и детайли, но също така може да ви насочи към бъдещо развитие като даде ценни предложения за успешни компании, проекти, или друга важна информация. Допълнително, както при изучаването на специалност в университет, създадените контакти по време на вашият курс е възможно да са ви от полза от гледна точка на обмен на информация и опитност в бъдеще. За черешка, ще имате възможност и да приложите вашите знания на практика чрез задачи или проекти, по които ще работите. Незаменима част от изучаването на програмен език в професионален компютърен център е и богатството на обратната връзка, която вашите лектори ще могат да предложат.Струва си да споменем, че вероятността да останете мотивирани за изучаването на избрания от вас език по време на специализиран курс е по-голяма тъй като ще виждате развитието на вашите колеги, академичните часове ще са внимателно подбрани, структурирани с цел по-лесно преминаване от едно ниво към друго.Ако имате интерес към програмирането и мислите, че това е перфектната професия за вас, потърсете професионален партньор, който да предложи знанията и опитността, които ще ви помогнат да реализирате вашия пълен потенциал!", "date": "2019.02.19", "title": "5 причини да се запишете на курс по програмиране"}
{"url": "https://offnews.bg/politika/106-sluzhiteli-shte-ima-v-novata-megaagentcia-za-meditcinski-nadzor-697962.html", "text": "Новата мегаагенция за медицински надзор ще има четири дирекции, в които ще работят 106 служители. Това става ясно от проекта за постановление на Министерския съвет за приемане на устройствен правилник на агенцията. Мегаагенцията ще обединява дейностите на Агенцията по трансплантация и Медицинския одит. Предвижда се в новата агенция да има 106 служители. Броят отговаря на досегашния брой на служителите в двете агенции - Изпълнителна агенция „Медицински одит“ (78 щатни бройки) и Изпълнителна агенция по трансплантациите (28 щатни бройки).Мегаагенцията ще има една дирекция в общата администрация и три в специализираната. Новата Агенция ще продължи да осъществява досегашните функции на преобразуваните агенции, както и  възложените от закона нови функции в рамките на съществуващата щатната численост, с което се цели да се оптимизира щатната численост на второстепенните разпоредители с бюджет към министъра на здравеопазването, обясняват от здравното министерство.Функциите, възложени със Закона за лечебните заведения на Изпълнителна агенция „Медицински надзор“, свързани с регистрацията на лечебните заведения за извънболнична помощ и хосписите (осъществявана до момента от регионалните здравни инспекции), както и администрирането на режима по издаване на разрешения за осъществяване на лечебна дейност за лечебните заведения за болнична помощ, центровете за психично здраве,центровете за кожно-венерически заболявания, комплексните онкологични центрове, домовете за медико-социални грижи, диализните центрове и тъканните банки до момента на изпращането на заявлението на министъра на здравеопазването ще бъдат предмет на дейността на специализираната дирекция „Администриране на режимите по регистрация и издаване на разрешения за лечебна дейност“. Тази дирекция ще извършва и оценка по заявления за създаване на нови лечебни заведения за болнична помощ и нови медицински дейности, се посочва в проекта.Функциите на Агенцията, свързани с координирането и контролирането на дейностите в областта на трансплантацията и асистираната репродукция, извършвани от лечебните заведения са възложени на специализираната дирекция „Управление и координация на трансплантацията и асистираната репродукция“.Основните контролни функции, осъществявани от Агенцията ще се осъществява от специализираната дирекция „Контрол на медицинските дейности и оценка на качеството“. Тази дирекция се предвижда да осъществява и оценка на ефективността и резултатите на контролната дейност, да извършва анализи и предлага на изпълнителния директор мерки за подобряване на качеството на контролната дейност.Срокът за обществено обсъждане е 30 дни. ", "date": "2019.02.19", "title": "106 служители ще има в новата мегаагенция за медицински надзор"}
{"url": "https://offnews.bg/112/uchenitci-se-sbiha-v-pernik-18-godishen-v-bezsaznanie-697966.html", "text": "18-годишен ученик е със счупен нос и в безсъзнание след сбиване в училище в Перник.Полицията изяснява причините за инцидента, при който две момчета - на 16 и 18 години, са се сбили. Те са прегледани от лекар, съобщи БНР.16-годишното момче е задържано за 24 часа с полицейска мярка.По случая е образувано е досъдебно производство.", "date": "2019.02.19", "title": "Ученици се сбиха в Перник, 18-годишен в безсъзнание"}
{"url": "https://offnews.bg/sviat/sasht-iskat-da-sazdadat-kvazidarzhava-v-siria-obiavi-sergej-lavrov-697973.html", "text": " Съединените щати искат по източния бряг на река Ефрат в Сирия да бъде създадена псевдодържава и да бъде разцепена арабската страна. Това заяви руският външен министър Сергей Лавров, предаде ТАСС, цитирана от БТА.По думите му ситуацията в североизточната част на Сирия е създадена заради \"незаконното пребиваване там на САЩ\", които под предлог борба с тероризма са взели за съюзници \"основните кюрдски структури\", но всъщност покрай \"някакви бойни действия\" срещу \"Ислямска държава\" водят до \"образуването на квазидържава на източния бряг на Ефрат\".Лавров обвини Вашингтон, че сега открито заявяват, че \"даже и да се изтеглят от Сирия, ще поддържат кюрдите, но само докато кюрдите не започнат да сътрудничат със сирийското правителство и Русия\".\"Тяхната цел е да разцепят Сирия\", заключи руският външен министър.Вашингтон активно влага средства в \"квазидържавата\" и принуждава съюзниците си да плащат за възстановяването на тази част на Сирия, но им забранява да финансират възстановяването на останалата част на Сирия под контрола на правителството, подчерта той.Лавров обяви и за нелегитимни планове на САЩ сами да решават кой да контролира т.нар. буферна зона в Сирия. \"Не мисля, че САЩ имат перспектива, когато заявяват, че сами ще решават кой да гарантира сигурността в така наречената буферна зона. [. . .] \"Искрено съветвам всички онези, които САЩ ще поискат да пуснат там, три пъти да помислят, преди да се решат на това поредно противоправно действие\", каза външният министър на Русия.", "date": "2019.02.19", "title": "САЩ искат да създадат 'квазидържава' в Сирия, обяви Сергей Лавров"}
{"url": "https://offnews.bg/tehnologii/speedy-ofitcialno-integrira-smart-kontrol-na-pratkite-697975.html", "text": "Speedy официално представи на клиентите си възможността за „Smart контрол“ на пратките. “Smart контрол” е безплатната функция за интелигентен контрол на пратките. Чрез нея клиентите на  ще могат да управляват в реално време мястото и времето на доставка. Това ще става чрез линк, изпратен до тях чрез кратко текстово съобщение на мобилния им номер или чрез Viber. През този линк клиентите ще могат да потвърдят, откажат, пренасочат или пренасрочат получаването на пратката си.Smart контрол се отваря директно в браузъра на телефона, таблета или компютъра на клиента с обикновено кликване върху него. Има възможност и за копиране на линка и поставянето му в интернет браузър. Функцията дава възможност да се види къде е пратката и какъв е статусът й. Опциите са да потвърди получаването на доставката, да отложи, да пренасочи или да избере друга удобна дата.При пренасочване клиентът има възможност да избере да получи пратката си не на адреса, който първоначално е посочил, а до един от петте най-близки офиса на Speedy или до автомат за пратки. Тази опция е напълно безплатна в рамките на населеното място. В зависимост от часа на пренасочване, пратката може да бъде доставена в същия работен ден или на следващия.Другата нова безплатна опция на Smart контрол е отлагането на доставката за следващ ден според плановете и графика на клиента. При желание той може и да откаже получаването.С използването на Smart контрол клиентът получава възможност да види текущото местоположение на своята пратка, а съвсем скоро и да проследява в реално време докъде е стигнал неговият обслужващ куриер.Технологичното нововъведение предоставя бърз и удобен достъп до – приложението на Speedy за пълно клиентско обслужване.", "date": "2019.02.19", "title": "Speedy официално интегрира Smart контрол на пратките"}
{"url": "https://offnews.bg/sviat/ukrajna-zapochva-masova-vaksinatcia-sreshtu-morbili-697976.html", "text": "Украйна започва масово ваксиниране срещу морбили, съобщи bTV.Броят на болните в Украйна е огромен. За последните две години болните са почти 72 хиляди. Само през януари тази година са заболели нови 15 хиляди деца.Затова здравните власти започват масови имунизации.Един от най-засегнатите региони е около град Лвов. В 50 училища вече има график за поставянето на ваксините.Родителите са информирани и могат да присъстват на имунизациите или да дадат писмено съгласие.", "date": "2019.02.19", "title": "Украйна започва масова ваксинация срещу морбили"}
{"url": "https://offnews.bg/futbol/levski-i-mitrev-se-razdeliha-polachek-i-nashimento-sashto-sa-pred-nap-697967.html", "text": "Изпълнителният директор на Левски Павел Колев сподели, че \"сините\" са се разделили с вратаря Божидар Митрев. Клубът ще бъде напуснат и от Филипе Нашименто, който ще играе под наем в Румъния, като засега името на отбора се пази в тайна.Другият ненужен страж Мартин Полачек също ще напусне Левски, като се очаква това да се случи до седмица.“Очаквам днес за Нашименто да приключим разговорите с един румънски клуб, където ще играе под наем. С Божидар Митрев си стиснахме ръцете и се разделихме по взаимно съгласие.Предвид договора, който Бокжата имаше, разговорите бяха напълно коректни. Не е имало извиване на ръце. Трябва да му благодаря, че беше коректен към Левски.Истината е, че Митрев направи жест към Левски. От Полачек също имаше коректно отношение. С него всичко ще приключи до седмица. И с него нещата отиват към положителен край”, коментира Павел Колев.", "date": "2019.02.19", "title": "Левски и Митрев се разделиха, Полачек и Нашименто също са пред напускане"}
{"url": "https://offnews.bg/sviat/polsha-poiska-izvinenie-ot-izrael-i-zaplashi-sas-zamraziavane-na-otnos-697971.html", "text": "Напрежението в отношенията между Полша и Израел се задълбочава.Днес зам. външният министър на Полша поиска извинение от Израел, предаде AFP. От полска страна бе поставен и ултиматум: ако това не се случи, приятелските отношения ще претърпят обрат и ще бъдат замразени.В неделя полският премиер отмени визитата си Светите земи след реплика на израелския си колега Бенямин Нетаняху, че поляци са сътрудничили на нацистите по времето на Холокоста, последвана от твърдение на външния министър Израел Кац, че поляците са закърмени с антисемитизъм и че по време на Втората световна война е имало много поляци, които са сътрудничили на нацистите.Полският зам. външен министър Шимон Шинковски заяви, че израелските власти трябва да \"отхвърлят това изявление... и да се извинят.Полският премиер Матеуш Моравецки се оттегли от планираната среща на Вишеградската четворка в Йерусалим, насрочена за тази седмица, което предизвика осуетяване на цялата среща на лидерите на Чехия, Унгария, Полша и Словакия.За потушаване на напрежението не помогна уточнението на Нетаняху, че не имал предвид нито полската нация, нито всички поляци. Началникът на кабинета на Моравецки обаче заяви, че ако не последва извинение от Израел, \"отношенията наистина ще претърпят обрат към замразяване\". В понеделник пък Моравецки определи коментарите от израелска страна като \"расистки и неприемливи\", добавяйки, че Кац \"се опита да обиди поляците чрез изопачаване на историята\".", "date": "2019.02.19", "title": "Полша поиска извинение от Израел и заплаши със замразяване на отношенията заради репликите за Холокоста"}
{"url": "https://offnews.bg/politika/bsp-niama-da-vliza-v-parlamenta-tragva-sred-naroda-iz-stranata-697965.html", "text": "Българското общество е запазило съпротивителните си сили. В тази битка ПГ на „БСП за България\" беше на мястото си и накара правителството да преобърне позицията си. Това каза заместник-председателят на ПГ на „БСП за България“ Крум Зарков след заседание на ИБ на партията, визирайки позицията на управляващите за промените в изборното законодателство.Урокът, който беше даден на управляващото мнозинство, явно не е научен. Късно снощи, отново панически, хаотично и без подготовка, беше внесен законопроект, който трябва да поправи грешката от миналата седмица. Но една грешка не може да бъде поправена с друга грешка“, каза Зарков. Той добави, че управляващите се опитват да неглижират ролята на държавния глава и аргументите на левицата, които бяха излагани в продължение на 26 часа в Комисията по правни въпроси и пленарната зала за промените в ИК. \"Днес същите тези хора, които агресивно отхвърляха аргументите ни вчера, пламенно ще ги защитават днес. Това въобще не издига ролята на парламента, а напротив - принизява я\", отсече Зарков. Според него е трябвало да се изчака ветото на президента и да бъде подкрепено, или ако няма вето, да бъде променен законът.Коалицията е нестабилна и това е толкова очевидно, че просто не мога да разбера - как с думи някои хора се опитват да променят реалността\", каза Крум Зарков. Той обясни, че това е проличало след коалиционния съвет, когато НФСБ практически е \"разтрогнал\" „Обединени патриоти“, с изявлението, че сами ще се явяват на избори. \"От ГЕРБ се примолиха миналата седмица на ДПС да спасят този парламент и ДПС откликнаха. Дали утре и вдругиден ще го направят пак, предстои да видим\", обясни още народният представител.Спасението на парламентаризма минава през разпускане на Народното събрание\"БСП и депутатите й няма да влизат в този парламент. Да не ни говорят за парламентаризъм. Що за парламентаризъм е този, при който министър-председателят, а не депутатите, решава как да се държи основната парламентарна група? Що за парламентаризъм е този, при който се правят промени на промените на законите, още преди да са влезли в сила?\", възмути се Крум Зарков. Той добави, че на внесения нов законопроект на ГЕРБ снощи, председателят на НС Цвета Караянчева е подписана на шесто място. \"Първият човек в държавата е подписан шести, след партийния ръководител, след различните фурнаджийски лопати, които променят мнението си от днес до утре. Председателят е шести. Това е мястото, което управляващата коалиция определя на парламентаризма. Между 44-тото НС и парламентаризма не трябва да се слага знак за равенство. Спасението на парламентаризма минава през разпускане на Народното събрание\", каза Крум Зарков. Той добави, че в ИБ на БСП е бил определен график за работата на структурите на левицата и за народните представители от ПГ на \"БСП за България\", които тръгват из страната да решават проблемите на хората. „Че политическа стабилност няма, е ясно, но няма и икономическа стабилност“, подчерта още Зарков и посочи, че бизнесът е мачкан. „Последен пример е хаосът около касовите апарати. Няма социална стабилност. Хора посягат на себе си от отчаяние и се създават предпоставки за сблъсъци между гражданите“, каза Зарков. \"Стига празни приказки за стабилност. Време е за работа. Всеки да се изправи пред отговорностите. Рестартът на политически процес минава през избори и с ново мнозинство, което разбира какво значи и парламентаризмът, и Конституцията на страната\", заключи Крум Зарков.", "date": "2019.02.19", "title": "БСП няма да влиза в парламента, тръгва сред народа из страната"}
{"url": "https://offnews.bg/sviat/poddrazhnitci-na-maduro-tvardiat-che-vav-venetcuela-ima-toaletna-hart-697941.html", "text": "Правителството на Тръмп ограби от Венецуела най-малко 30 млрд. долара - чрез петролни рафинерии, по банкови сметки на Централната банка на Венецуела и петролната компания PDVSA, при сделки с дългови облигации.Това заяви посланикът на Венецуела у нас Ориета Капони на обществено-медийна дискусия на тема \"Венецуела и светът\", провела се днес в БТА. Конференцията бе организирана от Съюза на българските журналисти, Сдружението на испаноговорящите журналисти в България, Българското дипломатическо дружество и Асоциацията за приятелство \"България-Венецуела\".\"Към доктрината на Тръмп се присъединяват и други европейски страни: английската държавна банка държи незаконно повече от 1,2 млрд. долара в злато - собственост на венецуелския народ, като просто заявява, че няма да върне златото на венецуелския народ, депозирано в трезорите ѝ\", допълни Капони. Според нея хуманитарната помощ на западните държави е \"капан\" и \"циничен, варварски акт\" и призова въпросните държави да върнат \"откраднатото от Венецуела\":\"Става дума за трохи в сравнение с ресурсите, които блокираха от нашата страна, сред които мога да изброя над 18 млрд. долара само в САЩ, 1 млрд. и 200 млн. долара в златни резерви в Обединеното кралство, 1 млрд. и 200 млн. евро във финансовата институция Еuroclear в Брюксел.\"В момента лидерът на опозицията Хуан Гуайдо прави опити да внесе храна и лекарства от САЩ, но те са блокирани в складове в Колумбия, тъй като венецуелските военни отказват да ги допуснат в държавата.Капони заяви още, че правителството на Мадуро работи с ООН и страни като Китай, Русия, Индия и Куба за възстановяване от кризата и че вчера е било съобщено за вноса на 300 000 тона храни от Русия. Според нея кризата във Венецуела е резултат от нежеланието на Америка да позволи подобни държави да имат силно присъствие в Латинска Америка. \"Истинската същност на случващото се е проект за превръщането на Венецуела в колония, управлявана от местни работници. Това е опит да се възстанови Латинска Америка като заден двор на империята\", допълни Капони.Тя показа снимки и видеа от Венецуела, представящи \"актуална информация\" и отрече съществуването на хуманитарна криза в държавата.Според Капони Мадуро е избран от венецуелския народ \"в свободни, демократични, универсални, прозрачни избори\".\"Процесът бе наблюдаван от повече от 200 международни експерти по изборно законодателство, които бяха свидетели на образцовия характер на изборния ден\", заяви Капони. Тя направи паралел между Венецуела и Либия, като заяви, че случващото се наподобява подготовката за намесата на НАТО в северноафриканската държава.\"Либия - страна, богата на нефт и газ, потънала в разруха и хаос, далеч от мечтаната демокрация и свобода, които служиха за оправдание за това чуждестранно военно нахлуване. Дали една политическа и икономическа криза са достатъчно основание и право за инвазия?\", попита Капони.Тя още допълни, че икономическата криза в боливарската република е резултат на санкции от страна на САЩ и оглавената от тях международна финансова война срещу Венецуела.\"Повече от 4-5 години една изкуствено създадена уеб страница в САЩ непрекъснато дава фалшив курс на долара, който не отговаря на нито една икономическа реалност, а просто е вид оръжие.\" - твърди посланикът.Тя заяви, че във Венецуела са успели да спрат инфлацията последните седмици и че страната е създала своя собствена крипто монета - петро, защото \"това е начинът да избегнем робството на световната финансова система\".В дискусията се включи и журналистката Къдринка Къдринова, зам.-председател на Съюза на българските журналисти и коментатор в платформата \"Барикада\". Тя подчерта, че изказаното от нея мнение е лична гледна точка и не представлява организациите, които оглавява или в които участва.Къдринова представи кадри от престоите си в латиноамериканската държава, с които целеше да покаже \"лицата на Венецуела\". Заяви, че изборите за президент, които спечели Николас Мадуро през 2018 г., са проведени \"без инциденти и спокойно\". Върховният представител на Европейския съюз по въпросите на външните работи и политиката на сигурност Федерика Могерини персонално е извикана за наблюдател, заяви Къдринова, но е избрала да не присъства.Кадрите на Къдринова показват моменти от ежедневния живот на венецуелците - как те пазаруват, например.\"Да, няма цени - защото цените очевидно се променят и устно се казва каква е цената. Има търговия оживена и не е така, както всички казват, че всичко е празно - не е така\", заяви Къдринова.Като доказателство, че всичко е наред, тя показа снимка на голям куп тоалетна хартия, като отрече да има някакъв недостиг на стоката.Цената на 2 пакета тоалетна хартия е колкото 2 бутилки минерална вода, допълни тя.", "date": "2019.02.19", "title": "Поддръжници на Мадуро твърдят, че във Венецуела има тоалетна хартия и свободни избори"}
{"url": "https://offnews.bg/obshtestvo/arestuvaha-sluzhitelka-v-bankov-klon-za-krazhba-na-pari-ot-smetki-na-k-697980.html", "text": "29-годишна служителка в банков клон в Нова Загора е арестувана по обвинение в злоупотреби с огромни суми.Работата по случая е започнала в края на миналата седмица след получени сигнали от клиенти на банката.У 29-годишната жена - в клона и в имотите, обитавани от нея, са намерени пари, вещи и предмети, които имат отношение към извършеното престъпление, съобщават от пресцентъра на МВР.Пръв липсата на около 20 000 евро от банковата си сметка забелязва синът на местен бизнесмен. Пари липсвали и от сметката на студент, който искал да изтегли средства, за да плати семестъра си. Родителите му подали сигнал в полицията. Около 180 000 лева липсват от сметките и на още един потърпевш, съобщава bTV.Последвал вътрешен одит на банката и е установено, че има неправомерни трансакции за около 400 000 лева.За случая е уведомена Окръжната прокуратура-Сливен. Образувано е досъдебно производство. С прокурорско разпореждане на задържаната е повдигнато обвинение и наложена мярка „задържане под стража“ за срок до 72 часа, предстои да бъде внесено искане за постоянна мярка за задържане.", "date": "2019.02.19", "title": "Арестуваха служителка в банков клон за кражба на пари от сметки на клиенти"}
{"url": "https://offnews.bg/bojni/dvoen-balgarski-triumf-na-boksovia-turnir-strandzha-697977.html", "text": "Петкратният европейски шампион и носител на купа Странджа за 2017 година - Даниел Асенов спечели финала в категория до 52 килограма в 70-ото юбилейно издание на най-стария международен боксов турнир в Европа.Тайсъна срази с 4-1 съдийски гласа пред пълните трибуни на столичната зала \"София\" представителя на Узбекистан Худойназар Файзов - 30-27, 30-27, 29-28, 29-28, 28-29.Освен него, по-рано днес световната и двукратна европейска шампионка Станимира Петрова спечели финала в категория до 57 килограма при жените.Българката надделя в последната битка срещу румънката Лакрамиоара Перижок с единодушно съдийско решение - 5-0 гласа (30-27, 29-28, 29-28, 29-28, 29-28).", "date": "2019.02.19", "title": "Двоен български триумф на боксовия турнир Странджа"}
{"url": "https://offnews.bg/politika/radev-pred-pametnika-na-levski-pravoto-ni-na-svoboden-izbor-dnes-e-ob-697979.html", "text": "В бляновете си великият Васил Левски вижда хората да избират свободно своите управници и всичко „зависи от вишегласието“. Днес и това право е обект на посегателства, заяви държавният глава Румен Радев на възпоменателната церемония в София по случай 146 години от гибелта на Апостола на свободата.„На тази дата се явяваме на символичен рапорт пред паметника на Апостола. За да му кажем какво става с неговата и нашата България“, подчерта президентът и припомни идеите на Левски за чистата и святата република, за братството без оглед на вяра и народност. „Още ли народната работа стои над всичко или вече й казваме просто политика?“, попита в словото си Румен Радев.Държавният глава посочи, че от Дякона са останали малко записани думи, но те са достатъчни, за да разберем, че мечтите на Левски за свободна България не са напълно осъществени днес.Президентът посочи, че Левски ни е показал, че робът може да е свободен, както свободният може да погуби свободата си, защото това е въпрос на избор и борба.„Левски загуби себе си, но спечели за цял народ. Днес най-добрата почит към Апостола не са венците, а съзнанието, че не думи трябват, а дела. Че съдбата ни не е в ръцете на неколцина, а в нашите дружни усилия“, подчерта държавният глава Румен Радев.По думите на Румен Радев Васил Левски надживява всички превратности на новата ни история.„Днес портретите му висят в много кабинети като икони в запусната черква“, заяви президентът и допълни, че вярата в родината и волята за истина и справедливост са по-силни от всяко униние и именно благодарение на тях Апостола е събудил народа и го е повел към свободата.", "date": "2019.02.19", "title": "Радев пред паметника на Левски: Правото ни на свободен избор днес е обект на посегателства"}
{"url": "https://offnews.bg/futbol/dva-obrata-i-5-gola-pri-pobedata-na-slavia-nad-cherno-more-697952.html", "text": "Славия показа характер и победи Черно море с 3:2 в среща от 22-ия кръг на Първа лига, която предложи на зрителите два обрата.Двата тима демонстрираха много качествен футбол на стадион \"Славия\", като домакините откриха резултата, благодарение на Цветелин Чунчуков, който се разписа в 9-ата минута. Стефан Ашковски беше изпуснат по десния фланг и отправи силен удар към вратата, но Георги Китанов изби. Кълбото обаче попадна право в Чунчуков, който матира бранителите, които се бяха върнали по местата си, и не сгреши отблизо.В 33-ата минута \"моряците\" изравниха резултата. Аристот Ндонгала бе изведен отляво, след което центрира на далечната греда към Цветомир Панов, който майсторски заби своя първи гол с екипа на Черно море.Само 11 минути по-късно Дани Кики бе автор на първия обрат. Георги Илиев се възползва от грешка на \"белите\" в средата на терена и бързо напредна към наказателното поле, оставайки очи в очи с вратаря, но реши да комбинира с Кики, който навлизаше към пеналта, и той се разписа на празна врата за 2:1.През втората част столичани вдигнаха темпото и заслужено стигнаха до изравнително попадение, което дойде чак в 81-ата минута. Цветомир Панов направи грешка, сваляйки топката за Ради Кирилов, който си нагласи удобно кълбото и с мощен шут се разписа във вратата на Китанов. В добавеното време на срещата Радослав Кирилов сътвори втория обрат. Той бе оставен непокрит в наказателното поле и след като негов съотборник успя да свали топката към него, се разписа със силен, плътен удар, донасяйки победата за Славия.Така Славия застана на 9-ата позиция в класирането на първенството и се изравни по точки - 28 с осмия Ботев Враца, докато \"моряците\" остават 6-и с 34 пункта.", "date": "2019.02.19", "title": "Два обрата и 5 гола при победата на Славия над Черно море"}
{"url": "https://offnews.bg/politika/gallup-international-izvadi-danni-spored-koito-za-balgarite-sasht-e-m-697945.html", "text": "56% от българите смятат, че политиката на САЩ дестабилизира света, докато едва 27% имат подобно мнение за Русия. Това твърдят от световната асоциация Gallup International, която няма нищо общо с Gallup и с Gallup Poll.Данните са от ежегодния изследователски проект на асоциацията, наречен „Край на годината“. Въпросът за международната политика на четирите суперсили е зададен в 54 държави сред общо 52 494 души.Данните от България на Gallup International показват сериозно одобрение за международната политика на Европейския съюз. 60% смятат, че тя е стабилизираща, а 16% са на обратната позиция.52% от българите пък не могат да определят каква е ролята на външната политика на Китай и са отговорили с „Не знам“.Във всяка изследвана страна е реализирана представителна извадка от около 1000 мъже и жени, интервюирани по метода „лице в лице“, по телефона или онлайн. Статистическата грешка за проучването е между +/– 3%-5% при доверителен интервал от 95%. Теренната работа е проведена в периода от октомври 2018 г. до януари 2019 г.Почти еднакъв дял – съответно 56% за САЩ и 52% за Русия – от 52 494 интервюирани респонденти по целия свят имат негативно мнение по отношение на ролята на двете военни суперсили, като само един от четирима вярва, че външната им политика има стабилизиращo въздействие върху международните отношения.Около 2/3 трети от руснаците са убедени, че външната политика на тяхната държава има стабилизиращ ефект. Процентът сред американските граждани по отношение на външната политика на САЩ обаче е значително по-нисък (37%) - това отразява дълбоките вътрешни разделения в общество им, твърдят от Gallup International.Глобално Европейският съюз се възприема като най-стабилизиращата сила в света и има положителни нетни стойности (разлика между дяловете на положителни и дяловете на отрицателни отговори) във всички изследвани региони, с изключение на Русия и Западна Азия.Външната политика на Китай се възприема отрицателно, но не в такава степен, в каквато тази на САЩ и Русия.", "date": "2019.02.19", "title": "Gallup International извади данни, според които за българите САЩ е много по-дестабилизираща сила от Русия"}
{"url": "https://offnews.bg/112/obshtinski-sluzhiteli-v-burgas-predotvratiha-opit-za-prodazhba-na-14-g-697953.html", "text": "Служители на Община Бургас са предотвратили продажбата на 14-годишно дете зад граница, съобщи dariknews.bg.Случаят е разплетен в териториалната дирекция в комплекс \"Меден рудник\". Там ромско семейство от квартал \"Акациите\" отвело дъщеря си, за да ѝ бъде изваден нов акт за раждане. Обяснили, че оригиналният документ е изгубен.Поведението на фамилията се сторило подозрително на служителите на отдела за административно обслужване. Те използвали момент, когато детето останало само за кратко, за да разговарят с него. И тогава момичето споделило, че ще бъде изведено в чужбина против волята му.Директорът на Центъра за административни услуги \"Възраждане\" Магдалена Манолова директно сигнализирала в районното полицейско управление. В разговора си със служителите на реда обяснила, че е необходимо да се действа бързо.Патрулните коли и разследващи екипи пристигнали за по-малко от 10 минути. През цялото време Манолова е поддържала връзка с тях. И докато докато ромското семейство настоявало администрацията да действа по-бързо, за да получат документа, общинските служители правили всичко възможно, за да забавят процедурата.При последвалата акция са задържани няколко души. По случая е образувано досъдебно производство.", "date": "2019.02.19", "title": "Общински служители в Бургас предотвратиха опит за продажба на 14-годишно момиче в чужбина"}
{"url": "https://offnews.bg/sviat/lavina-zatrupa-skiori-v-shvejtcarskite-alpi-697974.html", "text": "Лавина затрупа скиори в Швейцарските Алпи, съобщи Би Би Си.Според полицията в кантон Вале лавината е паднала на пистата Плейн-морт около 14:15 ч. местно време.Във вторник вечерта четирима души бяха извадени изпод лавината - те са ранени, като един от тях е в сериозно състояние.Издирвателните екипи се опасяват, че има още затрупани под снега.Над 240 спасители, 8 хеликоптера и 12 кучета участват в спасителната операция, която ще продължи и през нощта.", "date": "2019.02.19", "title": "Лавина затрупа скиори в Швейцарските Алпи"}
{"url": "https://offnews.bg/ikonomika/imame-polozhitelna-novina-ot-bdzh-zakachat-remontirani-vagoni-na-vlak-697956.html", "text": "Най-накрая „БДЖ - Пътнически превози” ЕООД се отчете с положителна новина. Компанията обяви, че е започнала поетапно обновяване на вагоните в съставите на пътническите и бързите влакове.Подобренията са в резултат на успешно реализираната ремонтна програма за извършване на капиталови и средни ремонти на вагони, собственост на националния железопътен превозвач.До момента вече напълно са обновени 25 вагона, които са включени към композициите на влаковете по основните направления в страната. Плановете на дружеството са до края на 2019 г. след извършен ремонт да бъдат включвани в експлоатация до 15 вагона на месец.В желанието си максимално бързо ремонтираните вагони да бъдат включени в експлоатация, „БДЖ - Пътнически превози” ЕООД предварително се извинява на своите клиенти, в случай на забелязани пропуски или следи от скорошно извършени ремонти и освежаване.От компанията са категорични, че с ускорената ремонтна програма значително ще се подобрят условията за пътуване във влаковете. Именно в тази посока са насочени усилията на новия мениджърски екип в БДЖ, посочват от държавното дружество.", "date": "2019.02.19", "title": "Имаме положителна новина от БДЖ: Закачат ремонтирани вагони на влаковете"}
{"url": "https://offnews.bg/112/mlada-zhena-zagina-skochi-ot-most-v-sofia-697942.html", "text": "35-годишна жена e загинала в София, след като е скочила от моста на бул. „Витоша“ над бул. „България“, съобщи МВР. Инцидентът е станал тази сутрин в 10 часа, уточнява Фокус. На мястото е направен оглед. По случая се води разследване.Ще бъдат разпитани и очевидци на трагедията.Очаквайте подробности", "date": "2019.02.19", "title": "Млада жена загина, скочи от мост в София"}
{"url": "https://offnews.bg/futbol/tcska-se-dobra-do-pobedata-sreshtu-botev-vratca-697978.html", "text": "ЦСКА стигна до трудна победа над Ботев Враца с 2:1 в двубой от 22-ия кръг на Първа лига. Попаденията за домакините реализираха Едвин Джеси и Али Соу, които и в двата случая се възползваха от хитри подавания на Тиаго Родригес.За гостите по изключителен начин се разписа Емил Стоев. Врачани могат да бъдат недоволни от съдията Станислав Ставров, който не им даде дузпа в 11-ата минута. Антон Огнянов прати топката на дясното крило, където Емил Стоев опита остро центриране, а Ангел Лясков с ръце спря летящата към вратата топка.С успеха \"червените\" се доближиха на 5 точки от лидера Лудогорец, който по-рано през деня не успя да победи Ботев Пловдив, завършвайки при равенство 1:1 у дома.ЦСКА записа първа победа под ръководството на новия треньор Любослав Пенев, заради когото обаче, по-рано днес \"армейците\" отнесоха глоба от 9000 лева. Причината - думите по адрес на футболния ни съюз от страна на Ел Голеадор.\"\".", "date": "2019.02.19", "title": "ЦСКА се добра до победата срещу Ботев Враца"}
{"url": "https://offnews.bg/sviat/barni-sandars-se-kandidatira-za-prezident-na-sasht-697949.html", "text": "Бърни Сандърс ще се кандидатира за президент на САЩ през 2020 г.77-годишният сенатор от Върмонт обяви решението си пред местно радио и обясни: \"Исках хората от щата Върмонт да разберат първи това\".Сандърс ще се бори за втори път за Белия дом след силното си представяне на вътрешните избори в Демократическата партия през 2016 г., когато изгуби битката с Хилари Клинтън и ѝ даде подкрепата си, припомня AFP.\"Започнахме политическата революция в кампанията от 2016 г. и сега е време да я продължим\", казва той.Явен критик на президента Доналд Тръмп, Сандърс го нарича \"патологичен лъжец\" и \"расист\".Преди да се присъедини към Демократическата парти (2015 г.), той е най-дълго служилият като независим конгресмен в историята на Конгреса на САЩ. Избран е за първи път през 1990 г. и служи като сенатор от Върмонт до 2007 г. След годините в Камарата на представителите на САЩ е избран за член на Сената през 2012 г. - преизбран.Бил е кмет на най-големия град в щата - Бърлингтън (1981-1989 г.).Роден е и е израснал в Бруклин, Ню Йорк. Завършва висшето си образование в Чикагския университет (1964 г.)Политическите му възгледи са сходни с тези на европейските социалдемократи. Той критикува остро американската външна политика и неравенството на доходите в САЩ. Защитава въвеждането на платено от правителството здравеопазване, на минимална надница от 15 долара, валидна за цялата страна, на безплатно колежанско образование, на отпуск по майчинство. Иска реформа във финансирането на политическите кампании в САЩ. Застъпва се за личната неприкосновеност и е срещу политиката на масово наблюдение.Ако Сандърс си осигури номинацията на Демократическата партия, ще стане най-възрастният кандидат за президент в американската история.", "date": "2019.02.19", "title": "Бърни Сандърс се кандидатира за президент на САЩ"}
{"url": "https://offnews.bg/temida/vtori-sad-ostavi-baneva-v-kiliata-697943.html", "text": "Евгения Банева остава в ареста, реши Апелативният спецсъд, като потвърди решението на първата инстанция. Тя е обвинена за участие в присвояване, пране на пари и данъчни престъпления, заедно със съпруга си Николай Банев. Магистратите отсъдиха, че Банева може да извърши друго престъпление, ако излезе на свобода, и я оставиха зад решетките.Банева поиска по-лека мярка, за да се грижи за трите си малолетни деца. Преди началото на съдебното заседание на 13 февруари, когато СНС я остави в килията Банева потвърди, че обмисля участие в предстоящите евроизбори. Може тук да се получи интересно – да си водя кампанията от килията, за да може да види обществеността в какви условия пребивават арестантите, които са презумирани като невинни до доказване на противното, заяви тогава Банева. ", "date": "2019.02.19", "title": "Втори съд остави Банева в килията"}
{"url": "https://offnews.bg/futbol/kakvi-bakii-ostavi-spas-rusev-v-levski-697972.html", "text": "Батакът, който Спас Русев оставя в \"Левски\", е по-голям и от най-смелите предвиждания. Дълговете на \"Левски\" са 32 милиона лева. Най-големите задължения са към НАП - 6 милиона главници и близо 2 милиона лихви. През ерата \"Спас Русев\" синият клуб не е плащал нито лев на държавата - нито за ДДС, нито за осигуровки.Ножът е опрял до кокала - само за седмица трябва да се намери огромна сума пари, за да се подсигури лиценза. Това не би могло да стане, ако не бъдат оправени поне някаква част от задълженията към НАП.Отделно от това клубът продължава да трупа дългове със скорост 2 милиона лева на месец. По-голямата част от сумата е за космическите заплати на набедените чуждестранни звезди на \"Левски\". Макар че някои от тях са играли по няколко мача, а дори има такъв, който не е изиграл нито една минута, заплатите им надвишават в пъти заплатите на българските футболисти. Все още не е ясно дали \"звездите\" наистина получават тези пари или голяма част от тях отива при техни \"патрони\", уредили им ролята на статисти в отбора.За да не бъдат запорирани сметките му, до седмица \"Левски\" трябва да плати и 2 значителни вноски по трансферите на двама от чужденците.Тези дни е получено последно напомнящо писмо, че трябва да е платят и близо 3 милиона лева на БТК, които телекомът е дал \"на заем\" на \"Левски\" по времето на Спас Русев.Този заем е отделно от близо 15-те милиона, които телекомът е изсипал в клуба под формата на реклама. Всички тези рекламни милиони вече са изхарчени.Не парите, а калпавата организация е най-лошото наследство, което оставя Спас Русев. Публиката на \"Левски\" се охранява от... самата публика на \"Левски\". Хора от агитката, без да е съвсем ясно кои, късат билетчетата за сектор \"Б\". Дали наистина късат билетчета, дали пускат феновете без пари или им прибират на ръка стойността на билета, не се знае, само се предполага.По-лошото е, че досега (а и към този момент) не е имало система, която да проверява кой какво вкарва на стадиона. От личните естетически разбирания за хореография на тарторите на агитката е зависело (а и все още зависи) дали ще вкарат само димки, бомбички или цяло черешово топче.Тарторите на агитката са имали достъп и до видеозаписите от трибуните. Те не само са можели да ги гледат и евентуално да изнудват нарушителите, можели са и да трият записите с цел да заличат кой какво прави.Голямо източване е падало и през мърчъндайзинга на клуба. Търговската марка за производство на фланелки и сувенири е собственост на фен-клуба. Фен-клубът обаче леко се е самозабравил и е отчитал на отбора едва 2000 лева месечно приход от фланелки и сувенири.Още не може да се каже какви суми клубът превежда към невероятни организции, организацийки и подорганизациийки. Някои от тях са на ветерани и хора със заслуги към \"Левски\", други са на напълно неизвестни за футбола лица.Тепърва трябва да се довършва и недостроената трибуна на стадиона. Все пак там има и една добра новина - заможни и верни фенове на сините са събрали пари, за да направят музей на славата на \"Левски\", в който да се разположат трофеите и спомените на най-обичания български отбор.", "date": "2019.02.19", "title": "Какви бакии остави Спас Русев в Левски"}
{"url": "https://offnews.bg/politika/market-links-sotciologicheskata-prognoza-na-evroparlamenta-zloupotreb-697940.html", "text": "Бихме искали да изразим несъгласието си с подхода на колегите при представяне на партийната подкрепа за избори за Европейски парламент и конкретно осредняването на резултатите, получени от проучвания на две независими изследователски агенции.Това коментира управителят на \"Маркет линкс\" Добромир Живков във връзка с на Европейския парламент за това как ще изглежда следващата пленарна зала - на базата на данни от национални проучвания на обществено мнение, събрани преди февруари 2019 г.Данните се базират на анкети, проведени от агенции за проучвания на общественото мнение в държавите членки и обобщени от компанията \"Kantar public\" от името на Европейския парламент. За България данните са взети от проучвания на \"Маркет линкс\" и \"Афис\". Данните на двете агенции са осреднени и така се получава следната прогноза: ГЕРБ - 34.8%, а БСП - 33.1%, ДПС - 10.4% ,\"Обединени патриоти\" - 8%, \"Демократична България\" - 3.8%, Реформаторски блок - 2.3%, \"Воля\" - 1.7%.Смятаме, че това влиза в противоречие с добрите професионални практики най-малко поради спецификите на структурата на извадката, подбора на респонденти и инструментариума на всяко теренно проучване, коментира Добромир Живков.Пренебрегването на тези методологически принципи води до голям риск от представянето на неточна картина на нагласите на българското общество, предупреждават от \"Маркет линкс\".", "date": "2019.02.19", "title": "Маркет линкс: Социологическата прогноза на Европарламента злоупотребява с нашите данни"}
{"url": "https://offnews.bg/ikonomika/demokratichna-balgaria-poiska-promeni-v-nova-naredba-za-e-targoviata-697948.html", "text": "Разпоредбите на новата Наредба Н-18 поставят в неблагоприятно положение българските дружества, осъществяващи електронна търговия, в сравнение както с традиционните търговци, така и с международните електронни магазини. Това се казва в позиция на обединението Демократична България.Според ДСБ, Зелените и Да, България наредба Н-18 в частта, свързана с функционирането на електронните магазини поставя българските компании в по-неблагоприятно положение в сравнение с традиционните физически магазини и с международните компании, до които българските потребители имат достъп.Изискването всеки електронен магазин да бъде записан в специален регистър е странно и несъобразено с пазара. Нито една друга държава членка на ЕС не поддържа подобен регистър, посочват от Демократична България.Според извънпарламентарното обединение друго изискване, което не кореспондира с пазарната логика, е всяка продажба през виртуален POS (Point of sale) да се отчита и на фискално устройство. Това на практика означава във всеки електронен магазин да има по един служител, който при постъпила продажба да я въвежда ръчно в касов апарат. Алтернативата е да има касов апарат интегриран със сървъра, но много малко такива интеграции са реализирани към момента и това би бил допълнителен разход за бизнеса.Най-същественият проблем е тълкуванието от страна на НАП на текст от наредбата, според който всеки електронен магазин се приравнява към СУПТО (Софтуер за управление на продажбите в търговски обект), твърдят от обединението.Това щяло да затрудни сериозно използването на онлайн магазини на базата на платформи с отворен код, каквито са много от световно популярните системи за онлайн търговия.От друга страна, всички компании, които са инвестирали десетки хиляди за разработка на собствени системи, ще трябва да инвестират още хиляди за промени на вече работещ софтуер, заявяват от Демократична България.Според тях изискването софтуерите за електронна търговия да са одобрени от НАП ще донесе допълнителни затруднения и неизвестни, тъй като повечето са с отворен код и няма как търговците да посочат разработчик на платформата, който да застане и гарантира за изработката си. Търговецът ще е принуден или да намери разработчик, който да се обяви като такъв пред НАП, или да направи нов магазин при разработчик, който вече е деклариран като такъв пред НАП.Вместо да се постигне търсеният ефект на отчетност, почти всички онлайн търговци ще преминат на плащания само с „пощенски паричен превод“ и ще премахнат възможността за проследяване на поръчката от страна на клиента, за да избегнат дефиницията СУПТО.Демократична България предлага картовите плащания да не изискват фискален бон, а НАП да разграничи плащанията с карта на:CP- Card Present (плащане през физически POS терминал, например в магазин или ресторант)CNP – Card Not Present (Случаите, когато картата не присъства физически в момента на самото плащане, например виртуален POS на електронен магазин)Предлагат също за CP да останат текущите разпоредби на Наредба Н-18 – да са приравнени към плащане в брой, да се изисква издаване на фискален бон и СУПТО.За CNP предлагаме да се приравнят към плащанията по банков път, а търговците да регистрират оператора на виртуалния си POS и НАП да получи достъп до извлеченията по сметката, предоставяни от банка или лицензирани финансови институции за електронни пари, посочват от Демократична България.С тези аргументи от обединението настояват предложенията относно електронната търговия да бъдат премахнати от Наредба Н-18, тъй като ще поставят в неблагоприятно положение българските дружества, осъществяващи електронна търговия в сравнение както с традиционните търговци, така и с международните електронни магазини.", "date": "2019.02.19", "title": "Демократична България поиска промени в нова наредба за е-търговията"}
{"url": "https://offnews.bg/zimni/katia-dafovska-zavarshi-na-6-o-miasto-v-sastezanie-na-legendite-v-biat-697944.html", "text": "Oлимпийската ни шампионка от Нагано 1998 Екатерина Дафовска завърши на шесто място в състезанието на легендите в биатлона, което се проведе на олимпийския център \"Раубичи\" край Минск.43-годишната българка завъртя две наказателни обиколки и остана на 1:09:4 минута от победителката Надежда Скардино от Беларус.Дафовска участва и в смесената щафета в тандем с руснака Владимир Драчов. Двамата заеха 7-о място, а победител стана двойката Скардино-Сергей Новиков.Втори се наредиха съпрузите Дария Домрачова и Оле Ейнар Бьорндален, които прекратиха активните си кариери миналата година.", "date": "2019.02.19", "title": "Kатя Дафовска завърши на 6-о място в състезание на легендите в биатлона"}
{"url": "https://offnews.bg/kultura/teoriata-na-boulbi-i-tehnikata-na-chehov-v-novite-izdania-na-izdatelst-697951.html", "text": "На теорията на привързаността и на актьорската техника са посветени новите заглавия на издателство \"Изток-Запад\".„Стабилна основа“, Джон БоулбиИдеите на Боулби са били новаторски и доста оспорвани през миналия век. Днес обаче теорията за привързаността и нейните приложения в практиката са основополагащи в работата на психолозите, психиатрите и социалните работници, ангажирани както с проблемите на детското развитие и психично здраве, така и с отговорното родителство. Книгата ще бъде полезна за всички, които осъзнават, че емоционалната привързаност е онази стабилна основа, върху която градим своето щастие.Джон Боулби (1907–1990) е английски психиатър и психоаналитик, основател на ново направление в психологията на развитието, известно като теория за привързаността. Той пръв описва поведението и състоянието на малки деца, разделени или изоставени от родителите и отглеждани в социални институции, които в много отношения изостават от връстниците си. Според него топлата емоционална връзка с майката (или друг възрастен) е от изключително значение за нормалното развитие на детето.Тя е онази стабилна основа, която му позволява да израства, като изследва света около себе си и изгражда пълноценни отношения с другите хора. Боулби обръща особено внимание на тъгата, тревожността и емоционалното отчуждаване, с които децата реагират при раздяла или отхвърляне. В психиатричната си практика той открива, че подобни травми от детството са в основата на много от психичните разстройства и социалните проблеми на пациентите му, в това число и на неуспехите им като родители.„За техниката на актьорската игра“, Михаил ЧеховПрез четирите десетилетия след първото ѝ издание „За техниката на актьора“ на Михаил Чехов се е превърнала в стандартен учебник за изследователите на театъра. „За техниката на актьора“ обаче е съкратен, силно променен вариант на оригиналния ръкопис на великия актьор.„За техниката на актьорската игра“ е първата и единствена книга, която включва пълния текст на този блестящ ръкопис. Изследователите и учителите, които преподават техниката на Чехов, приветстват „За техниката на актьорската игра“ като най-ясното и най-точното представяне на принципите, на които той учи Юл Бринър, Грегъри Пек, Мерилин Монро, Антъни Куин, Беатрис Стрейт, Мала Пауърс и много други.Това ново и окончателно издание на майсторския труд на Чехов изяснява принципите, очертани в „За техниката на актьора“, за ключовата роля на въображението в разбирането на себе си и на ролите, които актьорите играят. „За техниката на актьорската игра“ освен това разширява публикувания по-рано труд на Чехов с:• трийсет допълнителни упражнения; • глава, посветена на играта на актьора пред камера; • по-пълни обяснения на Психологическия жест, вътрешното и външното темпо и други ключови понятия в Метода на Чехов. „За техниката на актьорската игра“ е основен наръчник за актьори, режисьори и за всеки, който се интересува от театъра.", "date": "2019.02.19", "title": "Теорията на Боулби и техниката на Чехов в новите издания на издателство 'Изток-Запад'"}
{"url": "https://offnews.bg/obshtestvo/gradinata-kristal-gotova-na-90-zasadiha-900-tcvetia-697957.html", "text": "Ремонтът на градината \"Кристал\" е завършен на 90%, положена е новата настилка и е монтирано ново осветление. Това установи проверката, която направи зам.-кметът на Столичната община Дончо Барбалов в градината пред Военния клуб. Ремонтът е част от обновяването на зона 4 от центъра на София. Започва монтажът на парковата мебел. На алеите ще бъдат монтирани нови 43 пейки и кошчета. Скулптурата със сърничките е почистена и поставена на мястото ѝ, продължава реставрацията на чешмата. Монтира се самопочистваща се обществена тоалетна. В градината е изпълнена нова поливна система, извършена бе подмяна на горния почвен слой с 5 см нов хумус, като оформилият се във времето релеф с денивелация на терена е запазен. Засадени са 11 иглолистни и 41 широколистни фиданки, над 700 храсти и 900 цветя, както и жив плет. Предстои да се поставят разпръсквателите на поливната система, съобщиха от Столична община. Градината пред Военния клуб е декларирана като групов паметник на градинското и парковото изкуство през1988 г.", "date": "2019.02.19", "title": "Градината 'Кристал' готова на 90%, засадиха 900 цветя"}
{"url": "https://offnews.bg/kultura/radio-radichkov-ili-parviat-po-roda-si-festival-na-radioteatara-pro-697960.html", "text": "Събитията по случай кръглата годишнина от рождението на Йордан Радичков ще продължат през целия месец март в София под надслов „Радичкови дни“.Началото на празничния цикъл ще постави първият по рода си фестивал на радиотеатъра, озаглавен „Радио Радичков“. След него ще бъде представено дългоочакваното самостоятелно издание на една от най-важните за творческия път на автора книги – „Неосветените дворове“. В края на месец март литературоведи от няколко поколения ще говорят за творчеството на автора на специална научна конференция, посветена на Йордан Радичков.На 6-и март от 18:30 часа в театралния салон на Столична библиотека ще бъде поставено началото на първия по рода си фестивал на радиотеатъра „Радио Радичков“. Фестивалът се организира по повод 80 години от създаването на радиотеатъра към БНР. Специални гости на събитието ще бъдат Иван Добчев, Антон Радичев, Митко Новков и Юри Статков.Благодарение на партньорството между ,  и , в продължение на пет дни почитателите на творчеството на Йордан Радичков ще могат да се насладят на текстовете на автора, драматизирани за българския радиотеатър. Входът за посетителите ще е свободен.В богатия архивен фонд на радиотеатъра специално място заемат драматизациите по Йордан Радичков. По тях работят някои от любимите на няколко поколения таланти, сред които Константин Коцев, Велко Кънев, Григор Вачков, Никола Анастасов, Стоянка Мутафов, Васил Михайлов, Антон Радичев и още много добре разпознаваеми гласове. Преди всяко слушане на драматизация посетителите на събитието ще имат възможност да се срещнат с някои от участниците в пиесите. Заедно, те ще представят своя личен опит с драматурга Радичков, впечатленията си от театралните текстове на автора и истории от работния процес през годините.В програмата ще попаднат пиеси като емблематичната „Лазарица“ с Григор Вачков, вечният „Януари“ и радиопостановката „Суматоха“ със Стоянка Мутафова, Антон Радичев, Васил Михайлов и Стефан Мавродиев. Слушателите ще могат да чуят и драматизацията по романа „Всички и никой“ и специално писаната за радио пиеса „Добродушните смокове“ с гласа на самия автор.На 15-и март от 19:00 часа в  ще бъде представено многоочакваното ново издание на пътеписа на Радичков за Сибир „Неосветените дворове“. Книгата ще бъде представена с безплатна прожекция на документалния филм за автора „Черкаски хроники“.Посетителите на премиерата ще имат възможност да разгледат изложбата на художника София Попйорданова. Тя ще представи селекция от илюстрации, които бяха включени в излезлите през януари месец записки на автора от Сибир „Сибирски тетрадки“. Гостите ще могат да се насладят и на специална селекция на снимките на Радичков от пътуването му до Сибир. Двете изложби ще могат да се разгледат от 15-и до 22-и март.  „Неосветените дворове“ се появява в самостоятелно издание за първи път от 40 години насам. Това е една от най-важните творби в творчеството на автора и една от първите български книги, издадени от най-престижното френско издателство Gallimar.„Неосветените дворове“ разказва за пътуванията на Йордан Радичков из сибирските земи през 1963 година, когато писателят прекарва месеци в изследване на различни кътчета – от най-развитите индустриално региони, до безлюдни места, за да се стигне до срещата му със сибирски шаман. Тази среща оставя трайна следа в творчеството на Радичков и авторът сам често пъти се връща към думите на шамана:На 16-и март от 14:00 часа и на 17-и март от 18:00 часа с вход 5 лева в Cosmos Coworking Camp изкушените от творчеството на автора ще могат да се насладят и на още две прожекции на документалния филм за Радичков.Празничният цикъл „Радичкови дни“ ще приключи с първата научна конференция, посветена на творчеството на автора. Тя ще се проведе на 28-и март от 10:00 часа в  на Софийския университет „Св. Климент Охридски“ и ще продължи до вечерта. В нея ще се включат проф. Инна Пелева, Иван Ланджев, Николай Петков, Маргарита Младенова, Иван Добчев, Деян Статулов, Николай Табаков и проф. Георги Каприев. Конференцията е отворена за всички посетители. Тя ще проследи пътя на Йордан Радичков в литературата, киното и театъра.ПРОГРАМА„Радио Радичков“:06.03/ 18:30 часа: „Лазарица“ - 1979 г., реж. Младен Киселов, Юри Статков. Откриване на фестивала с Митко Новков и Юри Статков07.03/ 18:30 часа: „Всички и никой“ - 1979 г., реж. Юри Статков. Драматизацията ще представи Юри Статков11.03/ 18:30 часа: „Януари“ - 1989 г., реж. Иван Добчев. 13.03/ 18:30 часа: „Добродушните смокове“ - 1995 г., реж. Иван Добчев. Пиесата ще представи Иван Добчев14.03/ 18:30 часа: „Суматоха“ - 2008 г., реж. Асен Шопов. Пиесата ще представи Антон Радичев„Неосветените дворове“15.03/ 19:00 часа/ Cosmos Coworking Camp – представяне на „Неосветените дворове“ и изложбите на София Попйорданова и снимките на автора от Сибир с прожекция на филма „Черкаски хроники“, вход свободен16.03/ 14:00 часа/ Cosmos Coworking Camp – прожекция на филма „Черкаски хроники“, вход: 5 лева17.03/ 18:00 часа/ Cosmos Coworking Camp – прожекция на филма „Черкаски хроники“, вход: 5 леваНаучна конференция за творчеството на Йордан Радичков28.03/ 10:00 часа/ Театрален салон @лма @лтер – в конференцията ще вземат участие проф. Георги Каприев, проф. Инна Пелева, проф. Клео Протохристова, доц. Бойко Пенчев, доц. Деян Статулов доктор Николай Петков, Николай Табаков, Маргарита Младенова, Иван Добчев.", "date": "2019.02.19", "title": "'Радио Радичков' или първият по рода си фестивал на радиотеатъра (програма)"}
{"url": "https://offnews.bg/sviat/pochina-karl-lagerfeld-697950.html", "text": "Суперзвездата в света на модата - дизайнерът Карл Лагерфелд почина на 85-годишна възраст в Париж тази сутрин, предават френски медии, цитирани от Би Би Си.Германският дизайнер, който беше творчески директор на Chanel и Fendi и имаше собствена марка, бе една от най-уважаваните личности в индустрията. Той работи до смъртта си.От няколко седмици Лагерферлд не се чувствал добре и пропуснал няколко модни ревюта. Вчера бил приет по спешност в болница, пише сп. Paris Match.Говорител на \"Шанел\" все още не е коментирал информацията. Потвърдил я е източник, близък до компанията.", "date": "2019.02.19", "title": "Почина Карл Лагерфелд"}
{"url": "https://offnews.bg/politika/vavezhdat-kriterii-za-opredeliane-na-bolnitca-za-universitetska-697947.html", "text": "Здравното министерство въвежда критерии за определяне на болница за университетска. Проектът за наредба за критериите е публикуван за обществено обсъждане. Досега критeриите бяха заложени в изискванията за акредитация на болниците, но не бяха особено конкретни. Така всяка болница, получила положителна акредитационна оценка за обучение на студенти и специализанти, можеше да бъде одобрена за университетска. Сред предложените критерии е лекарите, заемащи академична длъжност, да са поне 30% от броя на лекарите в болницата или 60% от клиниката/отделението. Освен това вече ще се изисква поне 20% от лекарите да са доценти или професори. Предвидено е също през последните 2 години минимум 30% от студентите да са провеждали клиничното си обучение в съответната структура, както и най-малко 10% от лекарските длъжности в лечебното заведение да са за лекари специализанти.Предвидено е още многопрофилната болница да изпълнява не по-малко от 80% от утвърдената учебна програма по най-малко 50% от специалностите, за които е получила одобрение за обучение на специализанти от министъра на здравеопазването.В проекта на наредба е предвидено също определен минимален брой редовни докторанти, зачислени във висшето училище, да провеждат обучението и изследователската си дейност в болницата - най-малко 5 за многопрофилна болница, най-малко 2 за специализирана болница и най-малко 1 за клиника/отделение.130 лечебни заведения в момента имат положителна акредитационна оценка за обучение на студенти и специализанти и целта е за университетски да бъдат определяни само болници, които са действително обвързани с университет и обучават студенти, специализанти и докторанти, посочват от здравното министерство.", "date": "2019.02.19", "title": "Въвеждат критерии за определяне на болница за университетска"}
{"url": "https://offnews.bg/futbol/livarpul-bajern-na-zhivo-tazi-vecher-po-max-sport-3-697946.html", "text": "Спортните канали на А1 ще излъчат един от най-интересните сблъсъци от осминафиналите на УЕФА Шампионска лига между Ливърпул и Байерн. Двубоят може да се гледа на живо по MAX Sport 3 и на live.a1.bg тази вечер от 22:00 часа, като студиото преди него стартира половин час по-рано.Домакините, които излязоха като втори от „групата на смъртта” с ПСЖ, Наполи и Цървена звезда, ще търсят задължителен успех преди тежкия реванш в Мюнхен. Баварците ще опитат да си тръгнат от Анфийлд с минимум една точка. И двата тима са амбицирани да спечелят турнира, като успоредно с това се борят и за титлата в своите първенства.Другият осминафинал тази вечер противопоставя Лион срещу Барселона. Срещата, която също е с начало 22:00 часа, ще се излъчва на живо по MAX Sport 2. Домакините завършиха втори в група F след Манчестър Сити, а каталунците спечелиха убедително група B в компанията на Тотнъм, Интер и ПСВ Айндховен. За да разчитат на класиране на четвъртфиналите, Лион ще трябва да промени досегашния баланс от 4 загуби и 2 равенства в мачовете срещу Барселона.", "date": "2019.02.19", "title": "Ливърпул - Байерн на живо тази вечер по MAX Sport 3"}
{"url": "https://offnews.bg/politika/dbg-iska-trajno-diasno-obedinenie-ne-samo-za-evrovota-697963.html", "text": "Движение България на гражданите се стреми към широко дясно обединение не само за евровота, а за пълен цикъл от избори. За нас няма значение дали един или друг ще взима голямата евродепутатска заплата, а дали ще решим най-дълбоките проблеми на хората през силно присъствие на десницата в парламента и местната власт. Това заяви председателят на ДБГ Димитър Делчев по България Он Еър.Според него ГЕРБ всеки ден нещо разрушават или отменят.Миналата седмица имаше 2 протеста срещу поправки в изборните правила, на които участваха голяма част от демократичните партии. Според Делчев това е само една крачка в правилната посока, защото горчивият опит показва, че за да има работещо обединение то трябва да заработи на принципа на равнопоставеност между партиите в него.По думите му ДБГ е готова и за отделно явяване на Евровота, тъй като има вече 40 номинации за листа и изготвя план за кампания на изборите.Движение България на гражданите изпрати писмо до Президента с предложение да свика КСНС на тема изборните манипулации.Делчев подчерта, че са налице множество доказателства за стремежа на управляващите към служебна изборна победа, като част от тях са отказът им да изчистят избирателните списъци от „мъртви души“, да въведат машини във всички секции, както и да осигурят електронно гласуване заради българите в чужбина.", "date": "2019.02.19", "title": "ДБГ иска трайно дясно обединение, не само за евровота"}
{"url": "https://offnews.bg/zdrave/meditcinskite-razhodi-sa-goliama-tezhest-za-edna-treta-ot-domakinstvat-697933.html", "text": "България е на първите места в ЕС сред държавите, чиито граждани смятат, че медицинските разходи като заплащането на прегледи или лечение са голяма тежест за домакинствата, сочат данни на Евростат за 2017 г. 32% от участниците в проучването у нас са посочили, че парите за здраве са в тежест за семейния бюджет. Това ни поставя на второ място по този показател - след Кипър с 39%. След България следват Италия и Латвия, където съответно 29% и 28% от хората смятат, че медицинските разходи представляват финансова тежест. Едва 15,4% от българите са посочили, че медицинските разходи не представляват тежест за семейния бюджет. Над половината българи - 52,7%, пък посочват, че разходите за прегледи и лечение са до известна степен в тежест за семействата.В другия край на класацията по този показател са Дания, Словения и Швеция - 86% от гражданите на тези държави не смятат, че медицинските разходи са в тежест за семейния бюджет. Те са следвани от Естония - с 85%, и Франция - с 84%.В рамите на целия ЕС повече от половината жители - 55%, посочват, че не смятат медицинските разходи за тежест. Като тежест тези разходи посочват 11% от жителите на ЕС, а за 34% от хората те представляват тежест до някаква степен.Близо половината от жителите на ЕС - 48%, не смятат и разходите за дентална помощ за тежест за семейния бюджет. Голяма тежест са тези разходи за 17% от хората, сочи проучването. На първо място и по този показател в Кипър, където 47% от хората посочват този тип разходи като тежест. В другия край на класацията пък е Дания, където 77% от хората не смятат тези разходи за тежест. У нас като голяма тежест разходите за зъболекар виждат близо 30% от хората.33% от хората у нас определят като голяма тежест за семейния бюджет и разходите за медикаменти. На първо място в класацията по този показател е Полша с 40%, следвана от Кипър с 34%. В другия край на класацията са Франция, Дания и Швеция, където съответно според 90%, 84% и 78% от хората разходите за лекарства не са в тежест за семейния бюджет.", "date": "2019.02.19", "title": "Медицинските разходи са голяма тежест за една трета от домакинствата у нас"}
{"url": "https://offnews.bg/obshtestvo/bunt-na-belite-prestilki-meditcinski-sestri-izlizat-na-protest-na-1-m-697929.html", "text": "Медицинските специалистите по здравни грижи излизат на протести на 1 март. Те ще са както в София, пред Министерството на здравеопазването, така и пред общини в страната. До момента чрез социалните мрежи такива са заявени в Бургас, Варна и Стара Загора.В столицата протестът на пл. \"Света Неделя\" №5 ще започне в 12 ч. и ще продължи до 14 ч.Исканията им, изброени в декларация до премиера Бойко Борисов, здравния министър Кирил Ананиев и омбудсмана Мая Манолова, са:1. Без търговски дружества в здравеопазването.2. Еднаква основна заплата за всички специалисти по здравни грижи, независимо от местоработата или собствеността на болницата, която да е в размер на две минимални работни заплати за страната (т.е. 1120 лв.). Колективният трудов договор предвижда медицинските сестри да получават минимум 900 лв.3. Допълнителните възнаграждения и техните размери да са с регламентирани правила (в зависимост от натовареността).4. Връщане на медицинските стандарти.5. Почасово заплащане на нощния труд, допълнително заплащане за работа в спешно отделение и отделение за анестезиология и интензивно лечение, клас прослужено време в размер на 1.2% на година.6. КТД на национално ниво задължителен за всички структури в здравеопазването.7. Възможност за регламентирана сестринска и кинезитерапевтична практика.8. Промяна в категорията труд.В декларацията си те се обръщат към тримата с думите:Поставят и ултиматум: ако не се предприемат мерки в рамките на месец, ще има нов протест.До колегите си организаторите пишат: Тези, които са дежурни по време на протеста, да сложат синя лента на ревера си в знак на съпричастност, предлагат организаторите. Онези, които искат да се присъединят на място, като излязат от работа, трябва да уведомят писмено работодателя си до 21 февруари включително, пишат още те и призовават колегите си да поканят и пациенти да закачат синя лента на ревера си, за да ги подкрепят.", "date": "2019.02.19", "title": "Бунт на белите престилки: Медицински сестри излизат на протест на 1 март с искане за достойно заплащане"}
{"url": "https://offnews.bg/kultura/deian-donkov-i-meglena-karalambova%c2%a0v-novia-balgarski-film%c2%a0-obicham-t-697923.html", "text": "„Обичам те, Бойдин“ е филм за съдбовните избори и равносметката, пред които се изправя всеки човек.Деян Донков, в главната роля на рекламиста Бойдин, се включва в протестите, залели улиците на София през лятото на 2013 година. Възрастните му близки са отчуждени, дъщеря му губи доверие в него, а кариерата му се проваля. Сюжетът е фокусиран върху взаимоотношенията на Бойдин с околния свят и със самия него, както и с нелеката задача да пребори собствените си травми.Михайловски е продуцент, режисьор и сценарист, художник на кино- и рекламни продукции. Завършил е НАТФИЗ, специалност Театрална режисура. След няколко театрални проекта като режисьор, през 2000 година започва своята кариера в кино компания Б.У.Ф.О. като художник.През 2011 година, след повече от 40 филма като главен художник на продукция, Михайловски решава да пренасочи кариерата си като пише, режисира и продуцира своя късометражен дебют „Параноя”. През 2013 започва работа по пълнометражния си проект „Обичам те, Бойдин”.Сред актьорите, с които работи, са Деян Донков, Венелина Гяурова, Златко Гулеков, Жанет Йовчева, Меглена Караламбова, Иван Несторов, Иван Савов, Зара Цветкова, Мадлен Йорданова. През 2017 година Михайловски основава „Меджик Сторилайнс“ и продуцира пълнометражния си дебют. Копродуценти са „Кросроуд Пикчърс“ и „Радиовижън плюс“.", "date": "2019.02.19", "title": "Деян Донков и Меглена Караламбова в новия български филм 'Обичам те, Бойдин'"}
{"url": "https://offnews.bg/futbol/dimitar-penev-manolev-e-makedonetc-niama-kak-da-otide-v-levski-697931.html", "text": "Легендата на българския футбол и ЦСКА Димитър Пенев коментира решението на Станислав Манолев да подпише с Лудогорец, след като се раздели с \"червените\" в началото на месеца.\"Честно казано, за мен не е изненада, че отива в Лудогорец. Още в неделя чух да се говори, че ще играе там, а не в Левски. Бях сигурен, че няма да отиде на \"Герена\". Той никой път няма да премине там, македонец е.Няма основания да се правят паралели между Манолев и Антон Недялков. Няма никакви допирни точки, нищо общо.За една-две години Манолев свърши работа на ЦСКА, минал е през отбора и толкова. Няма да получава пенсия от клуба. Не бива да ни учудва това негово решение. Той си изигра последната карта\", коментира Пенев пред \"Тема Спорт\".Самият Манолев пък сподели, че е имал оферти от Славия, Левски и Лудогорец и е решил да премине в Разград, тъй като финансовите условия са най-добри.", "date": "2019.02.19", "title": "Димитър Пенев: Манолев е македонец, няма как да отиде в Левски"}
{"url": "https://offnews.bg/nashite-avtori/za-svirepata-glupost-697916.html", "text": "Живеем на плоска земя. Вече почти е доказано. Джордано Бруно да си гори тихо и да не знае много. Но няма страшно. От това не се умира. Джордано няма право на мнение.В същото време живеем и на куха земя. И бебетата знаят, че на полюсите има дупки, в които се влиза на долната земя. Нямам представа как земята е едновременно куха и плоска, но това не е моя работа. Както и ваша!Може би сравнително малко хора знаят, че във вътрешността на земята има вътрешно слънце, но има. Виждал съм картинка във фейсбук. Схема. Там живеят динозаври, защото са се отдръпнали от световната суета и са се отдали на съзерцание на вътрешното слънце. Как иначе си обяснявате тяхното изчезване?Луната обаче не се знае каква е. Може да е плоска, може да е кръгла но със сигурност има обратна страна. Там живеят извънземни. Има пирамиди, сфинксове и кристални градове. Има сниман клип, сниман от космонавт. Как го е снимал като още никой не е стъпвал на луната е мистерия. Един приятел е гледал клипът, но онези са го свалили.Ракът са го измислили докторите. За да печелят пари, а хората да умират. Как се печели от умрели хора – те си знаят, но да не задълбаваме. Всички знаем, че с пиене на урина нещата могат да се оправят, но гадовете не позволяват в болниците да се пие урина. Гадове.Тровят ни с кемтрейлс. Тези от световното тайно правителство. Това тежки метали, това леки метали, дори със средни по тежест метали. Това е с цел да не се размножаваме. Обаче се размножаваме. Вижте статистиката за населението на земята. За същата тази, плоската. Обаче тези от световното правителство не се тровят поради две причини – имунизирани са или не дишат.Ох, като казах имунизирани, та се сетих - Тровят ни с ваксини. Направо ни избиват. Това, както много добре знаем всички, го прави световната мафия и рептилиите в бели престилки.Също така едрата шарка не е ликвидирана. Плюс това не е смъртоносна. Аз през целия си живот не съм видял един умрял от едра шарка? А вие?Всички знаем, че хората можем да ядем слънце. Доказано е от ютюб. Обаче ни тъпчат с храна. Карат ни нарочно да я ядем за да умираме. Световната мафия, разбира се.Само ходете голи до кръста и се хранете до насита. Дори ако преядете със слънце, не е страшно. Слагате слънчевите очила и отслабвате от само себе си.СПИН-ът е измислена болест. Тя не съществува. Така се дават поводи да се правят изследвания с хора. В това имат пръст извънземните. Същите извънземни, които са склонни да бият 100 хиляди светлинни години за да бъркат в дебелото черво на някой беззащитен овчар.А сега за морбилито. Морбилито не е болест, за която трябва да се имунизира. Да не би човечеството да е умряло, като не е имало ваксини? А може би цялото човечество отдавна е умряло погълнато от черна дупка, която може и да не е толкова черна. Стивън Хокинг беше на път да каже истината, но му запушиха устата. Помислете малко?", "date": "2019.02.19", "title": "За свирепата глупост"}
{"url": "https://offnews.bg/politika/neprikliuchilite-do-31-mart-protceduri-vav-fonda-za-lechenie-na-detca-697954.html", "text": "Неприключилите до 31 март процедури по заявления във Фонда за лечение на деца в чужбина ще бъдат завършени от Здравната каса. Заповедите за подпомагане, издадени преди 31 март 2019 г., които не са били изпълнени, ще запазват действието си и ще се изпълняват от НЗОК.Това става ясно от проект на постановление на Министерския съвет за закриване на Фонда, публикуван за обществено обсъждане. Закриването на Фонда за лечение на деца и преминаването на дейността му към НЗОК беше включено в преходните и заключителните разпоредби на закона за бюджета на Касата за 2019 г., като предизвика много притеснения, както и критики - основно заради закриването на Обществения съвет към Фонда. В проекта е посочена датата на закриване на Фонда и се уточнява, че всички разходи, свързани със закриването, са за сметка на бюджета на Министерството на здравеопазването за 2019 г.Предвижда се функциите, дейността, активите, пасивите, архивът, както и другите права и задължения на Център \"Фонд за лечение на деца\", свързани с организационното и финансово подпомагане за лечение на лица до 18-годишна възраст в страната и чужбина, да се поемат от Националната здравноосигурителна каса. Останалите активи, пасиви, архивът, както и другите права и задължения ще се поемат от Министерството на здравеопазването.От министерството посочват, че \"всички дейности, свързани с прехода на изпълняваните от ЦФЛД ангажименти поорганизационно и финансово подпомагане на деца да се извършат без отнемане на съществуващи към момента права на нуждаещите се пациенти за достъп до лечение\". От проекта на постановление не става ясно по какъв ред ще се кандидатства за финансиране на лечение пред НЗОК. За това ведомството ще трябва да направи допълнителни промени в поднормативни актове.", "date": "2019.02.19", "title": "Неприключилите до 31 март процедури във Фонда за лечение на деца минават към НЗОК"}
{"url": "https://offnews.bg/politika/nfsb-s-ultimatum-simeonov-da-vodi-listata-za-evrovota-na-op-inache-o-697932.html", "text": "Националният фронт за спасение на България ще се яви самостоятелно на предстоящите европейски избори. Водач на листата ще бъде председателят на партията Валери Симеонов. Това обяви зам.-председателят на НФСБ Борис Ячев. По думите му разговорите в двустранен формат - между НФСБ и ВМРО, са станали безрезултатни. Ячев обясни, че и ВМРО с номинирането на Ангел Джамбазки за водач, и с действията на Атака да се сформира консервативен блок, са действия за самостоятелно явяване.В името на коалиционното партньорство ние до този момент не сме провеждали срещи с други политически формации, подчерта Ячев.Ако се стигне отново до разговор за евентуално явяване на евроизборите с коалиция Обединени патриоти, това ще бъде нашето желание - водач на общата листа да е Валери Симеонов, подчерта Борис Ячев.", "date": "2019.02.19", "title": "НФСБ с ултиматум: Симеонов да води листата за евровота на ОП, иначе отиваме сами на изборите"}
{"url": "https://offnews.bg/obshtestvo/izberi-za-da-pomognesh-sabra-blizo-265-hil-lv-v-podkrepa-na-24-ka-697928.html", "text": "За 10 години благотворителната кампания на Райфайзенбанк е подкрепила 257 здравни, социални, културни и еко проекти с близо 3 милиона лева.Десетата юбилейна дарителска кампания на Райфайзенбанк „Избери, за да помогнеш“ събра 264 834 лв. в подкрепа на 24 важни за обществото здравни, социални, културни и еко каузи. Към този момент сумата е с над 23% по-голяма спрямо миналогодишната кампания, като дарения могат да бъдат правени през цялата година на платформата .Тенденция е както ръстът при даренията на служители на Групата Райфайзен в България и на самата банка, така и на събраната сума от въшни дарители, която през настоящата кампания достигна 43 хил. лв. или над двойно повече от предходната.За десетте години, през които се провежда, „Избери, за да помогнеш” е подкрепила с общо 2.98 млн. лв. 257 значими проекти в четирите основни сфери – здравеопазване, социални дейности, култура и образование, опазване на околната среда.Най-много средства в десетото юбилейно издание на дарителската инициатива на Райфайзенбанк събраха проектите на (46 222 лв.), Българската Коледа (35 204 лв.) и на болница „Шейново“ (27 422 лв.).Най-подкрепен социален проект е грижата на „Каритас“ за възрастни хора в собствения им дом (26 655 лв.), а в сфера Култура и образование най-много средства събра – 7 948 лв. за възстановяване на информационните каменни плочи в мемориалния комплекс.Сред проектите, свързани с природата и опазването на околната среда, най-много дарители предпочетоха проекта на Планинската спасителна служба – със събраните 13 107 лв. ще бъдат закупени ремаркета за превоз и нощуване на кучетата спасители.Дарителската платформа  остава активна, като на нея освен дарения за избраната кауза, широката общественост ще може да се запознае с реализираните проекти и с отчетите на организациите за изразходваните средства.", "date": "2019.02.19", "title": "'Избери, за да помогнеш' събра близо 265 хил. лв. в подкрепа на 24 каузи"}
{"url": "https://offnews.bg/kultura/kakvo-za-tranchani-e-po-skapo-ot-zlato-697876.html", "text": "Фоторазказ към конкурса за есе „Трънско след референдума – една община преоткрива себе си“.Разказва Бисер Янакиев, един пътешественик из България с фотоапарат.Правилата на конкурса можете да видите .", "date": "2019.02.19", "title": "Какво за трънчани е по-скъпо от злато"}
{"url": "https://offnews.bg/obshtestvo/mon-s-merki-za-sigurnostta-v-uchilishte-v-sgradite-shte-se-vliza-prez-697857.html", "text": "Изграждане на системи за достъп с турникети и електронни карти до училищата започва Министерството на образованието и науката през 2019 г., като част от мерките му за повишаване сигурността в сградите. Те са разписани в проекта на националната програма \"Създаване на достъпна архитектурна среда и сигурност в училище\", чието гласуване в Министерския съвет предстои.Планира се тази година да се изградят 14 системи за регистрация и отчитане контрола на достъп чрез електронни карти.Както по този модул, така и по останалите в програмата могат да кандидатстват държавни училища - към МОН, министерствата на културата или спорта, държавните центрове за специална образователна подкрепа и специализираните обслужващи звена: регионалните центрове за подкрепа на процеса на приобщаващото образование, Държавният логопедичен център и Националният дворец на децата.Общият бюджет на националната програма е 1 250 000 лв. от бюджета на МОН, а за проект за изграждане на система за контрол на достъпа ще се отпускат до 14 000 лв. с ДДС за проект.Физическите бариери трябва да позволяват достъп на хора с увреждания, посочват изрично от образователното министерство.Децата и учениците със специални потребности в страната са 18 116  От тях с физически увреждания са 1 043. От общия им брой в държавните училища и центровете за специална образователна подкрепа са 4 447 души, а от тях с физически увреждания са – 291.Всички заложени дейности по програмата трябва да бъдат изпълнени до 15 декември 2019 г.В нея има два основни модула: „Създаване на достъпна архитектурна среда“, за който са заложени общо 700 000 лв., и „Сигурност в училище“ (550 000 лв.).Сигурност в училищеОсвен на 14 системи за контрол на достъпа, по модула се предвижда изграждането на 19 сигнално-известителни системи (за до 3500 лв. на проект) за охрана на сградата, които да покриват рисковите зони (минимум входът, изходът и общите части), и да има паник бутон за връзка с охранителна фирма.Освен тях е заложено изграждането на 23 системи за наблюдение и запис чрез изнесено видеонаблюдение в специализиран център, като заложената сума тук е до 12 500 лв. на проект. Камерите трябва да обхващат входовете, изходите, общите части на сградата, прилежащите им дворове и/или спортни площадки.Достъпна архитектурна средаВ този модул са заложени:- проектиране и изграждане на покрити рампи (5 бр., до 20 хил. лв. с ДДС на проект) и изграждане на покривни покрития на вече изградени рампи (3 бр., до 4000 лв. с ДДС на проект);- адаптиране и изграждане на санитарни възли за хора със специални потребности - 13 бр., до 13 000 лв. с ДДС на проект;- ремонт на прилежаща инфраструктура - 8 сгради, до 12 хил. лв. с ДДС на проект;- проектиране и изграждане на асансьор - 2 бр., до 65 хил. лв. за проект;- доставка и монтаж на подемни платформи с вертикално движение за преодоляване на денивелация до 2,50 м и/или подемни платформи с наклонено движение - 8 бр., до 20 хил. лв. с ДДС за проект;- довършителни дейности по маркиране на маршрутите и обозначаване на помещенията, осигуряващи достъпната архитектурна среда - 4 сгради, до 2 000 лв. с ДДС за проект.Докато изграждането на системи за контрол на достъпа с турникети и електронни карти започва през 2019 г., останалите дейности бяха включени и в едноименната национална програма миналата година, която беше с общ бюджет 1.450 млн. лв. По нея например бе предвидено изграждането на 5 покрити рампи, покривни покрития на съществуващи 3 рампи, адаптирането на 13 санитарни възли, проектирането и изграждането на два асансьора, монтирането на 42 сигнално-известителни системи и 48 системи, осигуряващи наблюдение и запис чрез изнесено видеонаблюдение в специализиран център.", "date": "2019.02.19", "title": "МОН с мерки за сигурността в училище: в сградите ще се влиза през турникет с електронна карта за достъп"}
{"url": "https://offnews.bg/temida/trite-zam-predsedatelki-na-sgs-podadoha-ostavki-noviat-im-shef-oshte-697924.html", "text": "Тримата зам.-председатели на Софийския градски съд са подали оставки, стана ясно на заседание на съдийската колегия на Висшия съдебен съвет (ВСС). Преди седмица новоизбраният председател на СГС Алексей Трифонов зае поста, а Десисла Попколева, Даниела Борисова и Албена Ботева се оттеглят от зам.-шефските места, преди той да посочи свой екип от заместници. Оставките на трите съдийки обаче ще бъдат гласувани от ВСС, след като Трифонов представи своя избор за екип. При избора на Трифонов начело на най-важния окръжен съд в страната Съдийската колегия на Висшия съдебен съвет игнорира мнението на съдиите от СГС, които със значително мнозинство издигнаха за председател съдията от същия съд Евгени Георгиев. ВСС обаче избра с 9 гласа съдията от Апелативния съд Алексей Трифонов. Десислава Попколева пък бе начело на съда като и.ф. началник, след като титулярът Калоян Топалов подаде оставка и напусна системата. ", "date": "2019.02.19", "title": "Трите зам.-председателки на СГС подадоха оставки, новият им шеф още няма екип"}
{"url": "https://offnews.bg/stil/led-zeppelin-i-vans-puskat-modna-kolektcia-697925.html", "text": "Британската рок група Led Zeppelin обяви чрез официалния си Twitter акаунт, че се задава модна колаборация с бранда Vans, съобщава .Очевидно Vans са силно повлияни от класическата рок банда, защото на пазара ще се появят цели пет артикула, свързани с музиката им.Първият модел кецове ще се казва „Era\" - скейтърски обувки от черна кожа, върху които има символи от арт-концепцията на албума „Led Zeppelin IV\".Другият модел е „Sk8-Hi\", в чийто дизайн е преплетен цепелинът „Хинденбург\", който е на корицата на дебютния едноименен албум на бандата от 1969 г.В колекцията ще има още два модела тениски – по една, посветена на корицата на всеки един от двата албума-вдъхновение на Led Zeppelin. Освен всичко това, Vans ще пуснат и тематична бейзболна шапка.", "date": "2019.02.19", "title": "Led Zeppelin и Vans пускат модна колекция"}
{"url": "https://offnews.bg/obshtestvo/vaksinirat-sreshtu-morbili-detca-v-stolichnia-kvartal-hristo-botev-u-697930.html", "text": "Столичната регионална здравна инспекция ще разположи утре мобилен кабинет с екип в квартал \"Христо Ботев\", за да бъдат ваксинирани срещу морбили всички деца от 13-месечна до 18-годишна възраст, които не са имунизирани. Това беше решено след среща в Столичната община за координиране на действията на здравните и общински власти за ограничаване разпространението на заболяването в София.В срещата участваха директорът на СРЗИ д-р Данчо Пенчев, зам.-кметът на гр. София Дончо Барбалов, председателят на здравната комисия към СОС д-р Веселин Милев, директорът на дирекция „Здравеопазване“ д-р Моника Чеуз, кметът на район \"Слатина\" Наталия Стоянова.Мобилният екип ще е разположен в двора на 94 СУ „Димитър Страшимиров\" на ул. 511, № 22 от 9.30 ч. до 17.00 ч., уточниха от министерството.В момента у нас има 27 случая на хора с клинична картина на морбили, 20 от случаите вече са потвърдени и лабораторно. Вчера бяха регистрирани шест нови случая, три от които в столичния кв. \"Христо Ботев\". Министерството на здравеопазването е изпратило указания до всички Регионални здравни инспекции за предприемане на мерки за ограничаване на разпространението на заболяването и недопускане възникването на нови случаи. Една от мерките е всички общопрактикуващи лекари в страната да издирят и установят всички лица от 13-месечна до 18-годишна възраст без данни за имунизация и с пропуск в имунизационния календар. Разпоредено е такива лица незабавно да бъдат ваксинирани срещу морбили.От министерството призовават и родителите на деца, при които има пропуски в имунизационния статус, сами да потърсят общопрактикуващите си лекари. Инкубационния период на болестта е средно 9 до 21 дни, а симптомите силно наподобяват тези на остра вирусна инфекция. Заразяването става по въздушно-капков път. Усложненията вследствие на заболяване от морбили както при възрастни пациенти, така и при деца могат да са много тежки, а смъртността е 1 на 1000 случая.", "date": "2019.02.19", "title": "Ваксинират срещу морбили деца в столичния квартал 'Христо Ботев' утре"}
{"url": "https://offnews.bg/politika/vlastta-tushira-naprezhenieto-s-oshte-10-uvelichenie-na-biudzhetnite-697920.html", "text": "Днешният коалиционен съвет между ГЕРБ и Обединени патриоти реши да тушира острите критики около промените в изборните правила с обещание да вдигне доходите за всички на държавна работа. Новината бе обявена от втория човек в ГЕРБ Цветан Цветанов.Цветанов обясни и какво са се разбрали коалиционните партньори за осигуряването на кворум в парламента, след като БСП обяви, че няма да влиза на заседанията. Това ще стане с орязване на командировките в чужбина на депутатите от управляващото мнозинство.Цветанов уточни, че праговете за преференциите за преподреждане на листите, ще се запазят в досегашния си вид и категорично отрече, че партията му е в задкулисни договорки с ДПС.По повод машинното гласуване Цветанов каза, че такова няма в нито 1 държава от ЕС, а личното му мнение било, че преференцията в немалко случаи се изкривява, а и нямало ограничителни прагове всеки да участва мажоритарно на избори у нас.", "date": "2019.02.19", "title": "Властта тушира напрежението с още 10% увеличение на бюджетните заплати"}
{"url": "https://offnews.bg/tenis/dzhokovich-naistina-misleh-da-se-otkazha-ot-tenisa-697927.html", "text": "След като спечели наградата \"Laureus\", сръбската суперзвезда Новак Джокович призна, че е бил на път да приключи с тениса.Ноле претърпя тежка травма, но се завърна с титли на Уимбълдън и US Open, завършвайки миналия сезон под номер 1 в световната ранглиста. През януари пък Джокера триумфира на Australian Open и в момента е на крачка от това да осъществи нов Голям шлем, ако триумфира на \"Ролан Гарос\"\"Наистина мислех да се откажа от тениса. Не успявах да намеря правилния баланс. Отне ми няколко месеца, за да преоткрия смисъла отново. Тази награда е от символично значение, отразявайки това приключение\", сподели Джокович след церемонията по връчването на така наречените \"Спортни Оскари\".Сърбинът печели това отличия за четвърти път в своята кариера след 2012, 2015 и 2016-та година, като през тази година успя да изпревари футболистът на световния шампион Франция Кириан Мбапе, легендата на американския баскетбол Леброн Джеймс и маратонецът Елиуд Кипчоге.Двукратната шампионка в турнири от Големия шлем Наоми Осака пък получи наградата за \"Пробив на годината\". Световната номер 1 в женския тенис не успя да присъства на церемонията, но изпрати свое видео.", "date": "2019.02.19", "title": "Джокович: Наистина мислех да се откажа от тениса"}
{"url": "https://offnews.bg/sviat/edin-ot-naj-golemite-poddrazhnitci-na-brekzit-vav-velikobritania-mesti-697921.html", "text": "Най-богатият човек във Великобритания и един от най-големите поддръжници на Брекзит сър Джим Ратклиф мести парите си в Монако, съобщи Guardian. Ратклиф, който е основател на нефтохимическата компания Ineos, напуска Великобритания, за да избегне плащането на данъци върху богатството си. От Ineos пък обясняват, че ще запазят централата си в Лондон \"в обозримото бъдеще\".Ратклиф беше един от най-големите поддръжници на Брекзит, като уверяваше, че страната ще процъфтява извън Европейския съюз. Той обаче настояваше Великобритания и ЕС да запазят търговските си отношения. Решението на 66-годишният бизнесмен, което беше съобщено първо от Daily Telegraph, идва месец преди официалната дата, на която Великобритания трябва да напусне ЕС, и само два месеца след като получи рицарско звание за \"заслуги към бизнеса и инвестициите\" на Острова. Той е отказал да коментира решението си. В Монако се местят и двамата му заместници в Ineos Анди Къри и Джон Рийд, които притежават по 20% от акциите на компанията.Джим Ратклиф беше обявен за най-богатия човек във Великобритания през май миналата година. Тогава Sunday Times обяви, че богатството му е около 15,3 млрд. паунда, а Ратклиф се свърза с вестника, за да ги поправи, тъй като са подценили състоянието му, което по думите му е в рамките на 21 млрд. паунда.Ратклиф е напускал Великобритания и преди. През 2010 г. той мести Ineos в Швейцария в знак на протест срещу данъчната политика на тогавашното правителство на лейбъристите. Решението му спестява около 450 млн. евро данъци.Той връща компанията във Великобритания през 2016 г., след като консерваторите намаляват корпоративния данък от 28% на 20%.", "date": "2019.02.19", "title": "Един от най-големите поддръжници на Брекзит във Великобритания мести парите си в Монако"}
{"url": "https://offnews.bg/futbol/ludogoretc-se-pohvali-s-transfer-na-kongoanetc-697922.html", "text": "Шампионът Лудогорец се похвали с нов трансфер. След привличането на опитния боец Станислав Манолев късно снощи ръководството на клуба финализира трансфера на голмайстора в израелското първенство от Бней Йехуда Мавис Чибота, информира официалният сайт на клуба.Талантливият нападател, който бе желан от няколко именити отбора в Европа, бе цел на селекционния съвет на ПФК Лудогорец. След дълги преговори сделката стана факт и конгоанският национал ще облече екипа на седемкратния шампион.Договорът на Мавис Чибота влиза в сила от лятото на 2019 г.Нападателят е наблюдаван дълго време от специалистите в Селекционния съвет. Те препоръчаха да се започне офанзива по неговото привличане. Във финалните преговори се включи и собственикът на клуба Кирил Домусчиев.Мавис Чибота има впечатляващи показатели в Бней Йехуда. В настоящото първенство е отбелязал 10 гола с 4 асистенции в 22 мача. В миналия шампионат за 39 срещи е вкарал 9 гола и е реализирал 8 асистенции.", "date": "2019.02.19", "title": "Лудогорец се похвали с трансфер на конгоанец"}
{"url": "https://offnews.bg/ikonomika/karaivanova-napuska-kfn-deputatkata-vi-aj-aj-mozhe-da-ia-nasledi-697935.html", "text": "Председателят на Комисията за финансов надзор (КФН) Карина Караиванова ще депозира днес оставката си пред Народното събрание.Причината затова е, че от 1 март тя отива на нова сладка работа. Караиванова ще бъде представител на България в Европейската банка за възстановяване и развитие, където ще замени Калин Митрев.Днес досегашната шефка на КФН отчете, че за две години и половина от 6-годишния си мандат е свършила всичко, за което е поела ангажимент при поемането на поста. За отложената за неопределено време система \"бонус-малус\" при застраховката Гражданска отговорност, която предвижда стимули за коректните шофьори и наказания за тези с нарушения, Караиванова обясни, че концепцията на комисията по въпроса се \"доизчиства\" и че \"съвсем скоро\" ще има информация по темата.След напускането ѝ КФН, вместо с петима ще остане само с трима членове, които по думите на Караиванова могат да вземат решения. Възможно е изборът на наследник на Караиванова да е между сегашните двама зам.-председатели - Бойко Атанасов и Диана Йорданова, която е по-известна от времето когато бе депутат от ГЕРБ. Йорданова влезе с гръм и трясък в шоуто Господари на ефира като от парламентарната трибуна прочете параграф VII (седем римско) като Ви Ай Ай.", "date": "2019.02.19", "title": "Караиванова напуска КФН, депутатката Ви Ай Ай може да я наследи"}
{"url": "https://offnews.bg/ikonomika/parva-globa-po-gdpr-banka-iskala-informatcia-za-svoj-dlazhnik-ot-sas-697901.html", "text": "Първа глоба е наложена по новия регламент за защита на личните данни, станал известен като GDPR.С 1000 лева е глобена банка, която е звъняла на свой клиент, но не за неговия кредит, а за неуредени сметки на съседката му, става ясно от съобщение, публикувано в .Възмутеният гражданин най-напред подал заявление до банката, в което е поискал заличаване на личните му данни. След като банката не се произнесла, клиентът подал второ заявление, по което тя вече се произнесла в законоустановения срок.Независимо от това човекът е подал жалба до Комисията за защита на личните данни. КЗЛД е уважила исканията му по 2 от точките. По-сериозното нарушение, за което е и наложена глобата от 1000 лева е, че обработването на личните данни на жалбоподателя не е свързано със сключения между него и банката договор за предоставяне на потребителски кредит.Целта, за която са обработвани данните на субекта, е различна и несъвместима с първоначалните, изрично указани и легитимни цели, за които банката е информирала клиента си при сключването на договор. Това предпоставя необходимост от предоставяне на допълнително съгласие, каквото човекът не е давал.Второто признато нарушение е свързно с отговора, който е дала банаката на клиента си при искането му за заличаване на личните данни. В отговора си тя не го е уведомила пред кого са разкрити данните му. Не го е уведомила и за това, че в банката има автоматизирана система за решение пред кого да се предоставят данните.По това нарушение обаче банката не е глобена, а само е задължена да допълни отговора си.Интересно и двусмислено е решението на КЗЛД по въпроса дали клиентът може да бъде облъчван с СМС-и и имейли за целите на директния маркетинг, след като не иска това.При подписването на договор за потребителски кредит жалбоподателят е декларирал, че се съгласява данните му да бъдат обработвани за „директен маркетинг, включително да му бъдат изпращани рекламни писма си СМС-и. КЗЛД постановява, че субектът има право по всяко време да възрази срещу обработване на данните му за целите на директния маркетинг. Жалбоподателят обаче не го е направил изрично в депозираното заявление до банката. Макар Комисията да отбелязва, че заявлението за заличаване на лични данни целѝ и възражение срещу обработването, тя приема, че в конкретния случай нарушение не е налице, защото няма конкретно посочване на термина „възражение“ от страна на субекта и това освобождава банката от отговорност.", "date": "2019.02.19", "title": "Първа глоба по GDPR - банка искала информация за свой длъжник от съседа му"}
{"url": "https://offnews.bg/bojni/model-na-banski-probiva-v-profesionalnia-boks-697917.html", "text": "Австралийският топмодел Аврил Мати решава да промени радикално начина си на живот и професионален път през 2018 година. Тя решава да се съсредоточи върху професионалния бокс и да смени модния подиум с ринга.31-годишната Аврил се премества да живее в САЩ, където вече тренира усилено и има три боя зад гърба си, като не допуска загуба. Покрай бокса тя продължава да се занимава и с моделство, като се снима в реклами на бански.През март на атрактивната дама й предстои да излезе за четвърти път на ринга. Мати не спира да споделя с последователите си в Инстаграм моменти от подготовката и личния си живот.", "date": "2019.02.19", "title": "Модел на бански пробива в професионалния бокс"}
{"url": "https://offnews.bg/obshtestvo/miat-ulitci-i-bulevardi-v-sofia-697888.html", "text": "Започна миене на улици и булеварди в столицата, които няма да бъдат затваряни за движение.От Столична община призоваха гражданите да не паркират в посочените часове, за да не пречат на работата на екипите на почистващите фирми.От днес до 22 февруари от 10.00 ч. до 16.00 ч. ще се мият улици в районите: Слатина – ул. „Асен Йорданов“, „Подуяне“ – ул. „Васил Кънчев“, „Сердика“ - ул. „Скопие“ и „Люлин“- от 20 до 22 февруари - бул. „Царица Йоана“, бул. „Панчо Владигеров“, бул. „Д. Неру“, бул. „Добринова скала“.На 20 февруари от 10.00 ч. ще се мият ул.“ Стефан Караджа“ от ул. „Княз Александър I“ до ул. „6-ти септември“ и ул. „Дякон Игнатий“ от ул. „Гурко“ до ул. „Граф Игнатиев“.Същия ден от 22.00 ч. ще се мият ул. „6-ти септември“, ул. „Граф Игнатиев“ до ул. „Гурко, ул. „Ген. Паренсов“ от ул. „6-ти септември“ до бул. „Васил Левски“, ул. „Юрий Венелин“ от ул. „Цар Шишман“ до бул.“ Васил Левски“.На 21.02.2019 г. от 10.00 ч. до 16.00 ч. ще се мие ул. „Хан Крум“ от ул. „Уилям Гладстон“ до ул. „ 6-ти септември“.На 21 февруари от 22.00 часа екипите на почистващите фирми ще мият ул. „Ангел Кънчев“ от ул. „Иван Денкоглу“ до бул. „Патриарх Евтимий“На 22 февруари от 22.00 ч ще бъде измита ул. „Ген. Йосиф В. Гурко“ от „Княз Александър I“ до бул. „Васил Левски“.", "date": "2019.02.19", "title": "Мият улици и булеварди в София"}
{"url": "https://offnews.bg/sviat/pozhar-zatvori-letishte-champino-v-rim-697926.html", "text": "Пожар затвори летище \"Чампино\" в Рим, съобщиха световните агенции.Пътниците са евакуирани, а пристигащите полети са отклонени към летище \"Фиумичино\".Пожарът е възникнал в залата за Шенген полети. Огънят бързо е потушен, а летището е затворено като предпазна мярка, съобщават летищните власти.При инцидента няма пострадали. „Чампино” е летище за нискотарифни компании, както и за правителствени и частни полети.Полети до \"Чампино\" се изпълняват от България от две авиокомпании. ", "date": "2019.02.19", "title": "Пожар затвори летище Чампино в Рим"}
{"url": "https://offnews.bg/obshtestvo/razchistiha-toksichnite-otpadatci-kraj-iana-niama-opasnost-za-horata-697898.html", "text": "Тоновете токсични отпадъци, които бяха край гара Яна, вече са разчистени. Те са складирани на площадка, която е лицензирана. Опасност за населението в района няма, увери Красимир Димитров, директор на дирекция „Аварийна помощ и превенция” към Столична община, цитиран от бТВ. По думите му всички замервания показват, че няма отклонения от нормите. Мястото е третирано с хидратна вар, така че да няма въздействие върху почвата, стана ясно още от думите на Димитров. Една от най-вероятните версии за появата на варелите е неуредени сметки между фирмата, която е съхранявала токсичните вещества, и фирмата собственик. ", "date": "2019.02.19", "title": "Разчистиха токсичните отпадъци край Яна, няма опасност за хората"}
{"url": "https://offnews.bg/obshtestvo/psihiatar-ubijstvoto-v-novi-iskar-mozheshe-da-bade-predotvrateno-ne-697899.html", "text": "Трагедията с четворното убийство в Нови Искър е можела да бъде предотвратена.Това заяви директорът на държавната психиатрия „Св. Иван Рилски” д-р Цветеслава Гълъбова по Нова тв. Млад мъж родителите си, брат си и баба си в къща на ул. \"Светлина\" в Нови Искър вчера.  Момчето е било болно от туберколоза – това е болест на крайната нищета, коментира д-р Гълъбова. Явно са имали много проблеми, щом и майката е търсила помощ в социалните мрежи. За мен това е големият проблем – когато има болни членове на семейството и семейството иска да се грижи и помага, не получава истинска подкрепа. Като общество не подкрепяме нашите болни. Тежката хроничната болест в едно семейство е голям проблем, трудно се гледа тежкоболен човек, каза още Гълъбова. По думите й единствената болница за хора с психични заболявания и туберколоза е в село Карвуна, а лечението може да стане и принудително през съда, ако болният отказва да постъпи в лечебното заведение.", "date": "2019.02.19", "title": "Психиатър: Убийството в Нови Искър можеше да бъде предотвратено, не подкрепяме болните си"}
{"url": "https://offnews.bg/obshtestvo/vazpomenatelna-tceremonia-pochita-pametta-na-apostola-697893.html", "text": "Официалните събития, посветени на 146 години от гибелта на Апостола на свободата Васил Левски, продължават и днес. Столичната община, Софийската света митрополия и Общобългарският комитет „Васил Левски” ще отдадат почит пред саможертвата на Апостола. В 17 ч. в храм „Света София” ще бъде отслужена Архиерейска панихида в памет на йеродякон Игнатий – Васил Левски. Литийно шествие ще измине пътя от храма до паметника на Апостола, където от 18 часа започва възпоменателна церемония-поклонение. В нея ще участва и президентът Румен Радев. ", "date": "2019.02.19", "title": "Възпоменателна церемония почита паметта на Апостола"}
{"url": "https://offnews.bg/sviat/16-shtata-sadiat-administratciata-na-tramp-zaradi-obiaviavaneto-na-izv-697919.html", "text": "Коалиция от 16 американски щата начело с Калифорния съдят администрацията на Доналд Тръмп заради решението на президента да обяви извънредно положение в страната, за да има достъп до исканите от него милиарди, за да построи стената на границата с Мексико. Съдебният иск е внесен в Окръжния съд на Северна Калифорния. Главният прокурор на Калифорния Хавиер Бесера обвини администрацията, че нарушава конституцията на САЩ. Той подчерта, че започва дело срещу администрацията на Тръмп, за да \"блокира злоупотребата с президентски правомощия\".\"Съдим президента Тръмп, за да го спрем да открадне парите на данъкоплатците. За повечето от нас администрацията на президента не е място за театър\", коментира Бесера.Към иска се присъединиха и главните прокурори на Вирджиния, Делауер, Илинойс, Колорадо, Кънектикът, Мейн, Мериленд, Мичиган, Минесота, Невада, Ню Джърси, Ню Мексико, Ню Йорк, Орегон и Хавай.Президентът на САЩ обяви национално извънредно положение, за да заобиколи Конгреса и да има достъп до средствата за построяването на обещаната от него стена. Конгресът отпусна близо 1,4 милиарда долара за погранична стена, а извънредното положение ще позволи на Тръмп да получи още 6,7 милиарда долара.", "date": "2019.02.19", "title": "16 щата съдят администрацията на Тръмп заради обявяването на извънредно положение"}
{"url": "https://offnews.bg/sviat/iunker-brekzit-mozhe-da-bade-otlozhen-i-sled-vota-prez-maj-697900.html", "text": "Великобритания може да бъде член на Европейския съюз и след изборите през май, Брекзит може да бъде отложен. Това заявява председателят на Еврокомисията Жан-Клод Юнкер, цитиран от европейската редакция на Politico.„Според мен това ще бъде ирония на историята, но не мога да го изключа“, казва Юнкер пред StuttgarterZeitung, цитиран от Фокус. „Евентуално решение да се поиска повече време трябва да бъде взето от Обединеното кралство. Ако бъде отправено подобно искане, никой в Европа няма да се противопостави“, добави той.Според Юнкер няма фиксиран краен срок за това колко време може да бъде отложена датата на Брекзит.С Брекзит вече толкова много срокове бяха изпуснати, подчертава Юнкер. ", "date": "2019.02.19", "title": "Юнкер: Брекзит може да бъде отложен и след вота през май"}
{"url": "https://offnews.bg/futbol/manolev-imal-predlozhenie-i-ot-slavia-697904.html", "text": "Бившият футболист на ЦСКА Станислав Манолев, който вчера подписа с шампиона Лудогорец, призна пред Новспорт, че е имал предложения също така от Славия и Левски, но в крайна сметка офертата на разградчани се оказва най-добра.Той е бил уведомен от сина на Гриша Ганчев - Дани, че няма да се разчита на него през пролетта. Манолев отрича да е имал конфликт с бившия треньор Нестор Ел Маестро по време на лагера в Испания.\"Славия първи се обадиха, после и Левски. Накрая от Лудогорец се свързаха с мен. Изчаквах до последно кое предложение ще ме задоволи най-много. Мислих около седмица и избрах Лудогорец. Тяхната оферта беше най-привлекателна\", казва Манолев.Той настоява, че е избрал Лудогорец прагматично, а не защото се е уплашил да премине от ЦСКА в Левски.\"Нищо не ме е изплашило. Седнах, помислих трезво и избрах Лудогорец. Дори да бях отишъл в Левски не виждам никакъв проблем. Аз съм професионалист и играя за този, който ми плаща\", завършва Манолев.", "date": "2019.02.19", "title": "Манолев имал предложение и от Славия"}
{"url": "https://offnews.bg/politika/simov-bsp-da-se-koalira-s-abv-tova-e-kato-vaobrazhaem-priatel-697902.html", "text": "БСП няма да се коалира с АБВ, това е несериозно. Да се коалираш със самия себе си, това е като въображаем приятел. При това АБВ успешно се е свело до трима или четирима души. Това заяви депутатът от БСП Александър Симов по Нова тв. Дебатите по Изборния кодекс бяха проведени по касапски начин, каза още той. Най-важният въпрос за българската демокрация е изборите да бъдат честни и гласът на всеки да бъде отчетен, подчерта народният представител от ПГ на \"БСП за България\". Той обясни, че по време на дебатите по Изборния кодекс, продължили 16 часа в пленарна зала, освен битката за преференциите, левицата е изтъкнала още няколко важни условия за честността на вота - машинното гласуване; в комисиите да се гласува с 2/3 мнозинство, както досега, а не с обикновено 50+1; възможността за касационна жалба до Върховния касационен съд.\"Спечелихме битката за преференциите, но има още много неща, които трябва да се направят, ако искаме да успокоим гражданското общество. То не случайно реагира на цирковете, които разиграват ГЕРБ и Борисов\", заяви социалистът. Той подчерта, че вчера се е провел граждански протест пред НС на хора от целия политически спектър. \"Те се събраха, за да кажат, че имат изострена чувствителност към изборните правила\", каза депутатът.Александър Симов подчерта, че до онзи ден ГЕРБ са приемали предложението на ДПС за повишаване на прага на преференциите, с което те стават недостижими. Според него от думите на Цветанов е станало ясно, че има договорка с ДПС да работят заедно, за да приемат правилата, които те искат \"Сега вече ГЕРБ не приемат предложението за преференциите. Този политически стил, лично аз, не го разбирам. Това е цирк\", категоричен бе той. Симов подчерта, че пред очите ни е било извършено едно посегателство над демокрацията и БСП е била единствената парламентарна сила, която му се е противопостави в пленарна зала. \"По важните теми ГЕРБ и ДПС бяха тандем и това се вижда по гласуването им в зала\", коментира той.Не участваме в политически договорки. Правим това, което смятаме за правилно. Поведението на останалите партии е техен проблем. За нас в момента най-важното е да демонстрираме, че в парламента има сила, която ще се  противопоставя с всякакви средства на всички опити за беззаконие, заяви още Симов по повод напускането на народното събрание на депутатите от левицата. За БСП най-важните въпроси са два – да се представи добре на вота и да направи така, че изборите да бъдат честни”, заяви още депутатът от БСП.", "date": "2019.02.19", "title": "Симов: БСП да се коалира с АБВ? Това е като въображаем приятел"}
{"url": "https://offnews.bg/bojni/rumanetc-se-pazari-s-kobrata-za-pari-697907.html", "text": "Румънският боксьор Богдан Дину се пазари за хонорар с мениджъра на Кубрат Пулев - Ивайло Гоцев. От няколко дни двете страни са в ожесточени преговори за мач. Битката трябва да се състои на 23 март в Лос Анджелис.Дину е втори вариант за съперник. Преди няколко дни оригиналният опонент Роберт Хелениус отказа мача. Финландецът настояваше за по-голям хонорар, но не го получи.“В момента преговаряме, потвърдиха от мениджърската компания на Дину “Кинг Промоушън” пред “България Днес”. - До края на седмицата трябва да имаме резултат.”Румънският боксьор има 18 победи (14 с нокаут) и 1 поражение. Единствената загуба в неговата кариера беше записана през ноември, когато Дину беше нокаутиран от непобедения американец Джарел Милър. Последният ще се бие с Антъни Джошуа на 1 юни.196-сантиметровият румънец дебютира при професионалистите през 2008-а. Година по-рано той беше победен убедително от Кобрата по точки (14:4) в традиционния румънски турнир “Златен пояс” в Букурещ.Дину е спаринг партньор на Антъни Джошуа, а освен това работи като полицай. В момента се готви в неговата собствена зала, която се намира в родния му град Бузъу.", "date": "2019.02.19", "title": "Румънец се пазари с Кобрата за пари"}
{"url": "https://offnews.bg/kultura/oskari-2019-kuin-i-adam-lambart-sas-spetcialno-shou-za-tceremoniata-697918.html", "text": "Групата \"Куин\" и вокалистът Адам Ламбърт ще свирят на церемонията по връчването на наградите \"Оскар\" тази неделя, 24 февруари.Филмът \"Бохемска рапсодия\", който разказва за покойния вокалист на групата Фреди Меркюри е номиниран в пет категории, включително за най-добър филм, а актьорът Рами Малек - за главна мъжка роля. Преди месец лентата спечели няколко награди \"Златен глобус\". Групата ще свири с двама от оригиналните си членове - китаристът Брайън Мей, барабанистът Роджър Тайлър, които са и продуценти на филма. \"Това ли е реалният живот или фантазия?\", написаха от Академията в Туитър.Церемонията ще се състои на 24 февруари, неделя в Лос Анджелис.", "date": "2019.02.19", "title": "Оскари 2019: \"Куин\" и Адам Ламбърт със специално шоу за церемонията"}
{"url": "https://offnews.bg/obshtestvo/sv-evgenij-i-makarij-pili-voda-ot-kamak-697885.html", "text": "Църквата почита днес преподобни Евгений и Макарий изповеднициНа този ден се чества и паметта на светите мъченици Максим, Теодот и Исихий и на светата мъченица Асклипиодота, пострадали при император Максимиан Галерий в Адрианопол. Паметта на трима от тях - Максим, Теодот и Асклипиодота, или Асклиада, се празнува също на 15 септември. Когато в Римската империя царувал Юлиан, всички християни се укривали поради това, че по заповед на императора навсякъде се принасяли жертви на езическите богове, и езичниците, в угода на своя господар, осквернявайки себе си и без да се боят от Божия съд и вечното наказание, насила принуждавали твърдите във вярата Христови изповедници да вземат участие в тези жертвоприношения.По това време били хванати и доведени на съд при Юлиан двама презвитери от Антиохийската църква, Евгений и Макарий.Юлиан заповядал най-напред да вържат светиите с тънки ремъци, да ги закачат надолу с главите и да ги опушват с отровен, зловонен дим, след което силно да нагорещят железен лист, да ги съблекат голи и да ги прострат върху него. Подложени на такива мъчения, светите Евгений и Макарий издигнали очите си към небето и запазвани от Божията сила, оставали невредими. След това Юлиан заповядал да ги оковат във вериги и да ги заточат в Оасим арабски. Отивайки към мястото на заточението, светиите се радвали, че търпят изгнание за Христа. С радостен дух те пристигнали в Оасим, изкачили се на една планина и заживели на нея сами.Управителите на страната им казали: Братя, бягайте от това място, защото недалече оттук живее свирепа змия, поглъщаща всички, които се приближават към нея. На това светиите отговорили: Покажете ни пещерата, където живее тази змия.Довели ги и отдалече им показали пещерата. Тогава светиите преклонили колене и се помолили на Бога, внезапно паднал гръм от небето и поразил змията. Тя била обхваната от пламък, с нея изгорял и пясъкът в пещерата и се вдигнал зловонен вихър. Като видели това чудо, началниците на страната, които били езичници, повярвали в Христа.След това светите Евгений и Макарий влезли в пещерата и тридесет дни прекарали в молитва без храна и питие. Накрая те чули глас, който им казал: Раби на Истинния Бог и наш Спасител Иисус Христос, приближете се до камъка, който се намира до вас.Светиите изпълнили заповедта и когато се приближили до камъка, най-напред видели светлина на него, а след това той се разцепил на две и от него потекла вода в изобилие. Те се напили до насита, с което утолили жаждата и глада си.Намирайки се в пещерата, светиите се молели Господ да ги удостои да умрат по едно и също време и заедно да бъдат с Христа, и Господ приел молитвата им: те двамата заедно отишли при него. ", "date": "2019.02.19", "title": "Св. Евгений и Макарий пили вода от камък"}
{"url": "https://offnews.bg/politika/goranov-oproverga-tcvetanov-ne-sme-se-saobraziavali-s-dps-za-preferen-697906.html", "text": "Промяната в решението на ГЕРБ да върне преференцията в ИК е свързана с усещането, че се отдалечаваме от хората.Не сме се съобразявали с ДПС, каза финансовият министър Владислав Горанов по бТВ. Така той опроверга  на втория човек в ГЕРБ Цветан Цветанов, който след гласуването на скандалните поправки в Изборния кодекс заяви, че се е съгласил с предложението на ДПС да отпаднат преференциите в името на стабилността на управлението.Създаде се едно грешно впечатление, че отнемаме права на избирателите заради някаква конюктурна цел. Тази грешка беше допусната, защото се опитахме да отговорим на желанията на повече партии в парламента, обясни Горанов. По думите му няма никаква причина ГЕРБ да е срещу преференциалното гласуване.Преференциите обаче понякога дават възможност за корпоративен вот, подчерта финансовият министър. Тук говорим за сянка към преференциалния вот, която може да пренареди листата по нечестен начин, обясни той. БСП още страдат за времето, когато Сергей Станишев им заяви: Или гласувате за председателя на ДАНС, или правителството пада. Сегашното правителство е избрано с гласовете на ГЕРБ и Обединени патриоти. Не сме влизали в договорки с ДПС, каза още Горанов. \"Не мисля, че премиерът Бойко Борисов е бил подведен от някой от парламентарната група. Цялата партия сбърка\", категоричен беше той.Ще си понесем щетите като партия за това, че си сменяме мнението в последния момент, заяви Горанов. ", "date": "2019.02.19", "title": "Горанов опроверга Цветанов: Не сме се съобразявали с ДПС за преференцията"}
{"url": "https://offnews.bg/obshtestvo/topal-fevruari-do-chetvartak-prez-uikenda-temperaturite-padat-do-minu-697881.html", "text": "Времето днес ще е слънчево, денят ще започне с повече облаци в източната част от страната. Максималните температури ще са между 11 и 16 градуса. По Черноморието ще е предимно слънчево с временни увеличения на облачността. Ще духа слаб до умерен вятър югоизток. Максималните температури ще са 9-10 градуса. Температурата на морската вода е 6-7 градуса, а вълнението на морето ще е 1-2 бала. В планините също ще грее слънце, вятърът ще духа от изток и ще е слаб до умерен. На 1200 м термометрите ще се качат до 7 градуса, над нулата ще са и на 2000 м. Увеличение на облачността се очаква в сряда, но февруари остава топъл с по-високи от днешните максимални температури - до 17 градуса. От четвъртък обаче дневните температури се понижават, а петък идва с валежи и рязко застудяване. Ще превали и сняг, но валежите бързо ще спрат. През уикенда няма да вали, но минималните температури ще паднат до минус 10 градуса. ", "date": "2019.02.19", "title": "Топъл февруари до четвъртък, през уикенда температурите падат до минус 10"}
{"url": "https://offnews.bg/interviu/ot-ekspertite-kakvi-zakonodatelni-promeni-predstoiat-za-onlajn-targov-697879.html", "text": "Г-н Илчев, какво се случва с онлайн търговията в страната през последните години?Онлайн търговията в България има ежегоден ръст и то с двуцифрени проценти и вече много хора насочват традиционните си бизнеси в онлайн пространството. Много млади хора търсят реализация на труда си там, някои като предприемачи, които сами разработват бизнес, а други като развиват умения в сфери като маркетинг, логистика, дизайн, програмиране, комуникации и много, много други. Продажбите чрез Интернет са задължителен елемент за всяка компания, независимо от големината и пазарите, на който оперира, тъй като този тип търговия пести най-важния ресурс на хората - времето. Той също така дава възможност на всички да имат достъп до стоки и услуги, само с натискането на няколко бутона или клика на дисплея на телефона, от канапето вкъщи.Има ли много качествени търговци онлайн в страната?Определено има много добри играчи, които се стараят непрекъснато да повишават качеството на стоките си, обслужването си и да подобряват работата с клиенти. Има естествено, като във всеки друг бранш хора, които се опитват да развиват своя бизнес в сенчестия сегмент, но все пак ние сме в 2019 година, където това много бързо се разбира от клиентите и пазарът веднага премахва подобни аномалии. Впечатление прави и стремежът на държавата да се намеси и да регулира процесите в този сегментВ тази връзка Вие и ръководената от Вас Академия за електронна търговия подготвяте събитие, дайте ни повече информация.Вероятно имате предвид организираното за 27 февруари, тази година, събитие “”. То ще направи обзор на промените, въведени в Европа и България, но идеята ни да го направим е доста по-мащабна. Всеки бранш си има ежегодна среща, на която се коментират законови промени в направление счетоводство и право. Онлайн търговията в България е един от малкото браншове, който бележи стремглав ръст и то всяка следваща година и е редно и ние да имаме подобен формат, на който експерти да споделят казуси, проблеми, решения, новости, бъдещи промени и други. Логично е да се направи и дискусия с реалния бизнес, на която да се изнесат техните тревоги, а впоследствие да се търсят решения и за тях. Бизнесът трябва да е непрекъснато информиран какво се случва от законодателна гледна точка, за да може да си върши работата по-добре, а и да е защитен от глоби и конкурентни структури.Това е хубава инициатива. Среща ли интерес?О, да. Само за първите два дни от обявяването на събитието 60% от билетите бяха продадени. Хората наистина имат нужда да обсъдят проблемите си и да получат адекватни отговори от експерти. За наша радост си партнираме с организации, които наистина разбират материята в детайли и са готови да я споделят с аудиторията. Желанието ни е да превърнем това събитие в ежегоден форум в началото на всяка година и бизнесът да е все по-подготвен и информиран.Това събитие е първо подобно по рода си за Вашата Академия?Това събитие наистина е първо подобно, но желанието ни е да го превърнем в традиционно и да се провежда в началото на всяка година, за да може бизнесът да е винаги информиран за новостите, които се задават и начините за преодоляване на административни пречки. То е изключително полезно и за традиционни бизнеси, които тепърва възнамеряват да влязат в дигиталното пространство и там да продават стоките си.Интересно ни е какъв процент от бизнеса в България продава онлайн?Такава статистика точно не може да се даде, но Ви гарантирам, че процентът е сравнително нисък. Много компании тепърва започват да навлизат в онлайн търговията, а има и много, които започват и бързо се предават, защото силно подценяват този тип бизнес. Трябва да е ясно, че продажбите онлайн са специфично нещо и за него се изискват познания, ресурси и търпение.", "date": "2019.02.19", "title": "От експертите: Какви законодателни промени предстоят за онлайн търговията"}
{"url": "https://offnews.bg/politika/donchev-gotov-sam-da-se-boria-za-preferentcialen-vot-ot-poslednite-me-697903.html", "text": "Решението за прага на преференциите беше грешка. Звучи много лошо на гласоподавателите – няма да ви дадем да си пренареждате кандидатите. Но който работи, греши. От волята на партията и желанието на гражданите – по-важно е желанието на гражданите, заяви  вицепремиерът Томислав Дончев по Нова тв. И обяви, че е склонен да влезе в листата на ГЕРБ на някое от последните места и да се бори за преференциален вот. В последно време осигуряването на кворума и нормалната работа на парламента е нелека задача. В името на това вероятно се правят различни компромиси. Но трябва да напомним, че в компромиса има граница, заяви още Дончев. Според него оспорването на честността на изборите в аванс е „вид застраховка”. „Ако резултатът на левицата не е толкова добър, колкото искат, ще кажат: „Ето, ние ви казахме, че ще бъдат фалшифицирани изборите””, коментира Дончев.Относно машинното гласуване Дончев коментира, че то би помогнало най-вече за премахване на част от техническите грешки. По повод решението на БСП депутатите й да не влизат в пленарна зала, той призна: И ние сме го правили, но от това не произтече нищо добро. ", "date": "2019.02.19", "title": "Дончев: Готов съм да се боря за преференциален вот от последните места в листата"}
{"url": "https://offnews.bg/obshtestvo/bez-voda-v-chasti-ot-banishora-i-buhovo-697839.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение до бл.1 в жк. „Банишора“ налага спиране на водоподаването от 09:00 до 19:00 часа на ул. „Алдомировска“ от бул. „Ген. Николай Столетов“ до ул. „Габър“.Заради подмяна на сградно водопроводно отклонение на ул.“3-ти март“ в Бухово, се налага спиране на водоподаването от 09:00 до 16:00 часа на ул. „Чавдар войвода“ от ул. „3-ти март“ до ул. „Шипка“. ", "date": "2019.02.19", "title": "Без вода в части от Банишора и Бухово"}
{"url": "https://offnews.bg/tenis/chakat-serina-uiliams-na-nagradite-oskar-697910.html", "text": "Бившата номер 1 в света Серина Уилямс ще участва в 91-ата церемония за връчване на наградите на американската киноакадемия \"Оскар\".37-годишната тенисистка ще представи един от номинираните за най-добър филм за годината. Това е \"Роди се звезда\" с Лейди Гага. Останалите претенденти като \"Бохемска рапсодия\", \"Рома\", \"Зелената книга\" и други също ще бъдат представени от личности извън киното.Серина се завърна в тениса след раждането на първото си дете, а от новата седмица вече е в топ 10.", "date": "2019.02.19", "title": "Чакат Серина Уилямс на наградите \"Оскар\""}
{"url": "https://offnews.bg/ikonomika/gebrev-iskat-da-me-unishtozhat-ne-iam-rukola-697914.html", "text": "Има планирана операция за физическото и икономическото ми унищожение. Изказванията на прокуратурата, че съм отровен чрез рукола или кафе са несериозни. Това заяви оръжейният предприемач Емилиян Гебрев във връзка с опита да бъде отровен и последвалото свързване на случая с този на руския разузнавач Сергей Скрипал. Според Гебрев има последователна атака срещу него от момента, в който в публичното пространство се е появила информацията, че иска да придобие дружество, било в състава на КТБ - „Дунарит”. посочи бизнесменът. По думите му не е имало преки заплахи срещу него. Гебрев допълни, че не знае как е бил отровен, първата реакция, която е почувствал е сърбеж в очите. „Срещи съм имал преди това с едни партньори, които ги познавам от 25 години и ще работя и за в бъдеще в тях, те са ми семейни приятели. Някой, който бута натам нещата, го прави в неправилната посока”, каза Гебрев. „Аз никога през живота си не съм ял рукола, от 2014 г. до 2017г. не съм пил кафе по здравословни причини, обясни той. Всички отровени сме били на различни места и по различно време, уточни Гебрев във връзка с отравянето на сина му. Той допълни, че това е планирана операция срещу него. По думите му всичко се върти около една странна за него фирма. Казва се „Виафот”, уточни Гебрев. През този период се появява тази фирма и всички неща се въртят около нея. Може би там е цялото разковниче какво, защо и как се е случило. През тези години тя е с изключителен съпорт на различни нива в държавата, твърди Гебрев. Според него е възможно да е \"поръчан\" от въпросната фирма, но трябва следствените органи да изяснят случая.Емилян Гебрев заяви, че е възможно да има употреба на една и съща отрова при него и руският разузнавач Сергей Скрипал. „Тези пътувания на Сергей Федотов не съвпадат само с датата, на която аз съм отровен, ако малко разследващите се занимаят по-обстойно, ще намерят и други обстоятелства, случили се по време на тези посещения”, посочи бизнесменът. Той допълни, че допуска намеса от руска страна, която цели да унищожи българската военна индустрия.", "date": "2019.02.19", "title": "Гебрев: Искат да ме унищожат, не ям рукола"}
{"url": "https://offnews.bg/futbol/ludogoretc-smenia-suhia-s-bivshia-trenior-na-levski-697911.html", "text": "Ръководството на Лудогорец обмисля да смени настоящия треньор Антони Здравков - Сухия, след като \"орлите\" не се представиха на нужното ниво в зимните контроли, а на старта на пролетния полусезон завършиха наравно 0:0 с последния в класирането Верея.Според информация на \"Дарик\" радио, шефовете в Разград са получили предложение да подпишат с бившия наставник на Левски Славиша Стоянович и много скоро ще стане ясно дали това ще се случи.Словенският специалист пък бе освободен от \"сините\" заради това, че води преговори с Федерацията на Латвия, за да поеме националния отбор на страната, но изглежда това е все по-малко вероятно да се случи.\"Орлите\" вече си осигуриха услугите на Станислав Манолев, който бе част от ЦСКА, но сред фаворитите за подписа му бе и Левски.", "date": "2019.02.19", "title": "Лудогорец сменя Сухия с бившия треньор на Левски?"}
{"url": "https://offnews.bg/112/zaloviha-kurier-ot-grupa-za-alo-izmami-697909.html", "text": "54-годишен мъж е задържан за \"ало измами\" от полицията в Габрово, съобщи МВР. Активните оперативни действия били предприети в рамките на образувани досъдебни производства във връзка със сигнали за 20 телефонни измами, извършени в периода 20 юли 2018 г.– 3 януари 2019 г. Жертви на престъпленията били жители на Габрово, Севлиево и Трявна, ощетени с общо 107 320 лв., 22 425 евро, 265 щатски долар , 400 турски лири, юбилейни монети. Криминалистите са заловили габровецът, който изпълнявал ролята на куриер в престъпната схема, с помощта на колегите си от Ловеч. С решение на прокуратурата на мъжа е наложена мярка \"подписка\". Работата по изясняване и документиране на цялостната престъпна дейност продължава. ", "date": "2019.02.19", "title": "Заловиха куриер от група за 'ало измами'"}
{"url": "https://offnews.bg/ikonomika/ministar-petkov-obsadi-s-balgarska-asotciatcia-za-autsorsing-predizvik-697915.html", "text": "Министърът на труда и социалната политика Бисер Петков се срещна с представители на ръководството на Българска асоциация за аутсорсинг.По време на разговора беше обсъдено актуалното състояние на пазара на труда и мерките за повишаване на квалификацията на работната сила. Акцент беше поставен върху политиките за по-добро съвместяване на професионалния и личния живот и възможностите за въвеждане на гъвкаво работно време.Министър Петков представи мерките за стимулиране на майките да се връщат по-бързо на работа след раждане на дете. От 2017 г. законодателството дава възможност на жените, които се върнат на работа преди детето им да навърши една година, да получават към заплата си и 50% от полагащото им се обезщетение за отглеждане на дете.Данните към момента са окуражаващи, тъй като доста майки са се възползвали от тази възможност, коментира министър Петков. По линия на оперативната програма „Развитие на човешките ресурси“ се изпълнява проект „Родители в заетост“, който подпомага връщането на членове на семейството на пазара на труда, осигурявайки детегледачка за детето, добави той.По време на срещата бяха обсъдени и възможностите за връщане на българи от чужбина с цел да намерят професионална реализация у нас. В тази връзка министър Петков представи инициативата на Министерството на труда и социалната политика за организиране на кариерни форуми за българи в държавите в Европа, които са с най-висок процент обучаващи се или вече завършили наши сънародници.Обсъдени бяха и регулациите за издаване на разрешителни за работа на граждани от трети страни, както и подготовката на двустранни споразумения за регулиране на трудовата миграция. Министър Петков припомни, че през 2018 г. България е подписала такива документи с Армения и Молдова.", "date": "2019.02.19", "title": "Министър Петков обсъди с Българска асоциация за аутсорсинг предизвикателствата на пазара на труда"}
{"url": "https://offnews.bg/112/milioni-zmiorki-zaloviha-na-letishte-sofia-v-pratka-za-malajzia-697939.html", "text": "Опит за нелегален износ на критично застрашен вид европейска змиорка Anguilla Anguilla е предотвратен на Летище София на 15 февруари, съобщиха от митниците.Авиопратка с направление Малайзия е спряна за щателна проверка по метода „анализ на риска“. 90-те контейнера от стиропор, съдържащи милиони екземпляри, са били обявени в митническите документи като „шаран и толстолоб за зарибяване“. При проверката се установява, че контейнерите в действителност съдържат 200 кг. живи екземпляри, във фаза „млада змиорка“ (кристална фаза), с приблизителна дължина 7 – 8 см. За случая е информирана РИОСВ София, чийто експерти дават експресно експертно становище, потвърждаващо съмненията на митническите служители - че задържаните змиорки са от критично застрашения вид европейската змиорка (Anguilla Anguilla), защитен от Конвенцията за международната търговия със застрашени видове от дивата флора и фауна (CITES). По първоначални данни пратката е пристигнала от друга европейска държава и според маркировка на контейнерите е изпратена от фирма, която има разрешение за улов. Въпреки това контейнерите са били обявени с друг вид стока, което представлява митническо нарушение.Бебетата- змиорки са транспортирани спешно със съдействието на „Зелени Балкани“ към Спасителния център на Аквариума във Варна в опит да бъдат спасени, тъй като при опита за износ са били опаковани в неблагоприятни за вида условия. Змиорките Anguilla Anguilla са с голяма търговска стойност, тъй като цената на малките змиорки на азиатските пазари достига до 2000 долара за килограм.Случай със задържани змиорки от същия вид на Летище София имаше и в началото на 2015 г., когато митническите служители са задържали над 2 милиона екземпляра в същата фаза на развитие, пътуващи като чекиран багаж в осем контейнера от Мадрид за София. ", "date": "2019.02.19", "title": "Милиони змиорки заловиха на Летище София в пратка за Малайзия"}
{"url": "https://offnews.bg/analizi-i-komentari/dzhambazki-roditel-1-i-roditel-2-vavedete-pol-plius-bezkrajnost-697908.html", "text": "Кой ще е „Родител 1“ и кой „Родител 2“? Това е дискриминация – ще доведе до скандали, до домашно насилие! За да спите спокойно, ние, Патриотите от ВМРО, имаме предложение – въведете пол „+ безкрайност“. Така „половинките“ ви, независимо от вида си, ще се припознаят, без да са онеправдани. Това обръщение направи представителят в ЕП от ВМРО - Българско национално движение и заместник-председател на партията Ангел Джамбазки към инициаторите на промените, които  във френските училища. Във формулярите в училищата няма да фигурират традиционните „майка“ и „баща“ като родители на детето. Те ще бъдат заменени с термините „Родител 1“ и „Родител 2“, без да се уточнява, обаче, кой кой трябва да е и се очаква да бъде. Даже превес в предпочитанието се дава на детето, което, бих искал кажа, че е де юре и де факто недееспособен юридически субект в различна степен до 14, 16 и 18 г. Тази мярка, обаче, беше приета на първо четене във френския парламент и разбуни духовете не само в държавата, но и в целия ЕС, обяснява Джамбазки. В обръщението му се казва още: „Родител 1“ и „Родител 2“ не Ви ли приличат много на комунистическите, лишени от персонификация обръщения „другар“ и „другарка“? Драги марксисти, пардон евролиберали, в желанието си да бъдете полово неутрални, започнахте сами да се дискриминирате. Сигурно сте го учили в училище, ако не сте били в някакво безполово, безцифрово и безбиологично такова, но в математиката има градация на числата. 1 е по-малко от 2 и 2 е по-голямо от 1. Доказаните медицински полове са „мъжки“ и „женски“, тук не броим медицинските аномалии, които са под 2% от населението на планетата. Сега как ще се разпределите, без да има засегнати? Притеснен съм за Вас. Ще настанат семейни скандали между мъжете, пиещи женски хормони, и жените, пиещи тестостерон, и това аз и моите съпартийци – Патриотите от ВМРО, няма как да предвидим как ще приключи. То май и медицината няма. А ако има и „Родител 3“, или повече? Или детето посочи нещо 8-о? Ето защо е време, за да се сложи край на джендър изстъпленията Ви, да се въведе един термин от Световната здравна организация и той да е пол „+ безкрайност“. Това ще сложи точка на драмите, на хормоналните терзания, водещи до душевни такива, на дългите списъци с някаква странни същества в тях, които дори и Жул Верн, Джон Роналд Руел Толкин и Джоан Роулинг не са успели да измислят, но които претендират да са нещо повече от природните закони и от националните такива. То даже и сюжетите на Джордж Р. Р. Мартин бледнеят в момента пред Вашите безумия. Спрете се – това вече е престъпно! След като премахнахте свинското от менюто от кафенетата в държавните учреждения и носенето на християнските кръстове в училищата, защото е „религиозно некоректно“, Рождество и Възкресение Христово в училищата са „Зимна“ и „Пролетна“ ваканция, както другарите от БКП/ (днешно БСП) ги наричаха преди 89-а година у нас, сега посегнахте и на стожерите на семейството, определени от Бог и написани в Светото писание – бащата и майката.Недопустимо е да се погазват основите на Стария континент, основите на ЕС. Те са здраво стъпили на християнските ценности и на достиженията на демокрацията - такава, каквато ние тук, в Европа, си я направихме преди да бъде изкривена от Меркел, Макрон, Мей и т.н. Кризата на реално лидерство в Европа е факт и ние всички днес ставаме жертва на това.Аз, а и моята Организация - ВМРО, разбираме, че да имате президент, който предявява странни предпочитания в личен план не е лесно, но за нас това не е и не би трябвало да е основополагащо за вземането на кардинални решения. А Франция се води лидер в ЕС, нали?Аз, като представител в ЕП и заместник-председател на ВМРО, както и моите съпартийци в парламента в България, многократно обяснихме, че е дошло времето на нова ера в управлението на Съюза – ерата на Европа на Отечествата, на Европа на нациите. Резултатите от мултикултурализма и непремерената толерантност вече са факт. Атентати, убийства, милиони мигранти, които са неитегрируеми и задръстват социалната система на страните-бенефициенти. Те реално лишават от права и заради тях се вменяват допълнителни задължения на гражданите - данъкоплатци на страните членки. Да не продължавам с примерите, защото са много.И в резултат – опит за прокарване на джендър практики отново от левите в Европа, в лицето на ПЕС, чрез Истанбулската конвенция, опит за прокарване на легализирането на мигрантския поток през Глобалния пакт, неадекватна Стратегия за детето, написана от ДАЗД в България, и опитите от Европа да бъдат заличени изконните „баща“ и „майка“ – „мама“ и „тати“ от речниците на децата ни.Какво следва – безполово възпитание в детските градини?Недопустимо, престъпно безумие, срещу което аз и колегите ми – Патриотите от ВМРО, се противопоставяме и ще направим необходимото тези вредни практики да не бъдат прокарани в България. Спряхме Истанбулската конвенция и Пакта за миграция, върнахме и провокативната Стратегия за детето на ДАЗД – ще спрем и това!България над всичко!", "date": "2019.02.19", "title": "Джамбазки: Родител 1 и родител 2? Въведете пол плюс безкрайност"}
{"url": "https://offnews.bg/politika/borisov-svikva-koalitcionnia-savet-zaradi-kvoruma-v-parlamenta-697897.html", "text": "Премиерът Бойко Борисов свиква Съвета на управляващата коалиция. ГЕРБ и Обединените патриоти ще обсъждат начините за осигуряване на необходимия кворум в пленарна зала. Проблемът възниква, защото след приемането на последните поправки в изборното законодателство, БСП напусна парламента. Борисов обяви, че управляващите ще върнат предишните нива на преференцията и ще гласуват нов състав на Централната избирателна комисия. ГЕРБ промените за връщане на преференцията.От БСП обаче  да се върнат в зала, докато не бъде изпълнено и искането им за машинно гласуване.  ", "date": "2019.02.19", "title": "Борисов свиква Коалиционния съвет заради кворума в парламента"}
{"url": "https://offnews.bg/kultura/izlozhba-s-avtoportreti-na-dechko-uzunov-otbeliazva-120-godini-ot-rozh-697912.html", "text": "На 21 февруари, четвъртък от 18:00 ч. в галерия \"Дечко Узунов\" ще се открие изложбата \"Дечко Узунов. Автопортретът\".Автопортретите на Дечко Узунов са в основата на изложбата, която екипът на Софийска градска художествена галерия представя по случай 120 години от рождението на художника.Живописните платна и рисунки предоставят възможност на публиката да се срещне с майсторството на автора в моментите, когато се вглежда в себе си, да усети различните състояния на художника. Произведенията „Автопортрет със светци“, 1982 и „Семеен портрет (Автопортрет с Олга)“, 1982 са допълнени от гостуващата картина на Националната галерия – „Автопортрет“, 1983 и творбата на Музея „Дом на хумора и сатирата“ в Габрово „Дон Кихот без Санчо Панса“, 1982 г. Живописните автопортрети са обогатени от малко познати скици и рисунки на автора, съхранявани в ХГ „Дечко Узунов”.Роден в края на ХIХ век, животът и творчеството на Дечко Узунов преминават през почти целия ХХ век. Вложил в живота си толкова много динамизъм, колкото и в творчеството си, художникът винаги е бил обект на интерес от страна на критиците, журналистите, колегите и широката публика. Известен като портретист, изявил се като майстор на монументалното изкуство, оценяван високо за своите композиции, пейзажи, натюрморти и голи тела, желан като илюстратор и сценограф, той е и любим професор, приятен събеседник и авторитет.Фигурата му винаги се е забелязвала. Винаги е впечатлявал с присъствието си, което често е контрастирало на фона на заобикалящата го среда. Артистичните маниери, специфичното чувство за хумор, театралността и лекотата при общуване, осведомеността му, неговата пластична култура и способността да оцени достойнствата на други художници, твърде отдалечени от собствените му възгледи, подтикват мнозина да търсят отново и отново неговата близост.Естествената среда на Дечко Узунов е ателието, където се раждат и творбите му. Там в тишината неговият вътрешен глас е в съзвучие с душата му. Глас, който изважда наяве онова, което е известно само на него. В ателието Узунов се връща отново и отново към теми, образи, багри, които е подхващал, изоставял, докато не ги е изчерпвал докрай. Там той се вглежда и в своя образ. За съжаление художникът не ни е оставил поредица от автопортрети, чрез които да изведем своеобразна биография, оставил ни е само няколко свои образа и настоящата изложба дава възможност на публиката за среща с тях.", "date": "2019.02.19", "title": "Изложба с автопортрети на Дечко Узунов отбелязва 120 години от рождението на художника"}
