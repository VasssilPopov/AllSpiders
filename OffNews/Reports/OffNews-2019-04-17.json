{"url": "https://offnews.bg/sviat/naj-malko-28-dushi-sa-zaginali-pri-katastrofa-na-turisticheski-avtobus-701500.html", "text": "Автобус с германски туристи излезе от пътя и се преобърна в дере на португалския остров Мадейра.Най-малко 28 души са загинали при катастрофата, съобщава португалската информационна агенция Луса. Има десетки ранени.По информация на германския таблоид Bild в автобуса са пътували 50 души.Катастрофата е станала край град Каничо към 19.30 ч. българско време.", "date": "2019.04.17", "title": "Най-малко 28 души са загинали при катастрофа на туристически автобус на остров Мадейра"}
{"url": "https://offnews.bg/obshtestvo/ministerstvoto-na-zemedelieto-ep-glasuva-sreshtu-dvojnia-standart-pri-701483.html", "text": "Европейският парламент гласува пакета „Нова сделка за потребителите“. По този начин се слага край на практиката един и същ хранителен продукт да се предлага с различен състав под една и съща търговска марка, респ. едни и същи продукти да се предлагат с различно качество на различни пазари.България, чрез Министерството на земеделието, храните и горите, е една от първите държави, които работят активно по проблема, съобщава МЗХ. През м. март 2017 г. темата беше обсъдена в Съвета по земеделие и рибарство на ЕС. България и още седем страни членки отправиха искане към Европейската комисия да разгледа проблема с влагането на различни съставки в продукти, предлагани под една и съща търговска марка. Поставен бе въпросът за разработване на законодателство, с което да се избегнат двойните стандарти за качество в ЕС.От май 2017 г. до април 2018 г. Министерството на земеделието, храните и горите и Българската агенция по безопасност на храните проведоха три проучвания за наличие на „двоен стандарт“ при предлагането на храни на българския и европейския пазар. Проучването и в трите си етапа включваше храни, произведени от големи международни компании, чиито седалища и производствени предприятия се намират основно извън територията на България. Изследванията установиха редица разлики в състава на продуктите, които се предлагат под една и съща марка на пазара в Източна и Западна Европа. Въпреки че нормативната уредба към онзи момент не е нарушена, различията в съставът на продуктите повдигна въпроса за равнопоставеността на потребителите в ЕС и необходимостта от законодателни промени на ниво Европейски съюз, припомнят от МЗХ.В рамките на Българското председателство на Съвета на Европейския съюз се проведе международен форум на високо равнище, посветен именно на двойния стандарт при храните. По време на събитието комисар Вера Юрова представи вижданията на ЕК за промени в няколко директиви на ЕС, които да могат да подпомогнат общия стремеж за елиминиране на практиките за производството на храни, продавани под една и съща марка, но с различен състав на пазара в Европа. Първата крачка беше направена, като от ЕК, чрез Съвместния изследователски център (JRC), бе разработена хармонизирана методология за подбор и анализ на храни. В рамките на проучването е направено и сравнение на цените, което показва, че над една трета от продуктите се предлагат на по-високи цени в България, отколкото в другите държави членки на ЕС.С приемането на пакета \"Нова сделка за потребителите\" предстои работа по въвеждането на новите изисквания в националното законодателство на държавите членки на ЕС, включително и в българското законодателство, допълват от МЗХ.", "date": "2019.04.17", "title": "Министерството на земеделието: ЕП гласува срещу двойния стандарт при храните"}
{"url": "https://offnews.bg/politika/kaloian-pargov-vrazkata-mezhdu-obrazovanieto-i-biznesa-e-ot-kliuchovo-701488.html", "text": "Връзката между образованието и бизнеса е от ключово значение. Тя е залог за качеството на образователния процес. Това каза лидерът на БСП – София Калоян Паргов, който е и заместник-председател на Комисията по транспорт и туризъм в СОС, при откриването на третото издание на изложението “Транстренд 2019 - Иновации, бизнес и образование в транспорта”, което се организира от ВТУ „Тодор Каблешков“.„През последните 30 години се наруши комуникацонната верига образование - практика. Това доведе до разминаване между нуждите на икономиката и подготовката на кадрите“, убеден е Паргов.Според него бизнесът, общините и държавата трябва да са партньор на университетите и да се ползват от достиженията на научноизследователската им дейност. „Интересът към „Транстренд 2019“ доказва нуждата от подобни изложения, на които се осъществява директен контакт между образованието и представителите на бизнеса“, посочи той.Калоян Паргов заедно със заместник-министъра на регионалното развитие и благоустрийството Валентин Йовев и ректора на Минно-геоложкия университет „Свети Иван Рилски” и председател на Съвета на ректорите проф. д-р Любен Тотев поставиха началото на този вече традиционен форум, на който представители на бранша демонстрират най-новите инженерни технологии в транспортния, спедиторския и логистичния сектори на икономиката. По време на събитието Калоян Паргов участва в откриването на четири нови лаборатории на територията на висшето училище - по „Комуникационни системи и устройства“, по „Металознание и технология на материалите“, по „Изпитване и експлоатация на газови съоръжения и инсталации“ и по „Техническа безопасност на асансьорите“.", "date": "2019.04.17", "title": "Калоян Паргов: Връзката между образованието и бизнеса е от ключово значение"}
{"url": "https://offnews.bg/obshtestvo/otkrivat-meditcinski-fakultet-v-burgaskia-universitet-prof-d-r-asen-701481.html", "text": "Правителството одобри откриването на медицински факултет в бургаския Университет \"Проф. д-р Асен Златаров\". С решението от днешното си заседание то предлага на Народното събрание да открие основното звено, в което се планира обучение по регулираната професия \"Медицина\".В прессъобщение на правителствената пресслужба се посочва, че университетът разполага с необходимата материално-техническа база и че академичният състав във факултета ще се състои от 54 преподаватели, разпределени в 9 катедри. Създаването му е предложено от ръководството на висшето училище, съгласно решение на Академичния съвет от 22 февруари 2018 г.Сега в структурата на университета има четири факултета: по технически науки; по природни науки; по обществени науки; по обществено здраве и здравни грижи, и три колежа - Медицински, Технически и Колеж по туризъм.Досега Университетът има опит в обучението по медицински специалности чрез направлението \"Обществено здраве\" със специалностите \"Медицинска сестра\", \"Рехабилитатор\" и \"Акушерка\". За последната има положително оценен проект за акредитация и се очаква идната академична година да започне обучението на 15 студенти за придобиването на бакалавърска степен.НАОА е дала положителна оценка на проекта за откриване на Медицински факултет в университета на 7 февруари 2019 г.В доклада на министъра на образованието Красимир Вълчев се посочва, че в него ще се подготвят лекари за нуждите на региона – за системата на спешната медицинска помощ, доболничната и болничната медицинска помощ, диспансери, центрове за опазване на общественото здраве, научно-изследователски институти, служби по трудова медицина.За провеждането на задължителната клинична практика на студентите по медицина университетът е предвидил сключването на договори с многопрофилните болници „Дева Мария“ и \"Бургас\".", "date": "2019.04.17", "title": "Откриват медицински факултет в бургаския Университет 'Проф. д-р Асен Златаров'"}
{"url": "https://offnews.bg/sviat/istanbul-ima-nov-kmet-ot-opozitciata-701491.html", "text": "След повторно преброяване на бюлетините, продължило 17 дни, Истанбул вече има нов кмет на голямата си община и той е Екрем Имамоглу от опозиционната Републиканска народна партия, съобщават турските медии.Имамоглу отиде в съдебната палата на Истанбул, където се помещава и Висшият изборен съвет, за да получи удостоверението си. След церемонията по връчването на документа, той се отправи към новото си работно място, където бе посрещнат от съпартийци. Докато сградата на Голямата Истанбулска бе поставена под засилена охрана, вътре служителите започнаха трескава подготовка за предаването на властта, предаде Анадолската агенция.В.“Джумхуриет“ уточнява резултата от повторното преброяване на бюлетините, които значително намалиха преднината на Имамоглу пред опонента му Бинали Йълдъръм от управляващата партия на справедливостта и развитието /ПСР/. Имамоглу е спечелил 4 169 765 гласа подкрепа, а бившият премиер и бивш председател на парламента Йълдъръм – 4 156 036.Вчера представители на ПСР внесоха във Висшия изборен съвет извънредно възражение с искане за отмяна на вота и нови избори в Истанбул, като представиха три куфара с доказателства за \"корупция, фалшификации и организирано престъпление\". Според изборното законодателство на Турция, това не пречи на спечелилия вота да получи документа си за правомощията на кмет. Ще има ли или не повторни избори за мегаполиса – всичко зависи от турската ЦИК.", "date": "2019.04.17", "title": "Истанбул има нов кмет – от опозицията"}
{"url": "https://offnews.bg/obshtestvo/pravitelstvoto-dava-poveche-pari-na-izdatelstvata-za-uchebnitci-701489.html", "text": "Правителството ще осигури повече пари на издателствата за безплатните за учениците до VII клас комплекти с учебници и помагала. То промени нормативите от 2016 г. днес, на редовното си заседание.Мотивите за повечето пари са въвеждането на новия предмет \"Компютърно моделиране\" и инфлацията.Актуализират се нормативите за трети и четвърти клас.За комплект за ученик в III клас ще се дават по 95 лв., от които 36 лв. за учебни помагала, и за ученик в IV клас - 103 лв., от които 39 лв. за учебни помагала, съобщава правителствената пресслужба. Досега сумите бяха съответно 89 лв. и 36 лв. за трети клас и 94 лв. и 36 лв. - за четвърти.Сумите са по-ниски от първоначално предвидените в проекта на постановлението на МС, публикуван преди около месец. То предвиждаше след актуализацията за дете в трети клас да се дават по 96,87 лв., от които 36,76 лв. за учебни помагала, а за четвърти - 104,97 лв., от които 39,76 лв. за учебни помагала.Предметът \"Компютърно моделиране\" бе въведен с новите учебни програми за трети и четвърти клас. През 2018 г. бяха одобрени нови учебници и комплекти за трети клас, включително по компютърно моделиране. Текат процедурите по одобряване на проектите за четвърти клас, които ще бъдат използвани от учебната 2019/2020 година.", "date": "2019.04.17", "title": "Правителството дава повече пари на издателствата за учебници"}
{"url": "https://offnews.bg/politika/borisov-shte-se-sreshtne-na-chetiri-ochi-s-papa-frantcisk-na-letishtet-701485.html", "text": "Премиерът Бойко Борисов ще посрещне папа Франциск при пристигането му у нас на 5 май. Папата ще пристигне на Правителствения ВИП Терминал на Летище София, а след това с Борисов ще разговарят на четири очи във ВИП залата на летището, става ясно от програмата за посещението на папа Франциск у нас.След това папата ще се отправи към Президентството за среща с президента Румен Радев. Президентът ще посрещне папа Франциск пред входа, а след това двамата ще проведат среща на четири очи и ще разменят дарове. Предвижда се след срещата Радев и папата да произнесат речи.В програмата е включено още посещение на папа Франциск при патриарх Неофит и Св. Синод.След това папата ще прекара известно време в молитва в храм-паметник \"Св. Александър Невски\". В 16.45 часа ще започне литургия на пл. \"Княз Ал. I Батенберг\". На следващата сутрин папа Франциск ще посети бежанския център във Враждебна, след което заминава за Раковски. Там папата ще се срещне с католическата общност и ще отслужи литургия. След връщането му в София пък е предвидено Събитие за мир с представители на различни вероизповедания в България на пл. \"Независимост\". От Св. Синод вече обявиха, че няма да участват в \"каквато и да е форма на отслужване на общо богослужебно или молитвено последование\" с папа Франциск при посещението му у нас. ", "date": "2019.04.17", "title": "Борисов ще се срещне на четири очи с папа Франциск на летището в София"}
{"url": "https://offnews.bg/sviat/barbekiuto-na-dvama-studenti-v-italia-shte-im-struva-13-5-mln-evro-701472.html", "text": "С 13,5 милиона евро са глобени двама студенти, обвинени за горски пожар в италианската провинция Комо, предава Би Би Си.Двете 22-годишни момчета са си правили барбекю в планински дом, собственост на техен роднина, когато пожарът избухва. Случката се разиграва на 30 декември миналата година.Глобата е изчислена от местните власти въз основа на формула, използвана за определяне на размера на щетите, причинени от пожара.Пред италианския вестник \"Ла Стампа\" единият от студентите заяви, че \"дълбоко съжалява\", но не приема обвиненията, че само двамата са виновни за причинения пожар:\"Ние сме изкупителни жертви на пожара, който не може да бъде обяснен. Ние сме истинските жертви на тази история, защото незабавно предупредихме пожарната и се хвърлихме в пламъците, за да се опитаме да потушим огъня\".Прокурорите обаче проследили пътя на пожара обратно към имота и твърдят, че той е започнал от въглени от барбекюто. Обвинението е категорично, че виновните са двете млади момчета, както и собственикът на имота.Пожарът продължи няколко дни, унищожавайки около 1000 хектара гори на Монте Берлингера.Глобата в размер на 13 542 000 евро бе изчислена от горската полиция. Вестник Ла Стампа уточнява, че регламентът изисква глоба от 118 до 593 евро на квадратен метър.Щетите, за които двамата мъже носят отговорност, са изчислени на около 6 840 квадратни метра.", "date": "2019.04.17", "title": "Барбекюто на двама студенти в Италия ще им струва 13,5 млн. евро"}
{"url": "https://offnews.bg/tenis/grigor-otupa-shturf-i-za-vtora-poredna-godina-shte-igrae-s-nadal-v-mon-701494.html", "text": "Най-добрият ни тенисист Григор Димитров ще се изправи срещу Рафаел Надал в среща от третия кръг на турнира от сериите Мастърс 1000 в Монте Карло. Българинът победи с 2:0 сета Ян-Ленард Щруф, в отделните части 7:6 (2), 6:4 и по този начин си осигури сблъсък с Матадора.Така предстои да видим повторение на миналогодишния сблъсък между двамата от полуфиналите на надпреварата. Тогава Надал спечели с 6:4, 6:1. Общо в съперничеството между двамата испанецът има аванс от 11:1 победи.Германецът първи стигна до пробив за 3:2 в първия сет, но още в следващия Димитров взе подаването му и изравни. До края на сета се игра без пробиви, а в тайбрека хасковлията поведе с 3:1 и без проблеми спечели със 7:2 точки.Още в началото на втората част българинът дръпна с пробив в резултата и до края на мача не позволи на Щруф да заличи преднината му.Малко преди срещата на българина да приключи Надал започна с убедителна победа сезона на червени кортове, след като разгроми сънародника си Роберто Баутиста-Агут с 6:1, 6:1.Заради силните си изяви и достигането до полуфинала в Княжеството Гришо трябва да защитава и 360 точки през този сезон. Рафа пък се бори за 12-та си титла в надпреварата. Това значи, че Гришо трябва да победи Надал, за да остане в топ 40 на ранглистата.", "date": "2019.04.17", "title": "Григор отупа Щурф и за втора поредна година ще играе с Надал в Монте Карло"}
{"url": "https://offnews.bg/politika/natcionalnata-detska-bolnitca-shte-e-gotova-do-2-godini-i-shte-e-sas-s-701478.html", "text": "Националната детска болница ще е готова до 2 години. Това съобщи здравният министър Кирил Ананиев на среща с педиатри от Специализираната болница за детски болести „Проф. д-р Иван Митев\".Ананиев обясни, че новата болница няма да е търговско дружество, а ще е със специален статут. Очаква се строежът на болницата да започне най-късно през септември. Подготовката за строежа на детската болница вече е започнала, стана ясно от думите на министъра. Ананиев вече обяви, че в националната детска болница ще се работи по всички детски специалности, като идеята е децата от цялата страна да могат да се лекуват комплексно в нея. Правителството отпусна 20 млн. лева за изграждането на болницата. Тя ще се намира на територията на УМБАЛ „Александровска“. ", "date": "2019.04.17", "title": "Националната детска болница ще е готова до 2 години и ще е със специален статут"}
{"url": "https://offnews.bg/politika/tomislav-donchev-ako-dam-ostavka-shte-izleze-che-biagam-ot-otgovorn-701496.html", "text": "Оставката при мен не е обект на такъв драматизъм. Не забравяйте, че освен всичко друго, оставката може да изглежда като бягство от отговорност. Иначе в персонален план може да изглежда и като облекчение, коментира пред bTV вицепремиерът Томислав Дончев.Миналия четвъртък освирквания и викове \"Оставка\" посрещнаха Дончев и кмета на Габрово Таня Христова, след като двамата се появиха на площад \"Възраждане\", за да преговарят с демонстрантите. Никога не ходиш някъде, където могат да те освиркат, а само където ще ти ръкопляскат. Само че, когато има такава ситуация, като някой пита за теб или те призовава – аз съм мъжко момче и трябваше да отида. Страхливо и малодушно е да се крия. Не се получи разговор, надявам се разговор да има, там има нужда от добър диалог с институциите, защото проблемът е комплексен, твърди вицепремиерът.Хората в Габрово не са расисти, проблемът не е по-тъмният пигмент на кожата. Това е гняв срещу усещането за по-особени права, притежавани от някои. Там чувствителността е обострена – срещу това някой да живее на гърба на другите. Този гняв е справедлив и хората искат конкретни мерки – да няма нагло и демонстрационно поведение, коментира Дончев.Аз имам един апартамент в Габрово, мобилен съм и не съм много по недвижимите имоти. Обичам да съм там, където има нужда от мен. Темата с апартаментите не е само битов скандал, той има много голям политически магнитуд, каза вицепремиерът по повод скандала „Апартаментгейт”.Разговорът не е да си мерим апартаментите – на кой е по-голям или по-евтин. Аз не харесвам подхода, че ние трябва да се изкараме по-малко лоши от другите, аз искам да сме по-добри, различни, обобщи Дончев.", "date": "2019.04.17", "title": "Томислав Дончев: Ако дам оставка, ще излезе, че бягам от отговорност"}
{"url": "https://offnews.bg/ikonomika/ovcharov-zagubihme-iuzhen-potok-zashtoto-protivnitcite-biaha-obedine-701495.html", "text": "Една от причините да загубим \"Южен поток\", освен геополитическия натиск, беше, че всички противници на проекта бяха обединени, докато привържениците - не. Това заяви бившият енергиен министър Румен Овчаров по време на кръгла маса на енергийни експерти \"Развитието на газовите проекти на Балканите\", която се проведе в София.  В кръглата маса участваха още Димитър Щерев, старши експерт в \"Булгартрансгаз\", Данила Бочкарев, старши сътрудник по енергийна сигурност в EastWest Institute, зам.-директорът на руския Фонд за Национална енергийна сигурност Алексей Гривач, председателят на Института за Енергийни пазари и политики, базиран в Турция, Волкан Йоздемир и Йелица Путникович - икономически анализатор и главен редактор на сръбския Balkan Magazin. Експертите се обединиха около мнението, че един от основните проблеми в енергетиката е, че е замесена твърде много политика, поради което често решенията не се вземат на базата на икономически показатели.„Когато става дума за енергетиката, популярният израз, че политиката е концентриран израз на икономиката важи наобратно - на първо място е геополитиката, на второ – политиката, и едва след това идва икономиката“, коментира Овчаров. Той изтъкна, че страната ни вече има негативен опит в това отношение - със спирането на \"Южен поток\", с \"Бургас - Александруполис\" и отказа от АЕЦ \"Белене\", към която сега се връщаме.  Според Овчаров е добре България да има дългосрочни политики в областта на енергетиката, но и да се обединява с други държави, когато се обсъждат енергийни проекти. Той даде пример със словашкия еврокомисар Марош Шевчович, който беше против \"Южен поток\" на фона на това, че страната му би загубила транзитни такси при реализирането на проекта. Така за реализирането на \"Турски поток\" трябва да търсим съюзници в лицето на страните от Балканите, посочи Овчаров и допълни, че щом България, Гърция, Сърбия и Румъния са се обединили, за да кандидатстват за домакинство на европейското първенство по футбол през 2028 или световното през 2030 г., значи и това не е невъзможно. Овчаров коментира, че изграждането на \"Турски поток\" вече не е въпрос на чисто икономическа изгода, защото съществува реалната възможност да се окаже, че няма да има откъде да доставяме природен газ.В дългосрочен план консумацията и развитието на пазара на природен газ в Европа като цяло е неизбежно. ВЕИ-тата ще подпомогнат ситуацията, но сами по себе си не са решение на въпроса. Въглищните централи в България осигуряват около 45% от електропроизводството в страната, но се плащат по 20 евро на тон въглеродни емисии, което удвоява цената на електроенергията, посочи той.Овчаров беше категоричен, че България няма друга перспектива освен природен газ и ядрена енергетика. По отношение на възобновяемите енергийни източници той посочи, че не би ги противопоставил на конвенционалните и те трябва да вървят заедно, да се допълват, но няма как да разчитаме само на тях, каза той и посочи, че същото важи и за втечнения газ. Експертът от \"Булгартрансгаз\" Димитър Щерев също изтъкна, че според прогнозите интересът към природния газ се увеличава, защото в следващите години 60-70 млрд. куб. метра ще трябва да се довнасят в Европа. В момента ние сме в обсега на едно състезание политика - рентабилност и когато стъпим на рентабилните неща и видим на базата на ясни икономически анализи кое е по-изгодно, трябва да се вземат правилните решения, смята той.Зам.-директорът на Фонда за национална енергийна сигурност на Русия Алексей Гривач посочи, че все още няма решение за това как да се замени енергията от въглища, като в редица страни като Полша 60% от потреблението се обезпечава именно с използването на въглища. Гривач също обяви, че има политически натиск за енергийните проекти и решението за това е държавите в ЕС да се обединяват и да се изправят заедно срещу натиска. Подобно мнение изрази и Данила Бочкарев. Според него само ако държавите се обединяват в защита на своите интереси, могат да постигнат напредък срещу политически натиск. Руският газ е дискриминиран от Брюксел. Почти всички решения на ЕС в тази връзка са за намаляване на руския газ в Европа, коментира Гривач. ", "date": "2019.04.17", "title": "Овчаров: Загубихме Южен поток, защото противниците бяха обединени, а привържениците - не"}
{"url": "https://offnews.bg/sviat/humanitarna-pomosht-ot-chervenia-krast-naj-posle-stigna-do-venetcuela-701482.html", "text": "Първата пратка от хуманитарната помощ на международния Червен кръст вече се разпределя във Венецуела, след като пристигна във вторник, предава Би Би Си.Пратката идва няколко седмици след като президентът Николас Мадуро постигна споразумение с групата за предоставяне на помощ.Мадуро многократно отричаше съществуването на хуманитарна криза във Венецуела. Това обаче е неговото негласно признание. Опозицията превърна доставките на хуманитарна помощ в основна тема на кампанията си за отстраняване на президента социалист, отбеляза Асошиейтед прес.Мадуро е блокирал предоставянето на помощ от САЩ и други страни, заявявайки, че това е част от \"империалистически заговор\".След споразумението Международният комитет на Червения кръст (МКЧК) обяви, че ще утрои бюджета си за Венецуела - от около 9 млн. долара до около 24,6 млн. долара.По-рано този месец шефът на ООН по хуманитарните въпроси Марк Лакок предупреди, че \"около 7 милиона души са били в остра нужда от хуманитарна помощ\", тоест 25% от населението на Венецуела.Президентът на Червения кръст във Венецуела Марио Виларроел уточни, че пратката съдържа медицински консумативи, генератори на електричество и лекарства.По думите му помощта ще бъде разпределена в съответствие с основните принципи на МКЧК: неутралност, безпристрастност и независимост.Пратката идва два месеца, след като опозиционният лидер Хуан Гуайдо координира помощ от САЩ, Колумбия и други страни, признали Гуайдо за временен лидер. Той твърди, че президентът Мадуро е \"узурпатор\".От своя страна Мадуро обвинява Гуайдо в заговор за преврат и за опит да използва помощта като прикритие за американско нашествие. Президентът социалист блокира камионите и корабите, които се опитаха да доставят помощ.През февруари венецуелското правителство временно затвори границата си с Колумбия.С влошаването на хуманитарната криза 22% от децата под петгодишна възраст започнаха да страдат от хронично недохранване.Гуайдо приветства пристигането на пратката от МКЧК, заявявайки, че \"това е било заради натиска и мобилизацията на всички по улиците\".\"Режимът отрече нуждата от хуманитарна спешна помощ, но благодарение на нашия натиск и мобилизация той беше принуден да го признае\", пише той.Гуайдо призова венецуелците да излязат по улиците за по-нататъшни антиправителствени протести в петък, за да поддържат натиска върху правителството на Мадуро.", "date": "2019.04.17", "title": "Хуманитарна помощ от Червения кръст най-после стигна до Венецуела"}
{"url": "https://offnews.bg/politika/izpalniavat-chast-ot-iskaniata-na-pediatrite-protestat-za-utre-ostava-701490.html", "text": "Част от исканията на педиатрите ще бъдат изпълнени, но протестът им за утре остава. Това стана ясно след среща на лекари от специализираната педиатрична болница \"Проф. д-р Иван Митев\" със здравния министър Кирил Ананиев. Те настояват за увеличаване на заплатите, болницата да получи специален статут, финансирането ѝ да не зависи само от Здравната каса, да отпаднат лимитите за прием на пациенти. Представителите на медицинския персонал запознаха Ананиев с проблемите на болницата, свързани основно с липсата на персонал и ниските възнаграждения.Министърът обясни, че до 15 май ще бъде готова новата методика за възнагражденията на медицинските работници, която се разработва от екип на министерството, съсловни организации и асоциации.Ананиев съобщи, че Специализираната болница за детски болести ще бъде подпомогната по реда на Наредба №3/ 2019 г. за субсидиране на дейности извън обхвата на задължителното здравно осигуряване. Той пое ангажимент да се предложи на Надзорния съвет на НЗОК да бъдат обсъдени и проблемите със заплащане на дейностите по педиатричните клинични пътеки. Тази дискусия ще продължи и при подготовката на НРД за 2020-2022 г., каза министърът.По отношение на специалния статут Кирил Ананиев обясни, че промяна на статута на Педиатрията ще отнеме много време. Вместо това той даде на педиатрите информация за изграждането на новата национална детска болница, която ще е готова до две години и ще има такъв специален статут. По думите му основното ядро в нея ще бъде настоящата Педиатрия.Ананиев покани представителите на Специализираната болница за детски болести отново на среща след средата на месец май, за да обсъдят предложената методика и размера на средствата, които лечебното заведение ще получи от МЗ като субсидия.", "date": "2019.04.17", "title": "Изпълняват част от исканията на педиатрите, протестът за утре остава"}
{"url": "https://offnews.bg/analizi-i-komentari/rusia-prizova-sasht-i-es-da-povliaiat-na-kursa-na-kosovo-701487.html", "text": "„Ние призоваваме Вашингтон и Брюксел да повлияят на Прищина, да осъзнаят своята отговорност за изпълнението на решенията на Съвета за сигурност, в подготовката на които Западът, включително САЩ и Европа, участваха пряко, и да заставят косовските албанци да прекратят курса си на провокации и конфронтация“, заяви външният министър на Русия Сергей Лавров, цитиран от РИА новости.Той отправи призива си по време на съвместната пресконференция с гостуващия в Москва сръбски вицепремиер и външен министър Ивица Дачич. Лавров заяви, че ЕС не се справя с функциите си на посредник между Белград и Прищина. През февруари 2008 г. косовско-албанските структури в Прищина едностранно провъзгласиха независимост от Сърбия. Но Сърбия, Русия, Китай, Израел, Иран, Испания, Гърция и други страни не признават самопровъзгласилата се република, уточнява агенцията.До края на април трябва да стане ясна съдбата на диалога между Белград и Прищина за нормализирането на отношенията. В тези условия Сърбия се стреми да получи подкрепата или поне разбирането от страна на Москва за собствената си позиция в този диалог, и косовският проблем е в центъра на преговорите между Лавров и Дачич, пише кореспондентът на „Коммерсантъ“ за Балканите Генадий Сисоев.Макар визитата на Ивица Дачич в Москва да е подготвяна отдавна и да е насрочена за 140 г. от откриването на сръбското посолство в Русия, лидерите на дипломацията на двете страни се концентрират върху най-острия за Белград сега проблем – този с Косово. Преди дни германският канцлер Ангела Меркел и френският президент Еманюел Макрон поканиха лидерите на всички балкански страни на среща в Берлин. Тя е насрочена за 29 април и ще бъде посветена главно на въпроса за нормализирането на отношенията между Сърбия и Косово. Това, според европейски дипломатически източници на изданието, ще бъде последният опит да се склонят Белград и Прищина за подписването на споразумение преди ръководството на ЕС да бъде сменено. След евроизборите от 23-26 май ще бъде избран нов състав на Европейската комисия, който ще се върне към балканските въпроси не по-рано от есента.За да засилят натиска си върху Белград, по-рано косовските власти въведоха 100 % мита върху сръбските товари и не бързат да ги отменят, независимо от исканията на ЕС и САЩ. Белград отказва да преговаря с Прищина, докато не паднат драконовските налози, но в същото време осъзнава, че без нормализиране на отношенията с Косово Сърбия няма да види интеграция в ЕС, а това е основен приоритет на сръбския президент Александър Вучич. И въпреки, че Русия не участва в косовските преговори, дори символичната й подкрепа за Белград е важна предвид това, че окончателното решение на проблема с Косово трябва да бъде одобрено от Съвета за сигурност при ООН.Не е за учудване, че сръбските лидери постоянно повдигат косовския въпрос при преговорите с руски представители. Така беше и по време на срещата на Вучич в Путин в Москва /октомври 2018 г./ и в хода на визитата на руския държавен глава в Белград /януари т.г./ . Вучич ще се срещне с Путин и на 26 април в Пекин в рамките на международния форум „Един пояс, един път“ и това ще бъде последното сверяване на „косовския часовник“ между Сърбия и Русия.Въпреки, че в Белград неизбежно благодарят на Москва за подкрепата й в решението на косовския проблем, подходите на двете страни категорично не съвпадат. Вучич издига идеята за разграничаване от Прищина като условие за нормализирането на отношенията. В Москва обаче смятат, че това фактически ще означава, че Белград признава независимостта на Косово. Москва се отнася критично и към подкрепяното от ЕС споразумение между Сърбия и Косово с подозрението, че то ще ги превърне едва ли не в протекторати на НАТО.Преди дни президентът на Сърбия нападна с рязка критика руската агенция „Спутник“ заради публикациите за протестите в Белград, на които все по-силно звучат обвинения по адрес на Вучич, че е предал Косово. След като „Спутник“ съобщи за 50 000 протестиращи, а сръбската полиция – за 7 500, президентът обяви, че агенцията публикува „безобразна лъжа“. А в проправителствените сръбски медии се появи характерен коментар: „Някой може и да се шокира от това, че руският „Спутник“ отразява протеста така, както и американската телевизия N1, но ние не. Президентът Вучич провежда независима политика в интерес изключително на Сърбия и това не се харесва на мнозина и на Запад, и на Изток“.В навечерието на решаващия етап на косовските преговори и президентът на Сърбия, и външният министър ще получат подкрепата на Москва. Дори и това да не помогне на Белград да изтъргува най-изгодния вариант на урегулирането, ще може да обяви пред населението, че той е съгласуван с Москва.", "date": "2019.04.17", "title": "Русия призова САЩ и ЕС да повлияят на курса на Косово"}
{"url": "https://offnews.bg/politika/podaliat-ostavka-zam-ministar-narodat-e-kazal-da-te-postaviat-v-701498.html", "text": "\"Който иска факти и документи – ще му ги предоставя. За останалите – да вярват на каквото и на когото искат. Ловът на вещици придоби плашещи размери. И вече не става дума за мен, а за семейството ми. В тази ситуация аз ще съм този, който ще направи крачка назад\"Това коментира в личния си Facebook профил заместник-министърът на икономиката Александър Манолев, който по-рано днес подаде оставка, а прокуратурата започна разследване срещу него за източване на пари от еврофондовете.Преди дни съвместно разследване на Биволъ и Благоевград нюз разкри, че Манолев си е направил частно имение с пари от ЕС. То трябвало да заработи като \"къща за гости\", но никога не е било отворено за посетители.\"Днес депозирах своята оставка като заместник-министър на икономиката. Едно закъсняло действие, което трябваше да направя още преди година, когато името ми се забърка в измислени скандали, защото пречех на някой да заема поста министър на транспорта. Още тогава трябваше да си дам сметка, че в такава ситуация е много, много трудно да работиш.Преди няколко месеца ми казаха, че обикалят с папки за мен медии и ми готвят нова атака. Подминах го – след всичко, което се опитаха да причинят на семейството ми си мислех, че няма с какво да ме изненадат. Но отново надскочиха себе си. Възпитавали са ме да се боря и да не се предавам. Но искам това да е за неща, които съм направил или в които съм се провалил. Да защитавам работата си, решенията си, позициите си. А не да се обясняваш дали някога си познавал някого, дали притежаваш нещо, дали си честен, дали си почтен… Неща, които цял живот съм вярвал, че се показват с действия, а не се обясняват на думи.Народът е казал – да те поставят в ситуация да обясняваш, че нямаш сестра.Стига толкова.Който иска факти и документи – ще му ги предоставя. За останалите – да вярват на каквото и на когото искат. Ловът на вещици придоби плашещи размери. И вече не става дума за мен, а за семейството ми. В тази ситуация аз ще съм този, който ще направи крачка назад.И нещо, което знам, че няма да стигне до съзнанието на тези, които трябва и все пак съм длъжен да го кажа. Не си даваме сметка колко много постигна държавата за тези 10 г. в икономически план. Най-накрая започнахме да преодоляваме ниските нива, от които започнахме. Дано не допуснем да загубим всичко това като вкараме държавата в политическа криза, защото виждам, че това е целта, която преследват.Успех на колегите ми от ГЕРБ и останалите коалиционни партньори. Вярвам, че с всички съм имал добър диалог и свършихме много, за да върви държавата във възходящ план.Благодаря на министър-председателя за доверието.И най-важното – благодаря на всички тези хора, които гласуваха лично за мен на предходните парламентарни избори. Съжалявам, че днес трябва да направя това действие, но наистина не бях готов за всичко това.П.С. За финал ще използвам терминологията на тези, които писаха за мен – колеги, пиша „есе“ до съда, защото изнесохте много зле скалъпени обвинения и предстои да се видим в заседателната зала.\"", "date": "2019.04.17", "title": "Подалият оставка зам.-министър: Народът е казал – да те поставят в ситуация да обясняваш, че нямаш сестра"}
{"url": "https://offnews.bg/sviat/severna-makedonia-obiavi-epidemia-ot-morbili-701459.html", "text": "Северна Македония обяви епидемия от морбили за територията на цялата страна. Мярката бе съобщена от Комисията по заразни болести.Броят на заболелите там достигна 961 души.Вземат се допълнителни мерки срещу разпространение на заразата, сред които забрана болни и контактни деца да посещават детски заведения.Предлага се първата ваксинация срещу морбили да се прави не на 12-месечна възраст, както е сега, а на 6-месечна, защото голяма част от заболелите са бебета под 1 година. Заради голям брой заболели възрастни пък се предлага хората между 14- и 60-годишна възраст да могат да се ваксинират в обществените здравни центрове. Ваксинирани ще бъдат и всички здравни работници, а в детските градини персоналът също трябва да има ваксинация. Забраняват се свижданията в болниците.Към момента хоспитализирани заради морбили са над 70 деца, 7 от които в тежко състояние. Регистрирани са случаи на болестта в 20 града.Македония е сред страните, в които настроенията срещу ваксините се радват на широка популярност. Смята се, че над 10 000 деца в доучилищна възраст не са ваксинирани.", "date": "2019.04.17", "title": "Северна Македония обяви епидемия от морбили"}
{"url": "https://offnews.bg/112/uchenik-s-ohluzvania-i-ozhulvania-po-vrata-sled-opit-na-uchitel-na-vad-701456.html", "text": "Ученик е получил охлузвания и ожулване по врата след опит на учител да въдвори ред в час.Случаят е от Габрово, за него съобщи БНР и потвърди пред OFFNews началникът на Регионалното управление на образованието Георги Маринов.Инцидентът с 11-годишното момче е станал в първия час на следобедните занятия, във времето за самоподготовка, в основно училище в града. Сигнал за него подала майка му снощи, след което е разпоредена проверка от РУО. Образувано е и досъдебно производство в Районното управление на МВР, а от РУО са информирали и Държавната агенция за закрила на детето.След преглед в болница е назначена и съдебно-медицинска експертиза.В отговор на поисканите от директорката обяснения от учителя за станалото той заявил, че е \"дръпнал яката\" на ученика. Как от това вратът на момчето е почервенял и защо по него има охлузвания и ожулвания - е неясно.С децата, станали свидетели на инцидента, работи психолог, допълни Маринов пред OFFNews и увери, че от РУО ще си свършат работата докрай по изясняването и търсенето на отговорност в случая.", "date": "2019.04.17", "title": "Ученик с охлузвания и ожулвания по врата след опит на учител на въдвори ред в час"}
{"url": "https://offnews.bg/obshtestvo/saunata-na-terasata-na-shefa-na-kpkonpi-e%c2%a0bez-dokumenti-701497.html", "text": "Сауната на терасата на шефа на КПКОНПИ Пламен Георгиев е без документи, разкри bTV.В община Слатина нямат документация за още две постройки на терасата, твърди кметът Наталия Стоянова.Според констативния протокол, става въпрос за обекти на почти 50 квадратни метра.Това е втора проверка на терасата-покрив. Първата е при предишния собственик, но не е била доведена докрай.През 2012 г. като незаконни са установени пристройка и остъклен навес, твърдят от общината.Сега вече има сауна и постройка с размер 5 квадрата. Другите два обекта представляват дървени навеси – с площ 38 квадрата и с 6 квадрата.До края на седмицата ще бъде изготвен констативен акт с окончателните данни за разминаванията на терасата.Той ще бъде изпратен на „Общинския строителен контрол”. Те трябва да връчат заповед за незаконен строеж на собственика.По закон собственикът трябва да премахне незаконното за своя сметка, но може и да обжалва в съда.Пред bTV Георгиев заяви, че не е виждал констатациите. Той постави въпроса защо преди 7 години общината не си е свършила работата. Категоричен е, че не е бил наясно, че има нещо незаконно на терaсата и не би купил апартамент с такива постройки.", "date": "2019.04.17", "title": "Сауната на терасата на шефа на КПКОНПИ e без документи"}
{"url": "https://offnews.bg/kultura/malko-noshtna-muzika-pokana-za-muzikalno-pateshestvie-s-angel-zabe-701460.html", "text": "„Малко нощна музика“ – така са озаглавили своето музикално пътешествие популярните музиканти Ангел Заберски, Борис Таслев и Стоян Янкулов – Стунджи, за да представят своя трети авторски албум с транскрипции на познати класически пиеси.Препратката към една от най – романтичните арии не е случайна, тъй като музиката, която изпълняват е селекция от най – популярните и същевремнно романтични класически теми от  Бах, Шопен, Паганини, Рахманинов, Лист, Брамс, Пучини и Чайковски.В програмата на концерта музикантите са заложили на елегантността на джаза и романтичната импровизация, както и на силните страни на триото - безкомпромисен професионализъм и изключително сработено партниране между единомислещи музиканти, както споделя самия Заберски.На 18 април в Зала 6 на НДК от 20 часа е първият от концертите „Малко нощна музика“, след което започва тяхното пътешествие в градовете: Габрово, Казанлък, Калофер, Стара Загора от 7 до 10 май. Билети за концертите можете да намерите в Eventim или на касите на концертните зали.„Малко нощна музика“ ще ви докосне до необятната красота на мелодията,  до изключителната чувствителност на изпълнителите, подкрепена от блестящ изпълнителски, импровизаторски и композиторски талант – така отправят поканата си към публиката тримата музиканти.Въпреки, че работят заедно от близо 20 години, музикантите от триото създават проекта “Ангел Заберски Трио” през 2011 година и от тогава са записали и издали три диска с авторски композиции. През 2013 г. записват албума „Reflections”, с елементи от джаз, хип хоп, популярна музика, а някои от пиесите са с фолклорна тематика – така популярните вече „Спомени от Странджа“ и „Сладка чубрица“.През 2015 г. триото представи в национално турне втория си албум „Like Jazz”. В него буквално джазът срещна класиката. Албумът включва известни опери и пиеси в съвременен джаз вариант. Тази година издават и „Like Jazz” Volume 2 – всичко, с което световните класици са докоснали сърцата на композитора Ангел Заберски и невероятните музиканти от неговото трио.", "date": "2019.04.17", "title": "'Малко нощна музика' - покана за музикално пътешествие с Ангел Заберски и неговото трио"}
{"url": "https://offnews.bg/sviat/i-rusia-predlaga-restavratori-za-notr-dam-701466.html", "text": "Русия води преговори с Франция с предложение да предостави експертна помощ за възстановяването на катедралата Нотр Дам, заяви пред журналисти вицепремиерката Олга Голодец, цитирана от РИА Новости.„Днес Русия разполага с уникални възможности в сферата на културата и реставрацията на обекти.Ние преговаряме с френската страна, защото са необходими конкретни специалисти за съвсем конкретни видове дейности. Мисля, че ние ще окажем наистина сериозна подкрепа именно с професионализма на нашите специалисти“, посочи тя.Запитана дали в Русия ще се извършат извънпланови проверки на пожарната безопасност в музеите и паметниците от културното наследство след пожара в Парижката Света Богородица, Голодец каза, че такива проверки в Русия се правят постоянно.По-рано стана известно, че руският милиардер Андрей Андреев, основател на платформата за интернет-запознанства Badoo, ще дари част от печалбите на компанията си за възстановяването на Нотр Дам след разрушителния пожар. Намерение за помощ за реставрацията заяви и шефът на Сбербанк Герман Греф. Депутатът от Руската дума Виталий Милонов обаче призова предприемачите, готови да пожертват средства за реставрацията на парижката катедрала, първо да обърнат внимание на отечествените светини, изискващи възстановяване.", "date": "2019.04.17", "title": "И Русия предлага реставратори за Нотр Дам"}
{"url": "https://offnews.bg/knigi/sled-tcvetiata-iztceritelniat-roman-na-mina-mau-701467.html", "text": "Новото заглавие на издателство \"Лексикон\" е \"След цветята\" от Мина Мау. Романът е продължение на историята на героинята от \"Една четвърт\". Роман, в който любовта е лек за болестта. Изцелителна и светла, тя попива болката и спасява от мрака.Невъзможна и незаобиколима - любовта е просто себе си. И колкото повече се опитваме да я подменяме, да я вписваме в чужд опит и формули, толкова повече страним от нея. А тя е онова \"всичко\", което единствено може да ни спаси. Животът с отворени очи е труден, но стигнеш ли до него, е късно за лъжи, късно за самозаблуди, късно за фалшиви монети.Така, уязвима и истинска, героинята на Мина Мау продължава своя път от \"Една четвърт\". По замисъл \"След цветята\" е роман продължение, но както често се случва в творческите пътешествия, сякаш неочаквано за самата си авторка той отваря един нов свят - свят на съзидание след травматичната предистория. Откъс:", "date": "2019.04.17", "title": "'След цветята' - изцерителният роман на Мина Мау"}
{"url": "https://offnews.bg/politika/spirat-goreshtata-sekretna-telefonna-linia-mezhdu-sofia-i-skopie-701464.html", "text": "Правителството прие решение за денонсиране на Споразумението между Министерството на вътрешните работи на Република България и Министерството на вътрешните работи на Република Македония за изграждане на международна междуведомствена телефонна връзка „Вардар“, съобщи правителствената пресслужба.Споразумението е подписано на 5 октомври 2004 г. в София от вътрешния министър Георги Петканов и македонския му колега Силян Аврамовски.Денонсирането на Споразумението има за цел да преустанови действието на изградената международна междуведомствена телефонна линия между Министерството на вътрешните работи на Република България и Министерството на вътрешните работи на Република Македония, чието съществуване към настоящия момент не е необходимо, поясняват от правителствената пресслужба. Линия \"Вардар\" е изградена, за да могат при спешни случаи вътрешните министерства на двете страни да обменят оперативна информация в реално време.", "date": "2019.04.17", "title": "Спират горещата секретна телефонна линия между София и Скопие"}
{"url": "https://offnews.bg/temida/lozan-panov-mrakobesnite-vremena-teparva-predstoiat-prokuraturata-e-701461.html", "text": "Председателят на Върховния касационен съд Лозан Панов прогнозира, че мракобесните времена в правосъдието тепърва предстоят. На форум, организиран от Правосъдие за всеки, той заяви, че сегашният главен прокурор Сотир Цацаров се е прицелил в поста главен съдебен инспектор. Така контролният орган щял да се превърне в това, което е прокуратурата в последните седем години - завоевание на олигархични интереси.Списъци на врагове висят по вестниците, а ксенофобията стана държавна политика, описа Панов ситуацията у нас и допълни, че никой не може да каже кога една демократична държава се превръща в опаковка.Според председателя на ВКС основни принципи, върху които се изгражда демокрацията са се изродили.", "date": "2019.04.17", "title": "Лозан Панов: Мракобесните времена тепърва предстоят. Прокуратурата е завоювана от олигарси"}
{"url": "https://offnews.bg/obshtestvo/zapochva-ochakvaniat-ot-godini-remont-na-stolichnia-ploshtad-portugal-701468.html", "text": "Очакваният от години ремонт на столичния площад \"Португалия\" (градинката на ул. Цар Иван Асен II) ще започне след великденските празници, обявиха от кметството на Район Средец.Площадът, който е и паметник на културата, но стои занемарен, ще бъде реконтруиран и допълнително благоустроен.\"Португалия\" се намира между улиците \"Николай Гогол\", \"Цар Иван Асен II\" и \"Леонардо да Винчи\". Градинката е сърцето на квартал \"Иван Асен II\" - един от носещите духа на Стара София райони в центъра на столицата. Вместо досегашния асфалт, новата настилка ще е от бетонови плочи с размер 40x40 см. Ще бъдат изградени нови бордюри и поставени нови пейки, кошчета и соларни лампи. Ще бъде засадена нова растителност, цветарникът в средата на площадката ще бъде възстановен и ще бъде изградена чешмичка. В следващия етап от проекта ще бъдат монтирани и нови съоръжения на детската площадка.\"Отвореността на градинката при площад „Португалия” е нещо колкото разкрасяващо улицата, толкова и самата нея. Уверяваме Ви, че ще обърнем специално внимание на всички елементи по изпълнението, за да бъде градинката атрактивна и да запази чара си\", допълват от кметството.Проектът за реконструкцията е поръчан и дарен на Столична община от „Полиграфия Офис Център\" АД и \"Ателие Серафимов архитекти\" ООД. Работата по него ще се извърши от „Кимис Груп” ЕООД и ще продължи до 90 календарни дни.", "date": "2019.04.17", "title": "Започва очакваният от години ремонт на столичния площад 'Португалия'"}
{"url": "https://offnews.bg/sviat/prezidentat-na-indonezia-zapazva-posta-si-sled-dneshnia-vot-v-stranata-701474.html", "text": "Очаква се президентът на Индонезия Джоко Видодо да бъде преизбран, сочат неофициалните резултати от изборите в страната.Видодо има преднина от около 10% над съперника си - бившия генерал Прабово Субианто.Официалните резултати не се очакват до края на април, но Би Би Си подчертава, че паралелните преброявания на социологическите агенции досега са давали достоверни данни и на тях може да се разчита.Индонезия гласува днес в едни от най-големите еднодневни избори в света.Проучване на Би Би Си, проведено от Компас, поставя Видодо начело с 54%, докато неговият съперник има 45%.", "date": "2019.04.17", "title": "Президентът на Индонезия запазва поста си след днешния вот в страната"}
{"url": "https://offnews.bg/ikonomika/udalzhavat-sroka-za-izpalnenie-na-selishteto-plana-hajts-701469.html", "text": "Министерският съвет одобри днес допълнително споразумение към меморандума за разбирателство между правителството на Република България и „А.З.К. Пропъртис“ ЕООД за изпълнението на приоритетния инвестиционен проект „ПЛАНА ХАЙТС“, съобщи правителствената пресслужба.По този начин се удължава срокът за изпълнение на строителството на селището \"Плана Хайтс\" край София, като се удължава действието на сертификата за приоритетен инвестиционен проект.Проектът „ПЛАНА ХАЙТС“ предвижда изграждането на модерно селище в района на Плана планина, между София и Самоков, до село Алино, община Самоков. Проектът обхваща изграждането на необходимата за нуждите на селището инфраструктура - 7582 дка пътища, електричество и водоснабдяване, сгради за обществена полза - търговски център, спортен център, медицински център, детска градина, паркове, зелени площи и детски площадки, център за сигурност и 150 (сто и петдесет) къщи за отдаване под наем. Комплексът ще бъде построен върху земя, която е собственост на инвеститора и е закупена конкретно за реализацията на този проект. Общият размер на инвестицията се планира да бъде в размер на 54 млн. лева, след въвеждането в експлоатация на обектите по проекта се очаква да бъдат създадени около 100 нови работни места.", "date": "2019.04.17", "title": "Удължават срока за изпълнение на селището 'Плана Хайтс'"}
{"url": "https://offnews.bg/ikonomika/zam-ministarat-s-imenieto-s-pari-ot-es-dade-ostavka-borisov-ia-prie-701492.html", "text": "Заместник-министърът на икономиката Александър Манолев подаде оставка пред министър-председателя Бойко Борисов, съобщи правителствената информационна служба.Това се случи след като днес прокуратурата започна разследване срещу него за източване на пари от еврофондовете.Преди дни съвместно разследване на Биволъ и Благоевград нюз разкри, че Манолев си е направил частно имение с пари от ЕС. То трябвало да заработи като \"къща за гости\", но никога не е било отворено за посетители.Като мотив за оставката си Манолев е изтъкнал пред премиера именно стартиралата проверка на Върховна касационна прокуратура. Той не желаел това по никакъв начин да не засяга работата на правителството. Друг аргумент, посочен от Манолев е солидарността с колегите му, които са спазили моралния стандарт в управлението и са напуснали постовете си само заради съмнения.„Сигурен съм, че в документите няма нищо срещу мен, но не мога да подложа семейството си отново на това. Благодаря за доверието. Решението ми е лично“, допълва още Александър Манолев. Оставката му е приета от премиера Бойко Борисов.", "date": "2019.04.17", "title": "Зам.-министърът с имението с пари от ЕС даде оставка, Борисов я прие"}
{"url": "https://offnews.bg/sviat/tramp-otkaza-da-spre-prodazhbata-na-orazhie-za-jemen-701453.html", "text": "Американският президент Доналд Тръмп наложи вето на приетата от Конгреса резолюция за прекратяване на военната помощ на САЩ за водената от Саудитска Арабия война в Йемен, предаде Би Би Си. Документът - одобрен и от Сената, и от Камарата на представителите - ограничава му да изпраща войски.Настоящото второ вето в мандата му бе очаквано, а Конгресът не успя да събере достатъчно гласове, за да го преодолее.Според държавния глава резолюцията е \"ненужен, опасен опит да отслаби моите конституционни пълномощия, застрашавайки живота на американските граждани и на смелите военнослужещи, както днес, така и в бъдеще\".Председателят на Парламента, демократът Нанси Пелоси, беше сред осъдилите президента Тръмп за този ход.„Конфликтът в Йемен е ужасяваща хуманитарна криза, която се противопоставя на разбиранията на целия свят. Сега президентът избра цинично да се противопостави на нашите гласове и да продължи американската намеса в тази хуманитарна криза“, пише тя в Туитър.Конгресмените се чувстват все по-неловко от близките отношения между Тръмп и Саудитска Арабия - страната с най-големите запази и най-голямата износителка на петрол в света. Много от тях го критикуват, че не заклейми Рияд за убийството на саудитския журналист Джамал Хашоги.Йемен е опустошаван от конфликти повече от десетилетие. От 2004 г. в страната бушува гражданска война, която през 2015 г. прерасна в конфликт между съседни държави. Същия март бунтовническото движение Хути превзе голяма част от Западен Йемен и принуди президента Абдрабух Хади да избяга в чужбина. Хутите контролират големи територии на север, столицата Сана и важния пристанищен град Ходейда, през който пристигат хуманитарните помощи и хранителни продукти. Обезпокоени от възхода на групировката - смята се, че тя е подкрепяна от регионалната шиитска власт - Иран, Саудитска Арабия и осем други, предимно сунитски, арабски държави започнаха въздушни удари, насочени към възстановяване на правителството на Хади. От началото на войната коалицията е извършила приблизително 17 хил. въздушни удара срещу контролираните от хутите територии. САЩ подкрепиха коалицията, като ѝ предоставиха милиарди долари, оръжия и разузнавателни данни.От всичко това страдат най-вече обикновените хора. Хуманитарната криза е страховита. Според ООН са убити най-малко 7000 цивилни и 65% от тях са загинали вследствие на въздушните удари от водената от Саудитска Арабия коалиция.През септември трябваше да започнат мирни преговори, но до тях така и не се стигна. Бомбите отново падат, цените на хранителните продукти растат. Расте и страхът от \"най-смъртоносната гладна криза от 100 години насам\", както я наричат хуманитарни организации. По този начин те искат да обърнат внимание на световната общественост върху необходимостта от спешни мерки.", "date": "2019.04.17", "title": "Тръмп отказа да спре продажбата на оръжие за Йемен"}
{"url": "https://offnews.bg/sviat/sasht-i-turtcia-ne-se-sporazumiaha-za-ruskite-raketi-701473.html", "text": "В хода на преговорите във Вашингтон САЩ и Турция не намериха изход от задънената улица по въпроса за плана на Анкара да закупи руските зенитно-ракетни комплекси С-400, съобщава Wall Street Journal, като се позовава на анонимни източници.Изданието отбелязва, че в понеделник президентът Доналд Тръмп е приел в Белия дом финансовия министър на Турция Берат Албайрак. По-рано министърът твърдеше, че американският лидер проявява разумен подход към необходимостта на Турция да закупи руските С-400. Представителите на САЩ и Турция се срещнаха в рамките на ежегодната 37-а конференция по турско-американските отношения във Вашингтон.Турция е категорична, че няма да се откаже от плановете си да купи С-400 и очаква първата партида от системите за противовъздушна отбрана да бъде доставена в страната през юли т.г. САЩ обаче смятат, че системите С-400 са несъвместими със стандартите на НАТО, заплашват със санкции и неведнъж заявяват, че могат да задържат или да спрат процеса на продажбите на изтребителите F-35 за Турция. Турция е участник в международната програма на САЩ за разработването на самолетите от 5-о поколение.В коментар пред Анадолската агенция министърът на отбраната на Турция Хулуси Акар подчертава, че Анкара настоява САЩ да изпълнят поетите ангажименти пред 8-те страни – партньори по проекта за създаването на F-35. Във Вашингтон той се срещна с изпълняващия длъжността ръководител на Пентагона Патрик Шанахан. „Разговорът беше конструктивен. Ние с удовлетворение констатирахме промяната в позициите на американската страна по много от въпросите. Предостави ни се възможност отново да информираме САЩ за позицията на Анкара за F-35“, посочва той.Турският министър припомня, че група турски пилоти продължава подготовката си в САЩ в рамките на проекта. В хода на срещата американската страна е представила нови предложения за доставката на системите за противовъздушна отбрана в Турция. „Тези предложения се разглеждат всестранно, ние обещахме да уведомим Америка за позицията ни по този въпрос“, казва Акар.Също пред Анадолската агенция говорителят на турския президент Ибрахим Калън подчертава, че Анкара няма да позволи членството на страната в НАТО да бъде поставено под въпрос. Според него е недопустимо някой да обсъжда възможно изключване на Турция от НАТО в контекста на придобиването на руските С-400 или на програмата за създаването на изтребителите F-35.„Турция е пълноправен член на НАТО и има право на глас при приемането на всички решения на алианса“, подчертава Калън. Според него отношенията между Анкара и Вашингтон са в сложен период, свързан с разногласия по много въпроси. „Това засяга не само договора за С-400 или доставката на самолетите F-35. Позициите на страните се различават и в контекста на сирийското урегулиране, и по борбата с терористичната организация на Фетхуллах Гюлен. Основните проблеми в диалога между двете страни са свързани с подкрепата на САЩ за терористите от кюрдските Отряди за народна защита и ПКК в Сирия, и с блокирания процес за екстрадирането на Гюлен в Турция“, казва Калън.Той посочва, че Турция провежда многовекторна външна политика и има за цел да развива сътрудничество със страните, които не са в състава на НАТО. „Освен това, за Турция отношенията с Русия не представляват алтернатива на диалога със САЩ или с ЕС. Привеждат се аргументи в полза на това, че разгръщането на С-400 в Турция ще бъде заплаха за договора за F-35. Заради това Анкара предложи да се сформира техническа комисия под егидата на НАТО и ние очакваме от САЩ отговор на това предложение“, допълва Калън.Пред конференцията посланикът Турция във Вашингтон Сердар Кълъч подчертава, че двете страни са длъжни да защитават и укрепват двустранните връзки. Дипломатът обаче определя като контрапродуктивни изявленията на САЩ за възможното налагане на санкции срещу Анкара, както и спирането на доставките на изтребителите F-35, и изключването на Турция от програмата за производството на тези самолети. Според Кълъч последното предложение на САЩ за сделката с Турция за американските системи „Patriot“ е „конструктивно, но закъсняло“. Посланикът призовава американския Конгрес да се откаже от езика на заплахите по отношение на Турция.", "date": "2019.04.17", "title": "САЩ и Турция не се споразумяха за руските ракети"}
{"url": "https://offnews.bg/futbol/nasko-sirakov-sasho-kostov-beshe-edna-ot-naj-harizmatichnite-figuri-v-701471.html", "text": "Стотици хора дойдоха днес на поклонението на Александър Костов в храм \"Света София\". Легендата на Левски си отиде от този свят в понеделник на 81 години.Една от от най-харизматичните и усмихнати фигури, не само за Левски и националния отбор, беше изпратен от десетки бивши играчи, приятели и фенове на \"сините\".Двама от най-добрите защитници в историята на родния футбол и символи на Левски и ЦСКА - Кирил Ивков и Димитър Пенев влязоха заедно в храма, за да се сбогуват с Костов.Легендата на \"сините\" Наско Сираков също присъства на поклонението на Александър Костов.\"Лошото за българския футбол и спорт е, че много такива тежки и тъжни дни имаме в последните месеци. Загубихме може би една от най-харизматичните и усмихнати фигури, не само за Левски и националния отбор.Той записа името си със златни букви, така че то ще пребъде\", каза Сираков.Бившият собственик на Левски Тодор Батков пък определи Костов като много добър и честен човек.\"Тъжен е поводът. Горе се събраха приятели от звездния отбор на Левски. Това е животът. Много добър човек, много честен. Много ми е помагал. Много помагаше в школата, чист човек, левскар\", сподели Батков.", "date": "2019.04.17", "title": "Наско Сираков: Сашо Костов беше една от най-харизматичните фигури във футбола"}
{"url": "https://offnews.bg/ikonomika/sarbia-zapochva-da-stroi-turski-potok-bez-da-chaka-balgaria-701475.html", "text": "Сърбия е започнала строителството на \"Турски поток\", без да чака завършването на работите в българския участък. Това съобщи в сряда вицепремиерът и министър на външните работи Ивица Дачич след среща с руския външен министър Сергей Лавров в Москва, цитиран от ТАСС. Сръбският премиер Ана Бърнабич вече обяви, че разрешението на строителството на сръбския участък ще бъде издадено до края на април и изграждането му ще стартира официално. Агенцията по енергетика на Сърбия одобри на 5 март строителството на сръбския участък от проекта, като беше планирано то да започне през април. Изграждането на газопровода на сръбска територия от българската до унгарската граница ще се извършва от \"Газтранс\" - съвместна компания на \"Газпром\" и \"Сърбиягаз\".Строителството трябва да бъде завършено до 15 декември. Сръбският участък на \"Турски поток\" трябва да започне да доставя природен газ до края на април 2020 г.", "date": "2019.04.17", "title": "Сърбия започва да строи Турски поток, без да чака България"}
{"url": "https://offnews.bg/obshtestvo/866-000-leva-otpuska-kabinetat-za-posreshtaneto-na-papa-frantcisk-701476.html", "text": "Правителството одобри допълнителни разходи от бюджета за 2019 г. за посрещането на Негово Светейшество Папа Франциск в България на 5-7 май, съобщи правителствената информационна служба.Това е първото посещение на глава на Ватикана и на Римокатолическата църква у нас от 17 години насам. То има важно значение за утвърждаване на България като модел за етническа и религиозна толерантност и като повод за положителни послания към българската общественост за мир и добруване, допълва пресцентърът на Министерския съвет.Папа Франциск ще извърши апостолическо пътуване в България от 5 до 7 май 2019 г., за да поздрави българския народ и да даде на всеки българин своя благослов за мир и благоденствие. Той ще се срещне с представителите на държавните власти, с Негово Светейшество Българския Патриарх Неофит, с дипломатическия корпус и с гражданското общество. Папа Франциск ще се срещне също с представителите на религиозните вероизповедания, като по време на своята визита ще посети София и Раковски.Допълнителните разходи за 2019 г., които се одобряват с правителственото постановление, са в размер на 866 000 лв. От тях по бюджета на Министерския съвет се отпускат 759 000 лв. За Министерството на вътрешните работи са предвидени 77 000 лв., а за Националната служба за охрана - 30 000 лв. Средствата се осигуряват чрез преструктуриране на разходите/трансферите по централния бюджет за настоящата година.", "date": "2019.04.17", "title": "866 000 лева отпуска кабинетът за посрещането на папа Франциск"}
{"url": "https://offnews.bg/politika/kaloian-pargov-provalil-iznenadata-che-ivo-hristov-shte-e-v-listata-n-701463.html", "text": "Корнелия Нинова е планирала номинацията на президентския съветник Иво Христов за евродепутат да е изненада за Пленума, шефът на софийската организация на партията Калоян Паргов обаче е издал тайната и е провалил ефекта на изненадата, научи OFFNews от свои източници.В неделя в 9 часа, 2 часа преди началото на Пленума, който трябваше да гласува листите, Корнелия Нинова е събрала Изпълнителното бюро на БСП. На него по принцип присъстват около 15 членове плюс още няколко технически лица. Както никога досега обаче Нинова е помолила техническите лица да напуснат, членовете на ИБ да изключат телефоните си и да обещаят, че каквото и решение да вземат, ще го запазят в тайна до 11 часа, когато започва Пленумът.В 9:15 часа Нинова извадила голямия коз от ръкава си - че на четвърто място в листата ще е президентският съветник Иво Христов. Ефектът от изненадващата добра новина трябвало да потисне темата за това, че в предложената от Нинова листа го няма името на Сергей Станишев.Още в 9:30 часа обаче вътрешната опозиция и няколко медии получили снимка на листата, предложена от Нинова, а в 11 вече цяла България знаеше пазената за Пленума изненада.Да се установи кой е издал четата се оказало неочаквано лесно, защото изпращачът не снимал чистия списък, а го заснел, след като вече си е водил бележки по него.Ето разпратената до вътрешната опозиция снимка:В БСП веднага сравнили почерка с ръкописни текстове на всичките 15 присъствали на заседанието и лесно установили, че почеркът е на Калоян Паргов.Всичко се е случвало в нашата партия, но да се издаде партийна тайна, след като си обещал, че ще я пазиш, още не се беше случвало, коментира източникът ни.", "date": "2019.04.17", "title": "Калоян Паргов провалил изненадата, че Иво Христов ще е в листата на БСП"}
{"url": "https://offnews.bg/gimnastika/vladinova-i-kalejn-shte-tarsiat-novi-uspehi-na-svetovnata-kupa-v-tashk-701477.html", "text": "Грациите Невяна Владинова и Боряна Калейн ще ни представят на Световната купа по художествена гимнастика в столицата на Узбекистан - Ташкент, която ще се проведе от 19 до 21 април.Нашите са в поток \"В\" - начало на състезанието - петък (19 април - 17.20 българско време) - Неви е с номер 4 и започва с топка, Боряна е с номер 12 и също започва с този уред.В събота потокът на нашите момичета започва в 17.20 българско време - Боряна е сномер 5 и стартира с бухалки, Неви е с номер 11 и също стартира с бухалки.Самата Владинова е пределно мотивирана да запише силно представяне в Ташкент, след като направи грешки в последния ден на Световната купа по художествена гимнастика в София и завърши четвърта на обръч и шеста на топка.", "date": "2019.04.17", "title": "Владинова и Калейн ще търсят нови успехи на Световната купа в Ташкент"}
{"url": "https://offnews.bg/sport/osmiat-bajk-i-ran-za-chepan-kraj-dragoman-shte-se-provede-v-sabota-701479.html", "text": "Навръх Лазаровден, 20 април, край Драгоман ще се проведе осмото издание на една от най-обичаните планински надпревари – „Байк и рън за Чепън“, организирана съвместно от магазини „Стената“ и Община Драгоман. Официален партньор е Министерство на туризма.В състезанието за планинско бягане и колоездене с дистанции 21.3 км (полумаратон) и 40 км (маратон) тази година се очаква да стартират над 400 души – бегачи и колоездачи.Регистрацията за събитието продължава на адрес chepan.stenata.com до 18 април включително, а плащането на таксата за участие след 16-ти ще може да се осъществи само в магазини „Стената“ на 17-ти и 18-ти април, тъй като онлайн панелът ще бъде вече затворен. Възможна ще бъде и регистрация на място на цена 50 лв. Вече записалите се могат да вземат стартовите си номера на 16, 17 и 18 април от 10 до 20 ч. от офиса на \"Стената\". Задължително е да носят попълнена и подписана декларация за освобождаване от отговорност. Записаните състезатели с платена такса за участие, които живеят извън София, ще могат да получат стартовия си номер на място преди състезанието от 8 ч. до 9 ч. в Драгоман.Важна стъпка тази година е политиката за редуциране на пластмасовото потребление с грижа за минимизиране на човешкия отпечатък и опазване на природата. В партньорство с минерална вода „Банкя“ за състезателите ще бъдат на разположение бидони с вода за наливане в собствени съдове. Ето защо организаторите приканват участниците да не забравят да си носят личните бутилки, които да зареждат свободно на старта и подкрепителните пунктове. Там, заедно с хапки питателна храна състезателите ще могат да си набавят и вкусна и здравословна енергия със суровите барчета Go4.В случай на повреда велосипедите ще могат да бъдат сервизирани в пунктовете на Baze, които ще се погрижат за безаварийно достигане на велосипедистите до финала. Здрави колела под наем, в пълна готовност да покорят Чепън планина, ще предлагат партньорите от Compass Bikes.За да бъдат състезателните велосипеди като нови след надпреварата, на площада пред Общината ще бъде пунктът за почистване на Kärcher, където ще могат да бъдат разгледани и много други полезни уреди за мобилно почистване, идеи за дома и градината.Едни от най-атрактивните награди досега за победителите ще бъдат осигурени от магазини „Стената“, френския лидер при спортните очила Julbo, превърналите се в емблема мултифункционални кърпи за спорт и туризъм Buff и швейцарския стандарт в бутилките за многократна употреба Sigg. Първенците при велосипедистите ще получат и страхотните уреди за мобилно почистване Kärcher.Традиционното пътуване с вагон на БДЖ, в който участниците ще могат удобно да превозят велосипедите си до самия старт, ще бъде от Централна гара София с влак КПВ10202 със стартов час 07:40, а връщането към София – от 17:45 с влак МБВ7991.Както всяка година, децата заемат сериозно място в състезателната програма. Тазгодишният „Мини Байк и рън за Чепън“ ще се проведе в парньорство със сдружение „Велоеволюция“ и ще започне в 10:45.Осмото издание на състезанието „Байк и рън за Чепън“ е навръх Лазаровден – по случай празника Община Драгоман е подготвила за състезателите и гостите на града поредица от активности: още с откриването на събитието присъстващите ще могат да се насладят на лазаруване и други народни танци, забавна програма, включваща танци от НЧ „Мелдия“ и рок група „Мелди“.Тази година в събитието ще се включи спортната кампания Aces Bulgaria, която ще участва с мажоретния състав “Wonders” и зумба на открито. Златното момиче на художествената гимнастика Ренета Камберова ще притаи дъха на зрителите с технични и красиви демонстрации. За най-любознателните ще има и екскурзии до Неделишкия манастир и връх Чепън.За най-актуална информация следете .", "date": "2019.04.17", "title": "Осмият Байк и рън за Чепън край Драгоман ще се проведе в събота"}
{"url": "https://offnews.bg/112/43-godishna-zhena-e-ubita-v-stolichnia-kvartal-mladost-701499.html", "text": "Към 18.30 часа в полицията е получен сигнал за открито тяло на жена в столичния квартал „Младост“.Пресцентърът на МВР съобщи, че става дума за тежко престъпление.От вчера познати безуспешно са се опитвали да се свържат с 43-годишната жена и днес нейни близки решили да посетят жилището.На място са изпратени екипи на полицията и Бърза помощ, които са установили следи от насилие по тялото.По информация на Нова телевизия жената е удушена. В момента полицията издирва сина й, който е на около 20 години.", "date": "2019.04.17", "title": "43-годишна жена е убита в столичния квартал Младост"}
{"url": "https://offnews.bg/112/nov-sak-s-kokain-izpluva-kraj-varna-701457.html", "text": "Нов сак с кокаин е изплувал край Варна, съобщава Апелативната прокуратура във Варна, цитирана от БНР.Пакетът, прикрепен към спасителна жилетка, се появил вчера към 17 ч. в морето пред плаж \"Болата\", Калиакра. Забелязали го от катер на Гранична полиция.Съдържанието му е 16 пакета наркотик - всеки по 1.1 кг.Назначените експертизи трябва да установят дали кокаинът е подобен на този в пакетите, намерени край село Тюленово (170 кг.) и курорта „Слънчев ден“ (25.430 кг.). В тях наркотикът беше с изключително висока чистота.", "date": "2019.04.17", "title": "Нов сак с кокаин изплува край Варна"}
{"url": "https://offnews.bg/obshtestvo/51-ot-balgarite-sa-podkrepili-pone-edna-blagorodna-kauza-prez-izminal-701439.html", "text": "Младите хора в България са значително по-склонни да даряват пари и да работят като доброволци за каузи, от които се интересуват, в сравнение с по-възрастните поколения. Това сочи докладът „Дарителството в България 2019\", публикуван днес от Фондация BCause.Проучването има за цел да осигури по-добро разбиране за това как, защо и за какво даряват хората в България.Най-младите хора, тези на възраст между 18 и 24 години, е по-вероятно да са дарили през последните 12 месеца от по-възрастните от тях (72% спрямо 51%). Също така, хората на възраст между 18 и 34 години са по-склонни да бъдат доброволци от всички останали - 45% срещу 34%.Анализът показа следните ключови данни за индивидуалното дарителство в България:Половината от хората (51%) са дарили пари през последните 12 месеца – в полза на благотворителни организации, религиозни организации/църквата или директно са подкрепили някого. Подкрепата за деца е най-популярната кауза за българите - над 53% от даряващите са избрали тази кауза.Типичното дарение за последните 12 месеца е на стойност 100 лв.Даряването на пари в брой е най-популярният метод за даряване (57%), следвано от дарителски кутии в магазини/супермаркети (52%) и изпращане на дарителски SMS-и (46%).Най-често срещаното обяснение за причината за дарителския акт е убеждението, че всички ние трябва да подкрепим решаването на основните социални проблеми. Това споделят всеки двама от петима анкетирани (45% ).Около една трета (34%) споделят, че са участвали с доброволен труд през последната година, като отново първото място заема каузата \"подкрепа на деца\" (46%).34% от анкетираните са подписали петиция през последните 12 месеца.Мнозинството от българите чувстват, че благотворителните организации оказват позитивно влияние върху държавата като цяло, на международно ниво, както и в тяхната общност и населено място.Най-популярните каузи сред доброволците са: подкрепа за децата (46%), следвани от възрастните хора (34%), бедните (33%) и хората с увреждания (26%).Убеждението, че всички ние трябва да помогнем за решаването на социални проблеми, е най-честата причина, дадена от българите за това защо са дарили пари, като почти половината (45%) казват това. Това е особено важно е това за жените - 51% казват, че това е в основата на тяхното дарителство, в сравнение с 39% от мъжете. Следващите най-цитирани причини са: това кара дарителите да се чувстват добре (43%) и искат да помогнат на хората, които са по-малко щастливи от тях (37%).Да знаят със сигурност как ще бъдат похарчени парите им – това в най-голяма степен би насърчило българите да даряват повече пари (61%). Повече от половината (54%) казват, че биха дарили повече, ако печелят повече. По-голяма прозрачност в сектора също е от значение, като една трета (33%) се позовава на тази причина. Само 3% казват, че нищо няма да ги насърчи да дадат повече в бъдеще.Елица Баракова, изпълнителен директор на фондация BCause коментира проучването:В доклада са \"твърдите\" факти. Но ние не можем просто да броим числата и показваме диаграми. Дарителството е топло и лично. Когато мисля за даряване, мисля за страст и въодушевление, за надеждата за спасение и мечтата за най-доброто. За тези, които отговарят на нуждата, без да чакат \"държавата\", за тези, които работят системно и проактивно, защото разбират силата на дългосрочната благотворителност; за родителите, които учат децата си и за организациите, които се обръщат към дарителите с откритост и достойнство.За сравнение Световният дарителски индекс на КАФ 2018 показва по-ниски нива на дарителска активност за България: Помощ на непознат – 42%, Даряване на пари – 18%, Доброволчество – 5%. Разликата идва от това, че Световният дарителски индекс се основава на поведението на хората само през един месец на годината, обикновено летен.Затова можем да твърдим, че като правило хората в България даряват и работят като доброволци, но не през цялата година, а кампанийно. Редовното дарителство е по-слабо разпространено сред нашите сънародници.Все пак, резултатите от новото проучване „Дарителството в България\" ни дават надежда, че у нас живеят активни и ангажирани млади хора и е въпрос на време това поведение да се превърне в масова култура.", "date": "2019.04.17", "title": "51% от българите са подкрепили поне една благородна кауза през изминалата година"}
{"url": "https://offnews.bg/temida/prokuror-ivan-geshev-ne-e-viarno-che-sa-otpadnali-dokazatelstva-po-d-701437.html", "text": "Манипулация е твърдението, че част от доказателствата по делото срещу Десислава Иванчева и Биляна Петрова са отпаднали, заяви заместник главния прокурор Иван Гешев в интервю за сутрешния блок на .„Единицата за справедливост е това, което присъжда съдът. Тези присъди са неокончателни и подсъдимите продължават да са невиновни според българското законодателство и Конституцията“, каза Гешев.Той коментира и тежестта на наказанието на първата съдебна инстанция. Това, че законодателят е предвидил еднакво наказание за убийство и подкуп – от 10 до 20 години затвор, значи, че той отчита обществената опасност и счита, че особено тежкият случай на подкуп в особено големи размери е сравним на едно убийство, поясни Гешев. Според него съдът просто е приложил закона, а присъдата изглежда шокираща, защото \"досега законът не се прилагаше\".\"Борбата с корупцията беше недостатъчна и това го отчита цялото общество – и оттам се натрупва чувство за несправедливост. Това е една дребна битка в тази война. И когато започна, някои хора се уплашиха, че и с тях ще се случи същото. И се опитват да настроят обществото, че зад тези присъди седи нещо друго, а не справедливост“, каза още заместник главният прокурор.Той обясни, че след като излязат мотивите по делото, ще стане ясно дали съдът е оправдал Иванчева и Петрова за получаване на подкуп и дали ги е осъдил само за искане на рушвет.Според Гешев е манипулация да се твърди, че ключови доказателства по процеса са отпаднали: \"Зад това седят определени политически сили, определени олигархични интереси – от рода на това, че експертизата е доказала, че не е писала тя в бележника и един куп други неща“, каза той. По думите му не е изненада, че основният свидетел Петко Дюлгеров не е дал обяснения в съда, а че се е отказал от показанията си По думите му не е изненада, че основният свидетел Петко Дюлгеров не е дал обяснения в съда, а че се е отказал от показанията си.", "date": "2019.04.17", "title": "Прокурор Иван Гешев: Не е вярно, че са отпаднали доказателства по делото 'Иванчева'"}
{"url": "https://offnews.bg/obshtestvo/karieren-forum-za-hora-s-uvrezhdania-se-provede-v-sofia-701440.html", "text": "Агенцията по заетостта представи услугите си за уязвимите групи на пазара на труда на кариерен форум за хора с различни възможности „Равенството значи повече”. Събитието под патронажа на президента на Република България Румен Радев и Столична община си постави за цел да събере на едно място представители на отговорния бизнес с хора с различни по вид и степен увреждания, защото те имат огромна мотивация и желание за развитие, имат умения, както и могат да се справят отлично с дейността си, стига тя да е достъпна за тях.Повече от 200 заинтересовани посетители се запознаха с възможностите за работа с посредничеството на Агенцията по заетостта. Главният директор на главна дирекция „Услуги по заетостта” Кремена Калчева разясни на участващите във форума подкрепата, която могат да получат в бюрата по труда чрез специализираните услуги за преодоляване на пречките при намирането на подходяща работа.На присъстващите работодатели пък бе презентирана политиката за насърчаване на заетостта на хората с увреждания чрез субсидиране на работни места и обучения от държавния бюджет и Европейския социален фонд. И двете групи присъстващи получиха подробна информация относно финансовите параметри за 2019 г. и начините за включване в програми и мерки, насочени към обучения и заетост на хората с увреждания, както и отговори на множество въпроси, свързани с квалификацията, преквалификацията и различните услуги, предоставяни от бюрата по труда.На специално организирания щанд на Агенцията по заетостта кариерни консултанти предоставиха индивидуална консултация на над 50 търсещи работа лица и дискутираха с тях конкретни казуси. Експертите раздадоха информационни брошури, представящи по-подробно дейността на Агенцията, и размениха контакти с всички работодатели, участвали в събитието, за евентуално бъдещо сътрудничество.На форума присъстваха изложители на повече от 20 големи български и международни компании от различни икономически сектори и над 200 кандидати от уязвимите групи на пазара на труда.", "date": "2019.04.17", "title": "Кариерен форум за хора с увреждания се проведе в София"}
{"url": "https://offnews.bg/sviat/maltretirani-sauditski-aktivistki-se-izpraviat-pred-sada-dnes-701451.html", "text": "Най-видните активистки за правата на жените в Саудитска Арабия трябва да се явят в съда в Рияд днес, предава Би Би Си. Жените бяха арестувани миналия май по обвинения в различни престъпления, включително шпионаж.Миналия юни те проведоха кампания за прекратяване на мъжката система за настойничество в страната и с искане за правото да шофират. Оттогава насам се появиха ужасяващи подробности за малтретирането им от страна на саудитските власти.Във вторник Валид ал-Хатлул, брат на една от най-известните активистки Луджаин ал-Хатлул, каза пред Би Би Си, че след ареста на сестра му тя е била откарана на тайно място близо до затвора в Дхабан в Джида. Свалили я в мазе и я подложили на мъчения и токов удар.През февруари британски депутати проведоха разследване, подкрепено от редица международни правозащитни организации, по обвиненията в малтретиране на Хатлул и други активистки. Те заключиха, че твърденията са достоверни. През март Съветът на ООН по правата на човека призова за тяхното освобождаване и повече от 30 държави, включително всичките 28  членки на ЕС, подписаха изявление, в което осъждат продължителното им задържане. Саудитското правителство обаче казва, че задържаните жени се ползват от всички права, които им се предоставят по саудитското право.Г-н Хатлул добавя, че всичко за ареста и задържането на сестра му е било обгърнато в тайна и че в целия съдебен процес липсва прозрачност. Едва през ноември 2018 г. той и семейството му разбират какво е обвинението. То включва \"кандидатстване за работа в ООН и контакт с организации за правата на човека\". Той добави, че прокуратурата не е представила никакви доказателства в подкрепа на твърденията си за шпионаж.Докато Саудитска Арабия отхвърля всякаква критика към съдебната система, настоявайки, че тя се основава на шериата (ислямското право), на практика тя винаги е била непрозрачна, с произволни съдебни решения, често издавани по прищявка на съдия.Този случай привлече особено широко международно осъждане и се разглежда като „вреден“ за репутацията на противоречивия принц Мохамед бин Салман от Саудитска Арабия.Какво следва за активиститеСледващият етап от процеса срещу Луджаин ал-Хатлул и останалите подсъдими е отговорът на съдията по тяхната защита, която вече е била представена. Брат ѝ казва, че семейството им е много притеснено какво ще се случи по-нататък, и поради липсата на прозрачност. Той споделя, че сестра му се справя въпреки всичко, но е обезсърчена, че саудитските власти досега не са разследвали жалбите ѝ за изтезания.", "date": "2019.04.17", "title": "Малтретирани саудитски активистки се изправят пред съда днес"}
{"url": "https://offnews.bg/ikonomika/evrohold-poluchi-statut-na-ekskluziven-kupuvach-na-biznesa-na-chez-u-n-701470.html", "text": "Еврохолд България АД получи днес ексклузивност за придобиването на активите на ЧЕЗ Груп в България, съобщават от компанията.Дружеството участва самостоятелно в процедурата.Публично търгуваният холдинг ще финансира сделката със собствени средства и с подкрепата на водещи западноевропейски банки, заявяват още от Еврохолд.Намерението за придобиването на активите на ЧЕЗ Груп в България е част от дългосрочната стратегия на Еврохолд за навлизане в нови регулирани бизнес сегменти, предлагащи големи възможности за растеж.В съответствие със своята корпоративна политика, дружеството няма да коментира слухове или спекулации на пазара, особено, когато това засяга трети страни. Еврохолд е публична компания, чийто акции се търгуват на Българската и Варшавската фондова борса и като такава, тя спазва стриктно законовите разпоредби и правилата за разкриване и разпространение на корпоративна информация. В случай на чувствителна информация, свързана със сделката за активите на ЧЕЗ Груп в България, която засяга акционерите и останалите заинтересовани от холдинга лица, компанията ще информира последните своевременно, заявяват още от дружеството.Еврохолд България АД е най-големият публичен холдинг в България и водеща независима бизнес група с дейност в Централна и Югоизточна Европа (ЮИЕ). Компанията развива дейност в 11 европейски страни в областта на застраховането, лизинга, продажбите на автомобили, инвестициите и управлението на активи. Акциите й се търгуват на фондовите борси в София и Варшава. Групата обслужва повече от 2.5 млн. клиенти и има над 3000 служители. През 2018 г. консолидираните приходи на Еврохолд достигат 1.3 млрд. лв., оперативната й печалба - 52.3 млн. лв., а активите на компанията - 1.4 млрд. лв.През последните 20 години холдингът е реализирал 16 успешни придобивания на компании от различни сектори в Централна и Източна Европа в сделки с водещи в своите сектори корпорации в Европа. Еврохолд е собственик на Евроинс Иншурънс Груп АД (ЕИГ), една от най-големите независими застрахователни групи в ЮИЕ. ЕИГ оперира в 11 европейски страни, като притежава дъщерни застрахователни дружества в България, Румъния, Северна Македония, Украйна, Грузия, Беларус и Чехия. ЕИГ развива дейност още в Гърция и Русия, като извършва и нишови операции в Испания и Италия.", "date": "2019.04.17", "title": "Еврохолд получи статут на ексклузивен купувач на бизнеса на ЧЕЗ у нас"}
{"url": "https://offnews.bg/tenis/finalite-na-atp-shte-imat-nov-dom-sled-2020-godina-701465.html", "text": "Лондон няма да бъде домакин на Финалите на АТР след приключването на договора със зала “О2 Арена” през 2020 година. Ръководството на Мъжката тенис асоциация е решило да смени дестинацията за турнира на осемте най-добри след 12 успешни години в английската столица.Торино и Токио са сред фаворите за най-вероятни следващи домакини на заключителния турнир за сезона. Италианският град не може да осигури толкова голямо съоръжение за провеждането на надпреварата, но според медиите е готов да гарантира 15 милиона евро годишно, за да си осигури турнира с договор за 5 сезона.Мачовете в “О2 Арена” са посещавани от над 250 000 зрители годишно, като приходите от билетите само за Финалите на АТР в Лондон осигуряваха 15% от годишния приход на Мъжката тенис асоциация.Медиите информират още, че Роджър Федерер е изразил желание турнирът да остане в английската столица, но Новак Джокович е настоял за промяна и от АТР са предпочели неговото предложение. Това е втори политически удар за Маестрото, защото Ноле надделя и при решението за смяна на председателя на АТР Крис Кърмод.", "date": "2019.04.17", "title": "Финалите на ATP ще имат нов дом след 2020 година"}
{"url": "https://offnews.bg/112/shofior-zagina-sled-udar-v-krajpatno-darvo-701444.html", "text": "Шофьор загина след удар на автомобила му в крайпътно дърво.Инцидентът е станал тази нощ, час и 20 минути след полунощ, до разклона за село Кипра, на пътя Суворово - Девня, съобщи Областната дирекция на МВР във Варна.Той е на 39 г., от село Чернево, управлявал е \"Пежо\". Изгубил контрол над колата и се ударил. Загинал е на място.Обстоятелствата около катастрофата се изясняват.Образувано е досъдебно призводство.", "date": "2019.04.17", "title": "Шофьор загина след удар в крайпътно дърво"}
{"url": "https://offnews.bg/obshtestvo/vse-poveche-balgari-stavat-priemni-roditeli-po-chesto-vzemat-i-detca-701442.html", "text": "През март т. г. 103 деца са настанени в приемни семейства по проекта „Приеми ме 2015“, а за 97 настаняването е прекратено. Това отчита ежемесечният анализ, подготвян от Националния екип за организация и управление на проекта, според който общият брой на децата, отглеждани в приемни семейства в 147 общини към 31 март, е 1996. От тях 182 са с увреждания, като при стартирането на социалната услуга на 01.01.2016 г. децата с увреждане в 82 общини бяха 106.Децата, за които през март е предприета мярката за закрила „настаняване в приемно семейство“, преимуществено идват от общността (биологичното семейство, семейство на роднини или близки, същото или друго приемно семейство) – това са 90 от всичките 103 случая. При прекратените 97 настанявания традиционно основната причина са осиновяванията – 48 на брой, реинтегрирани в биологичните си семейства са 20.През отчетния месец март се забелязва леко повишаване на интереса към професионалната приемна грижа - подадени са 34 заявления от кандидати за приемни родители за областите Бургас, Варна, Видин, Враца, Кърджали, Монтана, Пазарджик, Пловдив, София област и Стара Загора. През трите месеца на 2019 г. средномесечната стойност на подадените заявления е 22, през 2018 г. - 16. Отговорността за набирането на приемни родители е на Областния екип за приемна грижа, в сътрудничество с териториалните дирекции „Социално подпомагане“. Един от ангажиментите на комисиите по приемна грижа е да обсъжда и да планира развитието на приемната грижа в съответния регион.През март т.г. комисиите по приемна грижа към регионалните дирекции за социално подпомагане са утвърдили 6 нови професионални професионални семейства, от регистъра са заличени 14. Така утвърдените приемни семейства с местоживеене и с доставчик на услугата община към 31.03.2019 г. са общо 2 136 (2 130 професионални и 6 доброволни), като от тях в 1 651 са настанени деца. В края на първото тримесечие на 2019 г. приемните семейства, в които няма настанени деца, са 485 (499 през февруари и 514 през януари). Малко над 22 процента е средната незаетост на приемните семейства, като в две области – Перник и Плевен, този процент е под 10.Причините за незаетост на приемните семейства са постоянен обект на анализ. Най-много от незаетите приемни семейства са заявилите желание да се грижат за дете с различен профил от наличния. Затова една от приоритетните задачи на социалните работници от областните екипи по приемна грижа и отделите “Закрила на детето“ е да извършват периодичен преглед на незаетите приемни семейства, да се изготвят и представят пред комисиите по приемна грижа предложения за заличаване от регистъра при установяване на обективните обстоятелства за това, както и да се обсъжда препрофилиране с приемни семейства, за които са установени предпоставки за това.", "date": "2019.04.17", "title": "Все повече българи стават приемни родители, по-често вземат и деца с увреждания"}
{"url": "https://offnews.bg/bojni/sushi-prechi-za-mach-mezhdu-antani-dzhoshua-i-kubrat-pulev-701441.html", "text": "Задължителният мач за световната титла между Кубрат Пулев и Антъни Джошуа не се очакваше скоро заради наситената програма на британеца, който има три задължителни защити на титлите си и намерение да организира обединителен двубой за всички колани с Дионтей Уайлдър. Това отлагаше евентуалната битка с Кобрата за пролетта или средата на 2020 г. Сега обаче и тези планове са на път да се провалят.Пулев отново излезе сред основните кандидати за двубой с Джошуа, след като Джарел Милър, с когото Джошуа трябваше да се боксира на 1 юни, изгърмя с допинг. Мачът с американеца не е пропаднал официално, защото не е отворена Б-пробата му, но ако и тя е положителна, ще се търси нов опонент за световния шампион. Британските медии предполагат, че той ще иска да проведе някоя от задължителните си защити и и има шанс тя да е с Пулев. Единствената пречка пред този двубой е желанието на Джошуа е да проведе мача на територията на САЩ. Той трябваше да се бие с Милър в \"Медисън Скуеър Гардън\" в Ню Йорк.Мач с Пулев отвъд Океана е под огромна въпросителна, защото той е с временно спрян лиценз на територията на щата Калифорния заради заведеното срещу него дело за сексуално посегателство от репортерката Джени Суши, защитавана от адвокатката Глория Олред. Изслушването му е на 14 май. Дотогава няма да има лиценз, което ще утежни максимално преговорите.\"Готови сме да се бием с всеки. Този, който желае най-много битката с Антъни, той ще се срещне с него. Има опции, но нещата са сложни\", заяви Еди Хърн за \"Лос Анджелис Таймс\", без да назовава имена на евентуални съперници.", "date": "2019.04.17", "title": "Суши пречи за мач между Антъни Джошуа и Кубрат Пулев"}
{"url": "https://offnews.bg/nashite-avtori/predizborna-programa-701446.html", "text": "Дрън… дрън… дрън… избори,Дрън… дрън… еврофондове,Дрън… дрън… дрън… законност,Дрън… дрън… дрън… дрън… демокрация,Дрън… дрън… заедно,Дрън… дрън… дрън… постигаме,Дрън… дрън… дрън… младите,Дрън… дрън… другите партии,Дрън… дрън… дрън… родината,Дрън… дрън… Европа,Дрън… дрън… мъдрите решения,Дрън… дрън… дрън… инвестиции,Дрън… увеличение на бюджета,Дрън… дрън… дрън… дребния производител,Дрън… дрън… големи инфраструктурни проекти,Дрън… подкрепа,Дрън… дрън… дрън… интеграция,Дрън… дрън… образование,Дрън… дрън… дрън… бежанци,Дрън… дрън… увеличение на заплатите,Дрън… дрън… индустрия,Дрън … работни места,Дрън… пенсионерите,Дрън… просперитет,Дрън… благоденствие,Дрън…Вашата сметка:Уважаеми гласоподаватели, дължите за 56 пъти „дрън“ личните си спестявания, ипотека на апартамента, лошо образование, безнаказана престъпност, мигрантски лагери, уволнение от работа, гладуващи родители и да целувате ръка.Нема се плашите - Всичко е законно.За информация на недоволните - Темида следи за вашето поведение! Перманентно е на два грама кока и три уискита и е въоръжена с два меча и бухалка. Живее на покрива за по-добра комуникация с Бог.Да, бе. Забравих. Купуването и продаването на гласове е незаконно. Или май беше законно? Или да си престъпник беше законно? Май убиец е законно? Обаче да не целуваш ръка е незаконно? Обърквам се вече, ебаси… Побъркахте ни с тези схеми, с които ни мачкате и на шега ги наричате правосъдие.", "date": "2019.04.17", "title": "Предизборна програма"}
{"url": "https://offnews.bg/sviat/naj-golemiat-vot-2-v-1-v-sveta-192-mln-v-indonezia-izbirat-prezident-701443.html", "text": "В Индонезия днес се провеждат президентски и парламентарни избори, предават световните агенции. Това са най-големите избори в света като право на глас имат над 192 милиона души, посочва Би Би Си.За президентски пост битката е между двама кандидати. Досегашния държавен глава Джоко Видодо, който е бивш продавач на мебели и е започнал политическата си кариера като кмет на малък град, и генерал Прабово Субианто, когото Видодо победи с минимална преднина през 2014 година.Според проучвания преднина има Видодо, но опозицията оспорва прогнозите. Тя твърди също, че е открила нередности с данни, засягащи милиони хора в избирателните списъци, и се закани да предприеме юридически действия или да използва \"народната сила\", ако жалбите ѝ не бъдат удовлетворени. Индонезия започна разследване миналата седмица, след като се появиха видеоклипове, които показват хиляди бездомни бюлетини в склад в съседна Малайзия - много от тях се твърди, че са маркирани в полза на президента Видодо. Смята се, че близо един милион чуждестранни индонезийски избиратели живеят в Малайзия.Тези избори са уникални, защото за депутати се кандидатират 245 000 души от 16 политически партии за около 20 000 места в различни структури.Географията на Индонезия също усложнява изборите, тъй като държавата е съставена от 17 508 острова и 34 провинции. Трите часови зони също усложняват процеса на гласуване.Според анализатори най-големи шансове имат Демократична партия на Индонезия, Голкар и Движение за Велика Индонезия. В долната камара на досегашния парламент те имаха съответно 109, 91 и 73 депутати.За реда в деня на изборите ще се грижат близо 350 000 полицаи и военни, както и 1,6 милиона членове на паравоенни структури, разположени из 17-те хиляди острова на страната.Сега избирателите се отправят към избирателните секции, където ще гласуват, като пробиват дупки в бюлетините. Освен това, пръстите им ще бъдат потопени с мастило, за да се предотврати двойното гласуване.", "date": "2019.04.17", "title": "Най-големият вот 2 в 1 в света: 192 млн. в Индонезия избират президент и парламент от 245 хил. кандидати"}
{"url": "https://offnews.bg/zdrave/v-svetovnia-den-na-hemofiliata-za-bolestta-trudnostite-i-podkrepata-701141.html", "text": "17 април е обявен за Световен ден на хемофилията. Денят се отбелязва от 1989 г. по инициатива на Световната здравна организация. Това е заболяване, при което организмът не изработва някоя от съставките на кръвта, участваща в процеса на нейното съсирване. Какво не знаем за болестта и защо е важно да подкрепим Велопоход „Заедно“ си говорим с председателя на Българска асоциация по хемофилия - Виктор Паскалев.Кои са най-честите проблеми, с които се сблъскват възрастните и децата с хемофилия?В сегашно време, когато говорим за проблемите на възрастните и децата с хемофилия следва да го разбираме в по-широк смисъл, именно на възрастните и децата, живеещи с вродени нарушения на кръвосъсирването. Хемофилията е едно от палитрата на групата редки генетични заболявания на кръвосъсирването. В миналото пациентските организации възникват за защита на хората с хемофилия, които са най-много от тази група. Хемофилия е само дефицит на фактор на кръвосъсирване 8 и на фактор на кръвосъсирване 9, тъй като дефекта е в половата „Х“ хромозома, поради което страдат само мъже, а жените са преносители. Другите заболявания от тази група са заради дефект в телесни хромозоми, затова от тях страдат както мъже, така и жени, най- разпространената сред тях е болест но фон Вилебранд, която за жалост е слабо диагностицирана. В България са засегнати около 700 души, от които около 100 деца. Пациентите, мъжете, жените и децата, които са засегнати от хемофилия или някое от заболяванията свързани с наследственото нарушение на кръвосъсирванено се раждат с това заболяване и го носят през целият си живот. Като генетично обусловени от тях човек не може да се зарази в присъствието или при контакт с такъв пациент или да го придобие през време на живота си.При децата това е скритата дискриминация при записването им в детска градина и училище. При записване нерядко на родителите е намеквано, че с това заболяване детето е нежелано в детската градина или училище. През 2016 г. Асоциацията води около 6 месеца бюрократични преписки, докато запише тогава дете на 2 г. с хемофилия в детска градина. В последствие, възпитателите на практика разбраха, че терапията му е така разработена, че то не се различава от своите клинично здрави връстници. Към пациентите в активна трудова възраст не винаги работодателите са добре разположени. Да не забравяме и често недостъпната среда. При по-възрастните пациенти, поради липсата в детските им години на наличните съвременни терапии, се наблюдават ставни изменения поради честите кръвоизливи.От каква помощ и съдействие се нуждаят семействата с близки, страдащи от хемофилия?От подкрепа и разбиране сред приятели, колеги, работодатели, директори и възпитатели в детските градини и училищата.От стимулиране от страна на държавата изграждането на центрове за комплексно лечение.От преразглеждане и адаптиране на поддържащите терапии при възрастните пациенти. Съвременните терапии дават възможност да бъде удължен живота на тези пациенти до нивото на средната продължителност на живота въобще и да се включат по-активно в работната среда в България. Това неминуемо ще доведе до намаляване натоварването на социалната система, ползваните болнични както от пациентите, така и от хората грижещи се за тях а от там и до намаляване на загубите на работно време и национален доход и ще повиши покупателната способност на тази група.Защо е важно обществото да бъде информирано?Колкото информираността в обществото за заболяването хемофилия и другите заболявания от групата на наследствените нарушения на кръвосъсирването е по-голяма толкова разбирането от страна на обществото е по-голяма и страха от неизвестното за работодатели, директори и възпитатели в детските градини и в училищата е по-малка.Също така информираността е първата крачка към правилната диагноза и лечение. Все още има не малко пациенти, които не са диагностицирани. Например в края на миналата година се свърза с мен моя позната, която от разговори с мен имаше информация за хемофилията и другите заболявания от групата на наследствените нарушения на кръвосъсирването. Поводът беше съмнението ѝ, че дете на неин роднина има хемофилия. Момчето е на 10 г. и от разговори на майката получих информация, че има класически симтоми на вродено нарушение на къвосъсирването – чести хематоми по меките тъкани на тялото и в ставите, също така баща ѝ, който е починал отдавна, е имал нарушение на кръвосъсирването. Насочихме я към правилните медицински специалисти и се установи, че детето е с Хемофилия А, средна форма. Това е само един пример как по-голямата информираност в обществото е един от пътищата за диагностициране на тези пациенти, въпреки, че за 10 г. нито един от медицинските специалисти, които са лекували това момче не са се усъмнили за наличие на вродено нарушение на кръвосъсирването.Затова, когато имаме съмнение за нарушено кръвосъсирване, е необходимо да поискаме от личния лекар направление за консултация и да посетим хематологичното отделение в някое от следните лечебни заведения Специализираната болница за активно лечение на хематологични заболявания, София хора над 18 г., УМБАЛ „Царича Йоана“ – ИСУЛ за лица до 18 г., УМБАЛ „Св. Георги“, Пловдив, МБАЛ „Св. Марина“, Варна или УМБАЛ „Георги Странски“, Плевен, където работят компетентните медицински специалисти по тази група редки генетични заболявания.Осигуряват ли се необходимите медикаменти за хората с хемофилия?Медикаментите са безплатни за пациентите и се осигуряват от Националната здравноосигурителна каса. При пациентите до 18 г. се осигурява адекватна терапия и всички деца и младежи до 18 г. с тежка форма на заболяването са на профилактичен режим. Не така стоят нещата при пациентите на 18 г. Все още, от 2011 г. остава нерешен въпросът с плановите хоспитализации, а много от по-възрастните пациенти имат необходимост от смяна на стави, тъй като техните са увредени от честите кръвоизливи в детството им, тъй като тогава не е имало сегашните медикаменти.Като положително отчитаме преминаването от 1 януари т.г. заплащането на медикаментите при спешни състояния на тези пациенти от Националната здравноосигурителна каса, извън клиничната пътека на заболяването, за което са приети в което и да е лечебно заведение в страната. Разбира се, като нещо ново има неизяснени моменти, голяма част от които намериха своето решение, но за пълно изясняване на 17 Април – Денят на хемофилията организираме кръгла маса по този въпрос. Тогава, ние като пациентска организация, медицинските специалисти отговорни за лечение на тази група заболявания и отговорните институции да обсъдим все още неизяснените въпроси и да се опитаме да намерим тяхното решение.Важно е да споменем, медикаментът за пациентите с дефицит на фактор на кръвосъсирване 13, което заболяване е рядко сред тази група на редки заболявания. В България са трима пациенти, а неговото разпространение е 1 на 2 милиона. Дълги години тези пациенти получаваха медикамента, чрез фонда за лечение на деца по причина, че производителите на медикамента нямаха интерес да го регистрират. В през миналата годината една от фирмите, които произвеждат този медикамент, прояви социална отговорност и взе решение да го регистрират в България и в позитивната листа. Това открива пътя тези пациенти да се лекуват както техните събратя по съдба, живеещи с дефицит на фактор на кръвосъсирване 8 и 9. В момента медикаментът е пред регистрация в позитивната листа, но тези пациенти могат да останат с напразни очаквания, ако влезнат в сила измененията на наредба 10, които са напълно неадекватни и неприложими при пациентите с редки заболявания. Тези изменения със сигурност ще оставят пациентите с редки заболявания в т.ч. и тези с вродени нарушения в кръвосъсирването без достъп до съвременни терапии. Това ще отнеме възможността за тяхната адекватна интеграция, както в обществото така и на пазара на труда, каквито възможности дават тези терапии.Какви са рисковете и фаталните последици, ако не се прилагат своевременно медикаментите или не се реагира адекватно при спешно състояние?Медикаментите за пациентите с хемофилия и другите заболявания от групата на вродените нарушения на кръвосъсирването са животоподдържащи и живото-спасяващи. Ненавременното им или неадекватно приложение по всяка вероятност ще доведе до трайна инвалидизация, а в не редки случай и смърт, ако кръвоизливът е във вътрешен орган или в мозъка. Като пример мога да посоча пациент на около 11 г. с дефицит на фактор 13, който почина преди около 5 г. след четвърти мозъчен кръвоизлив поради неритмично снабдяване с необходимият му медикамент по причини, които вече посочих.Какви инициативи провеждате, какви са техните цели и постигнати резултати?В работния годишен план на Българска асоциация по хемофилия, има следните акценти:Отбелязване на Световният ден на хемофилията, който ежегодно е на 17 Април. Активностите са свързани с организиране на кръгла маса по актуални въпроси и велопоход „Заедно“, като свързаната с тези събития медийна кампания цели да осведоми обществото за заболяването хемофилия и другите заболявания от групата на наследствените нарушения на кръвосъсирването и да привлече вниманието на отговорните държавни институции.Национален лагер за семейства с деца с хемофилия до 7 години. Целта е да се запознаят ат квалифицирани медицински специалисти родителите и настойниците със заболяването, с правилното съхранение приложение на медикамента в извънболнични условия. Самостоятелно от членове на семейството приложение на медикамента осигурява самостоятелност. Да се научат да живеят със заболяването чрез програма на РЕР (Parents Empowering Parents), която е разработвана и прилагана в САЩ в продължение на 20 години, и България е втората страна в Европа след Ирландия в която е въведена. Да създадат общност помежду си.Летен рехабилитационен лагер за деца с хемофилия от 7 до 16 години. На лагера децата се запознаят от квалифицирани медицински специалисти със заболяването, с правилното съхранение приложение на медикамента в извънболнични условия. Провеждат рехабилитация и се учат да прилаган самостоятелно на важните за тях упражнения. Създават приятелства и създават общност помежду си.Ежегодно трима младежи с нарушение на кръвосъсирването участват в организирания от Дружествата по хемофилия на Литва Международен баскетболен лагер за хора с хемофилия. На него младежи от цяла Европа създават приятелства, учат се на спорта баскетбол под ръководството и наблюдението на квалифицирани треньори, лекари и рехабилитатори.Българските младежи с хемофилия и други наследствени нарушения на кръвосъсирването се организираха и на 30 март т.г. учредиха секция „Младежи“ към Българска асоциация по хемофилия, която да работи за едно по-добро и достойно бъдеще на младите хора с вродени нарушения на кръвосъсирването в България.", "date": "2019.04.17", "title": "В Световния ден на хемофилията: за болестта, трудностите и подкрепата"}
{"url": "https://offnews.bg/knigi/na-dah-ot-liatoto-s-zhurnalista-kostadin-filipov-701445.html", "text": "Телевизионният журналист Костадин Филипов ни повежда на едно вълнуващо пътуване през изгарящи чувства и човешки вселени с дебютната си стихосбирка  \"На дъх от лятото\", издание на \"Персей\". Стиховете в \"На дъх от лятото\" са писани в последните три години. Освен от голямата споделена, несподелената и изпепеляваща любов, книгата е вдъхновена и от семантиката на числото 24. Дебютната стихосбирка на Костадин Филипов е събрала 48 стиха (2 по 24) - тънката му и многопластова поезия, през която той пътува като откривател. Лириката му ни променя, тя ни носи от делничното и градското към пространството на празника с мелодия от струните на най-фините човешки емоции. Стиховете на Костадин Филипов са празник на духа и интелекта, но също и на чувствата. Докосването до поезията му е магия, която превръща читателя във философ, творец и мечтател. Потапя се в слова от нежност, разтваря се в морска пяна и се преражда в утрешния ден с вяра в нова любов. Редактор на стихосбирката е знаменитата поетеса Маргарита Петкова. Автор на картината на корицата и на вътрешните графики е талантливата художничка Мирослава Захариева.Премиерата на \"На дъх от лятото\" е на 24 април, сряда, от 18:30 ч. в Националната библиотека \"Св. Св. Кирил и Методий\", София.", "date": "2019.04.17", "title": "На дъх от лятото с журналиста Костадин Филипов"}
{"url": "https://offnews.bg/politika/lekarite-ot-pediatriata-se-gotviat-za-protest-701450.html", "text": "Педиатри от София са готови да излязат на протест заради ниското си заплащане и недостига на медицински сестри, съобщава БНР.Днес инициативен комитет от Специализираната болница по детски болести \"Проф. д-р Иван Митев\" ще преговаря със здравния министър Кирил Ананиев и ако лекарите не бъдат удовлетворени, са в готовност за протести от четвъртък.Лекарите искат още да отпаднат лимитите за хоспитализация с аргумента, че така не могат да диагностицират и лекуват пациентите си адекватно. Лимитите на Националната здравноосигурителна каса (НЗОК) водят и до невъзможност за формиране на бюджета, твърдят те и настояват за по-добро остойностяване на клиничните пътеки за лечение на деца.Лекарите от Педиатрията подадоха обмислят да подадат колективна оставка от 9 април. Впоследствие решиха да дадат шанс на МЗ, като обявиха, че ще протестират на 18-и, ако не бъдат приети от министър Ананиев.В петицията им са вписани исканията болницата да има специален статут и да отпаднат лимитите за приемане в болница на деца.Статутът би развързал ръцете на Здравната каса да определи независимо финансиране на Педиатрията, разяснява д-р Адил Кадъм.\"Независимото финансиране ще гарантира една по-гъвкава политика на модернизация в болницата, осигуряване на жизнено необходими медикаменти за децата -  казва тя. - В никакъв случай не говорим за някакви изключително скъпи медикаменти. Понякога нашите животоспасяващи лекарства са доста евтини, просто не са налични в България. Това ще даде възможност и за една по-нормална политика на формиране на заплатите. Този статут ще осигури на болницата доста по-голяма свобода на действие\".Тя признава, че лимитите означават да отпращат болни деца, което те не правят. \"В нашата болница не сме си позволили такова нещо, правим го за наша сметка.\" Преди имало възможност да се преразгледат надлимитните пациенти и парите да се платят на болниците. Такава вече няма. Лекарката казва, че вече са стигнали ръба, в който компромисът е за сметка на пациента и именно това е причината за протеста.", "date": "2019.04.17", "title": "Лекарите от Педиатрията се готвят за протест"}
{"url": "https://offnews.bg/ikonomika/i-indijtcite-otpadat-ot-sdelkata-za-chez-idvat-novi-moshtni-kandidati-701458.html", "text": "Чешката енергийна компания CEZ е отхвърлила офертата на индийското дружество India Power за продажбата на активите в България. Така сега CEZ ще преговаря единствно с българското дружество „Еврохолд“, информира чешкото издание Lidovky.cz, позовавайки се на свои източници.Ръководството на CEZ е решило, че ще преговаря с българската компания „Еврохолд“ за продажбата на активите си в България. Към момента няма яснота каква е сумата, която \"Еврохолд\" предлага за активите на ЧЕЗ. Според източниците на чешкото издание, което е близко до премиера Андрей Бабиш, предложението към момента е по-привлекателно за чешката компания от индийската оферта.Това обаче все още не означава, че „Еврохолд“ е близо до сделка. Може да се очакват изненади, като се появи конкуренция на финалната права, съобщава специализираното издание 3eNews. Според източници на медията две големи международни компании са проявили интерес към активите на CEZ у нас. Техните предложения също щели да бъдат допуснати за разглеждане и се очаквало се новите кандидати скоро да бъдат включени в шорт-листата за преговори с чешката държавна компания. ", "date": "2019.04.17", "title": "И индийците отпадат от сделката за ЧЕЗ, идват нови мощни кандидати"}
{"url": "https://offnews.bg/futbol/aiaks-i-barselona-sa-parvite-polufinalisti-v-shl-701430.html", "text": "Отборите на Аякс и Барселона достигнаха до полуфиналите в Шампионската лига. Холандският тим се очертава като приятната изненада в турнира, след като отстрани пореден сочен предварително за фаворит съперник. След детронирането на Реал Мадрид в 1/8-финалите, този път жертва на Аякс стана Ювентус.След 1:1 в Амстердам преди седмица, този път момчетата на треньора Ерик Тен Хаг победиха с 2:1 в Торино. Резултатът на \"Алианц Стейдиъм\" откри Кристиано Роналдо с глава в 28-ата минута, а само шест по-късно Дони ван де Беек изравни. В 67-ата минута Матийс де Лихт материализира превъзходството на Аякс през второто полувреме и класира тима си напред, където негов съперник ще бъде победителя измежду Тотнъм и Манчестър Сити.Отборът на Барселона пък спечели убедително с 3:0 срещу Манчестър Юнайтед на \"Камп Ноу\" и с общ резултат 4:0 продължава на 1/2-финал в Шампионската лига. Освен че каталунците прекъснаха \"черната\" си 1/4-финална серия в Европа, капитанът Лионел Меси пребори прокобата и вкара на 1/4-финал за първи път от шест години насам.Меси се разписа по великолепен начин в 16-ата минута, а в 20-ата вторият му гол дойде след грешка на вратаря на гостите Давид де Хеа. В 61-ата често критикуваният Филипе Коутиньо вкара красиво попадение за крайното 3:0. На 1/2-финала Барса ще срещне победителя от двойката Ливърпул - Порто.", "date": "2019.04.17", "title": "Аякс и Барселона са първите полуфиналисти в ШЛ"}
{"url": "https://offnews.bg/obshtestvo/nova-tapa-v-sofia-ot-dnes-do-16-iuli-zaradi-stroezha-na-metroto-701432.html", "text": "Нова тапа заради строежа на третия лъч на метрото ще има от днес.До 16 юли се затваря за движение крайна дясна пътна лента от южната страна на северното платно на бул. „Владимир Вазов” между ул. „Черковна” и ул. „Тодорини кукли”, съобщи Центърът за градска мобилност.Движението ще е двупосочно в по една пътна лента в посока в този участък.Пътниците в обществения транспорт могат да ползват комбинираната автобусна и тролейбусна спирка по маршрута на автобусни линии №№ 78, 79, 120, нощна линия 3 и тролейбусна линия № 1 \"Хипермаркет \"Била\" на бул. „Владимир Вазов”, при бензиностанция „Шел“ в посока ул. ”Черковна”.", "date": "2019.04.17", "title": "Нова тапа в София от днес до 16 юли заради строежа на метрото"}
{"url": "https://offnews.bg/sviat/elen-ubi-mazh-i-rani-zhena-701438.html", "text": "Елен нападна и уби мъж и рани жена в Южна Австралия, съобщиха властите, цитирани от Би Би Си.Жената е с опасност за живота в болница.Атака срещу двамата станала в сряда в щата Виктория. Необичайно е елени да нападат хора - проучване на смъртните случаи, причинени от животни в Австралия, обхващащо периода от 2000 до 2013 г. не отбелязва и един такъв случай, казва д-р Ронийл Уелтън, цитиран от британската медия.Полицията съобщи, че е убила животното, нападнало хората, на около 250 км североизточно от Мелбърн. Инцидентът  ще бъде разследван, добавят оттам.За рискове за сигурността на хората заради елените предупреди правителството миналата година. В съобщението му се казва, че все по-често те застрашават сигурността. Популацията им се увеличава и вече е около 1 милион. Елени причиняват автомобилни катастрофи по пътищата и рушат инфраструктурата, допълват от правителството.Полицията не знае при кои видове елени има опасност от нападение над хора. Във Виктория живеят четири вида елени.", "date": "2019.04.17", "title": "Елен уби мъж и рани жена"}
{"url": "https://offnews.bg/sviat/oshte-niakolko-minuti-v-ogania-i-notr-dam-shteshe-da-ruhne-701433.html", "text": "Общо около 800 милиона евро даряват редица компании и бизнес магнати за възстановяването на френската катедрала \"Нотр Дам\", съобщи Би Би Си.В понеделник огромен пожар в готическата сграда разруши голяма част от покрива, камбанарията ѝ рухна. Властите казват, че още няколко минути в пламъци и тя е щяла да бъде унищожена напълно.В тв обръщение снощи президентът Еманюел Макрон обеща 850-годишната катедрала да бъде \"дори по-красива\" след това и посочи, че иска работата по нея да приключи в рамките на пет години, до Летните олимпийски игри през 2024 г., на които Франция ще бъде домакин.Но експерти не са толкова оптимистични. Казват, че реконструкцията може да отнеме десетилетия. Такова е мнението на Ерик Фишер, ръководил възстановяването на 1000-годишната катедрала в Страсбург, който коментира думите на Макрон пред AFP. Фредерик Летоф - ръководител на група компании, сформирана за възстановяването на исторически монументи, смята, че реалистичният срок е между 10 и 15 години и предупреждава, че ще е необходима значителна работа по обезопасяването на обекта, преди възстановяването да може да започне.50 души ще разследват причината за пожара. Засега версията е, че е станал инцидент - няма индикации за умишлен палеж.Камбаните на всички френски катедрали ще зазвънят днес, точно в 18:50 ч.: точно 48 часа след избухването на пожара.", "date": "2019.04.17", "title": "Още няколко минути в огъня и Нотр Дам щеше да рухне"}
{"url": "https://offnews.bg/obshtestvo/viasat-history-predstavia-napoleon-s-miniserial-v-tri-chasti-video-i-701387.html", "text": " представя Наполеон с минисериал в три части в петък, събота и неделя, в 22:00 ч, с начало на 19 април.Грандиозната поредица, представена от историка Андрю Робъртс, хвърля нова светлина върху Наполеон като невероятно надарен военен командир и магнетичен лидер, чийто личен живот е бил - противно на общоприетото схващане - пълен с разочарования и предателства, най-вече във връзката му с Жозефина.С помощта на наскоро разкрити исторически доказателства и разчитаща на почти цяло десетилетие изследвания, поредицата представя подробен портрет на Наполеон и на постиженията. Пътувайки през миналото и географията на Европа, историята на противоречивата фигура оживява и влиза в пререкание с много популярни схващания за императора.Трите части на поредицата ще бъдат излъчени в петък, събота и неделя (19, 20 и 21 април) в 22:00.", "date": "2019.04.17", "title": "Viasat History представя Наполеон с минисериал в три части (видео и галерия)"}
{"url": "https://offnews.bg/obshtestvo/oblachno-s-temperaturi-do-17-gradusa-701414.html", "text": "Днес облачността ще е предимно значителна. На отделни места, главно в източната половина от страната и планините, ще има слаби превалявания от дъжд. Ще духа слаб до умерен вятър от север-северозапад.Минималните температури ще са предимно между 2° и 7° и на отделни места, главно по високите полета на Западна България, ще се образува слана. Максималните температури ще са между 12° и 17°, прогнозира Националният институт по метеорология и хидрология.Над планините ще е предимно облачно, на места ще превали дъжд, а над 1800 м - сняг. Ще духа до умерен северозападен вятър. Максималната температура на височина 1200 метра ще е около 6°, на 2000 метра – около минус 2°.По Черноморието облачността ще е значителна и на места ще има превалявания от дъжд. Ще духа слаб до умерен вятър от север-североизток. Максималните температури ще са между 11° и 14°. Температурата на морската вода е 11-13°. Вълнението на морето ще е 1-2 бала.", "date": "2019.04.17", "title": "Облачно, с температури до 17 градуса"}
{"url": "https://offnews.bg/futbol/stanislav-kostov-podkrepi-ivan-goranov-701431.html", "text": "Нападателят на Левски Станислав Костов подкрепи съотборника си Иван Горанов, който изпадна в конфузна ситуация заради шеговито видео отпреди две години. Във филмчето, което са върти в интернтет, Горанов танцува пред камерата със свои приятели, които на няколко пъти си свалят панталоните.Видеото е снимано още докато Горанов е играч на Локомотив, но беше разпространено публично едва сега. Костов и Горанов са добри приятели, като по време на лагери делят една стая.“Горе главата, Ванка! Много добре знаем какъв човек си, какъв ЛЕВСКАР си и колко помагаш на всички в отбора, най-вече на младите момчета. Не обръщай внимание на тази грозна провокация. Мой брат! Само Левски!”, написа Костов във Фейсбук. Останалите играчи също подкрепиха Горанов, като гледат с насмешка на случилото се.", "date": "2019.04.17", "title": "Станислав Костов подкрепи Иван Горанов"}
{"url": "https://offnews.bg/kultura/marina-golchenko-solist-na-kubanskia-kazashki-hor-dalgo-shte-pomnite-701484.html", "text": "Вие сте звездата на Кубанския казашки хор, но как да представим Марина Голченко на българската публика?Това, че се говори, че съм звезда, с нищо не променя същността ми на една обикновена жена, изрядна домакиня, любяща съпруга и майка. Мисля, че качества като тези правят една жена много по-звездна от всичко останало. В същото време обожавам работата си и вероятно точно тази огромна любов към пеенето, към народните и казашки песни ме задържа от 2002 година в този прекрасен казашки колектив. През 2001 г. работех в Луганската филхармония. Пристигнахме в Кубан на един фестивал, който се беше превърнал в невероятна приказка със своето многообразие на народни костюми и песни. Запознах се с колегите от Кубанския казашки хор – красиви и много пеещи! Моментът беше решаващ, защото ръководството на хора ме покани да работя за тях.Вече сте била много известен изпълнител в Луганск. Дълго ли мислихте да приемете предложението?Не, не се колебаех, тъй като да пееш в хор с 208-годишна история е само чест и престиж. Дори руски императори са обожавали този хор, отбелязвайки високото стойностно звучене на гласовете и многообразието на мъжките тембри. Исторически документи потвърждават оценката на императорите.Руските императори са били единни в твърдението си, че този хор трябва да бъде обезпечаван с всичко нужно, така че в бъдеще тези гласове никога да не спират да пеят и достойно да представят Руската империя, Кубан и казаците предимно със служенията си в православните храмове на Кубан, както и на концерти. Ние и досега продължаваме тази традиция.Прави ми впечатление, че почти винаги пеете без микрофон. Как запазвате гласа си?На камерни сцени пея без микрофон. Но на големите, пред стотици хиляди зрители, разбира се, пея с микрофон. А за тайната как опазвам гласа си ще препоръчам най-златното лекарство - мълчанието! През времето, когато не пея, мълча. Това е мечтата за всеки мъж. Но пък моят мъж не ме обича, когато мълча, а когато пея.А иначе препоръката ми към всички пеещи е да пазят гласа си със спокойствие. Трябва да сме максимално спокойни и уравновесени в нашето време. Преди всичко ни е необходимо душевно спокойствие!А как да запазим душевно спокойствие?Във всичко търсете позитива. В най-малките заобикалящи ви неща. Дори в заобикалящите ви проблеми. Ако успеете да намерите този позитив, вие несъмнено ще сте здрави и това ще проличи в погледа, в очите Ви.Така, намирайки позитива във всичко, аз излизам на сцената сияеща и радостна, като по този начин предавам моята душевност и енергия на публиката и зареждам хората. Не може една артистка да излезе на сцената без блясък в очите! Това е недопустимо!Всички ние трябва да се стремим да бъдем смирени, одухотворени, благи, радостни, вярващи и много позитивни!Какво е за Вас Кубанския казашки хор?Това е моята душа! Тук, в този хор, моята душа се изгради професионално, тук тя обитава в пълен покой, благодат и красота. Аз пея с душата си. Когато съм на сцената, аз се разкривам изцяло, напълно съм разоръжена. Така че в моята работа на първо място е душата, и една на второ – нотите.И всичко това постигнах благодарение на Кубанския казашки хор, който възпита у мен професионалист с дълбока душа.Съжалявате ли, че не тръгнахте по друг път?Ни най-малко! Пък и в Кубанския казашки хор срещнах голямата си любов. Съпругът ми Андрей Иличев свири на флейта. Създадохме семейство и имаме прекрасна дъщеря Диана, на 9 години.Какво смятате да представите на българската публика, която за първи път ще чуе и види Кубанския казашки хор?Ще ви изпълним прекрасни хорови изпълнения, както и красотата на автентични и пъстроцветни носии и костюми. Песните на казаците са изключително силни текстове – за любовта към любимата, към родния край, за война и жертвоготовност в името на свободата и отечеството.Репертоарът на хора е запечатал двувековна история и отразява традицията на един непокорен народ, чийто живот е свързан със защита на границите и на императора.Известно ми е, че графикът на Кубанския хор е натоварен и пълен година напред.Така е. Миналата година имахме грандиозно турне вътре в страната - от единия до другия край на Русия - от бреговете на Черно море чак до Тихия океан, и приключи в град Владивосток. Ако не се лъжа, това наше турне е регистрирано в книгата за рекорди на Русия, нещо като нашия местен \"Гинес\", като най-продължително турне в километри с най-много изпети песни, с най-много изнесени концерти и с най-много артисти на сцената.Кубанският казашки хор притежава и сертификат за този рекорд, който се счита и световен, предвид територията на Русия и изминатите километри.Какво ще пожелаете на българската публика?На всички българи пожелавам от сърце радостно и ведро настроение. Елате на нашия концерт, поканете приятели, роднини, вземете цялото си семейство от малки до стари. Бих искала повече българи да видят уникалното пеене и завладяващите танци на казаците – нещо, което ще помните дълго.И още пожелавам ви доброта в сърцата ви, мир и спокойствие в душите ви, пълна хармония на духа и съзнанието, обич към всичко, което ви заобикаля на всеки един жител на прекрасната и слънчева България.Аз ви чувствам много близки и родни. Все пак, ние сме славяни. Ние ви знаем и много ви обичаме и ще се радваме, ако това е едно прекрасно и трайно начало на нашето културно общуване.Снимки: Оля Ал-Ахмед", "date": "2019.04.17", "title": "Марина Голченко, солист на Кубанския казашки хор: Дълго ще помните уникалното пеене и танци на казаците"}
{"url": "https://offnews.bg/futbol/tcska-sledi-napadatel-ot-italianski-otbor-701447.html", "text": "Нападателят на италианския втородивизионен Специя Давид Окереке е следен от ръководството на ЦСКА, съобщава италианският \"Il Secolo XIX\".Изданието съобщава, че спортният директор на \"червените\" Кристиано Джарета вече е провел разговори с голаджията.Окереке има 9 гола и 10 асистенции в Серия \"Б\"  на сметката си през този сезон. Той е един от основните играчи на Специя, в борбата за промоция в Серия \"А\".Трансферът на \"Армията\" изглежда труден за осъществяване. Интерес към младежкия национал на Нигерия има от Айнтрахт Франкфурт, Саутхемптън, както и няколко елитни италиански отбора.", "date": "2019.04.17", "title": "ЦСКА следи нападател от италиански отбор"}
{"url": "https://offnews.bg/futbol/nikolaj-kirov-vdigna-mernika-na-tcska-701452.html", "text": "Треньорът на Ботев Пловдив Николай Киров коментира пред БНР предстоящия първи полуфинал за Купата на България срещу ЦСКА.\"Отборът се намира в оптимистично и бойко настроение. За нас най-важен е двубоят за купата. Работили сме върху няколко тактически варианта. Имаме традиции в този турнир\".\"За трети пореден път сме на полуфинал. Веднъж спечелихме трофея. Щом сме тук, значи можем да стигнем и до финала\".\"Ще направим всичко по силите си, за да победим ЦСКА. Убеден съм, че няма да има проблеми с нашите фенове. В предишния мач с Черно море имаше опасения, но видяхте, че всичко беше наред\", каза Киров пред БНР.", "date": "2019.04.17", "title": "Николай Киров вдигна мерника на ЦСКА"}
{"url": "https://offnews.bg/obshtestvo/bez-voda-v-tcentara-orlandovtci-i-kv-vasil-levski-zaradi-remonti-701420.html", "text": "„Софийска вода” предупреди за временно спиране на водата заради планирани ремонти днес.Във връзка с подмяна на сградно водопроводно отклонение на ул. „Тайга“, кв. „Орландовци“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:ул. „Тайга“ от ул. „Ком“ до ул. „Моравча“.Във връзка с подмяна на спирателен кран на ул. „Солунска“, Център, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:- ул. „Солунска“ - от бул. „Христо Ботев“ до ул. „Княз Борис I“;- ул. „Цар Самуил“ от ул. „Уилям Гладстон“ до ул. „Солунска“;- ул. „Ивайло“ от бул. „Христо Ботев“ до ул. „Цар Самуил“.Във връзка с подмяна на сградно водопроводно отклонение на ул. 544 кв. „Васил Левски“, се налага спиране на водоподаването от 09:30 до 17:30 часа на клиентите на „Софийска вода”, живеещи в района на:- ул. „Витиня“, ул. „Летоструй“, ул. 546, ул. 547.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, уверяват от \"Софийска вода\".Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .Сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.04.17", "title": "Без вода в центъра, Орландовци и кв. Васил Левски заради ремонти"}
{"url": "https://offnews.bg/112/nasilie-v-uchilishte-momiche-v-pirogov-sled-ritnik-v-korema-ot-momche-701434.html", "text": "Деветокласничка бе приета по спешност в болница \"Пирогов\" след ритник в корема от ученик в училището им - Професионална гимназия по хранително-вкусови технологии \"Проф. д-р Георги Павлов\".Нападението става във вторник, за него информира БГНЕС по сигнал от бащата на пострадалата Благовест Стоилов. В междучасието преди петия час се спречкват между нейна приятелка и момче. Деветокласничката се намесва, за да помогне, и е ударена, пада на земята. Следва ритник в корема ѝ. Викат медицинската сестра - кабинетът ѝ е на същия коридор, директорката. Обаждат се на тел. 112 и пристига линейка. Идва и полиция, която провежда разпити, включително на осмокласника, изритал момичето. Медсестрата е притеснена момичето да няма вътрешни разкъсвания.Момичето е оставено в университетската болница за спешна помощ за три дни. Състоянието ѝ е стабилно.Това не е първият, не вторият, а третият инцидент с детето ми - казва бащата пред БГНЕС. Сега с обаждане от училището просто го информирали, че дъщеря му е в шокова зала, неконтактна.Директорката Нели Стоянова обяснява, че за осемте години, в които е на поста, за първи път викат линейка. За момчето казва, че е за първа година в гимназията. И че е ставал свидетел на сбивания и скандали между родителите си.", "date": "2019.04.17", "title": "Насилие в училище: Момиче в Пирогов след ритник в корема от момче"}
{"url": "https://offnews.bg/kultura/turneto-na-accept-nov-basist-i-printcesa-701449.html", "text": "След раздялата с басиста и един от основателите на Accept - Peter Baltes в края на миналата година, групата  обяви името на новия си член. Това е Martin Motnik от Германия. Досега той е свирил в няколко банди в родината си и в САЩ и е участвал на няколко турнета на Uli Jon Roth.\"Бяхме поразени от нивото и безпрецедентния талант на музикантите, които се явиха на прослушванията. Ние вярваме, че Martin Motnik е перфектен.\" - коментират избора си от Accept.Феновете ще се срещнат с Motnik на започващото на 20 април турне \"Symphonic Terror\", което ще мине и през България следващия месец.За предстоящата симфонична обиколка към Accept се присъединява и \"Бенгалската принцеса\" - цигуларката Ava-Rebekah Rahman. Тя е родена и израсла в Англия, но корените ѝ са от Бенгалия, като предците на Ava-Rebekah са от кралското семейство на областта. На 18 май в Античния театър на град Пловдив метъл пионерите Accept заедно със Симфоничния оркестър на град Пловдив ще „запечатат“ за историята едно много специално музикално събитие.Поради големия интерес и нуждите на продукцията на 19 май ще се проведе и второ събитие с ограничен брой места. И на двете дати вратите ще бъдат отворени в 19:00 часа, а шоуто ще започне в 20:00 часа.", "date": "2019.04.17", "title": "Турнето на Accept - нов басист и принцеса"}
{"url": "https://offnews.bg/obshtestvo/pismo-na-ivancheva-i-petrova-zmiata-hape-naj-silno-kogato-znae-che-701435.html", "text": "Осъдените на първа инстанция бивш кмет на район \"Младост\" Десислава Иванчева и заместничката ѝ Биляна Петрова разпространиха писмо от ареста, което е писано вечерта, след като бяха обявени присъдите им.Двете заявяват, че са невинни и призовават българите на евроизборите на 26 май да гласуват \"против прасетата, за да си върнем родината\".В момента тече събирането на подписи за участието на Иванчева като независим кандидат във вота за ЕП.Ето и пълния текст на писмото:***Скъпи приятели,Пишем ви от ареста, часът е 19:40 и скоро ще се стъмни, лампата едва мъждука и няма да можем да напишем всичко, което искаме да ви кажем.Змията хапе най-силно, когато знае, че умира!Както видяхте, докато бяхме почти 4 месеца под домашен арест, продължихме да се борим за каузите:- Презастрояване чрез погазване на закона – помогнахме на протестиращите пред бл. 73 – спряхме продажбата на общинска земя, върху която искат да построят блок и хотел до прозорците на хората- Разкрихме, че бащата на прокурора Иван Гешев е участвал в източване на държавна фирма „Софтранстакси” и загубата за държавата е над 13 милиона лева. Това са 13 милиона причини отново да ни арестуват- Започнахме разкриване по отношение на гл. арх. Здравко Здравков – той не само е купил апартамент и ателие в центъра на гр. Банкя по 115 евро/м2, но това е върху общинска земя. Отстъпеното право на строеж е само 1 лв/м2 при реална цена над 250 евро/м2. Имотът е заграден – така Здравков и съседите му (трима са строителни предприемачи) ползват безплатно общинска земя, а общината, т.е. всички ние им плащаме данъците. И най-скандалното – според договора строежът е трябвало да завърши за 2 години, т.е. до 2004 г., а не през 2011 г. По закон построеното остава собственост на общината. Казано в прав текст – Столична голяма община е проявила безстопанственост, а арх. Здравков живее (и незаконосъобразно е купил евтино) в общински апартамент. Има ли кой да заведе дело?Най-важното – не успяха да ни пречупят и да ни затворят устата – затова ни арестуват пак, за да не продължим разследванията.Деси иска да се кандидатира за Европейския парламент. Само така можем да се борим за истинска промяна. Тук прасетата са окупирали всички власти и няма кой да ги накаже.Затова им трябва присъда точно сега:1. Когато Деси събира подписи и е кампанията за евроизборите.Моля ви, подпишете се, за да може ЦИК да я регистрира. И на 26 май гласувайте против прасетата, за да си върнем родината.2. При оправдателна присъда – с Деси трябваше да се върнем в кметството. Явно не са пуснали всички обещани строежи и не са завзели всички апетитни общински имоти. Трябва им още време.3. Вкъщи имаме достъп до интернет – можем да разследваме измамите им. Можем и да говорим с хората и да осветляваме измамите. Затова ни арестуват.4. Днес съдът каза, че ни арестува, защото сме се защитавали активно (това е наше право по закон, а не нарушение) и защото много хора ни симпатизират. И можело хората да ни укрият. Ние никога не сме се крили и няма да се крием.Ние искаме да сме с хората, за да се борим заедно.Какво пише в присъдата:1. Невинни за получен подкуп – съдът признава, че не сме знаели, че в колата има пари и не е ясно КОЙ е сложил парите там. Също пише, че Дюлгеров не е получил 70 000 евро.2. Невинни за поискан подкуп от 500 000 евро – тази сума Ваклин я е предлагал, но никой не я е искал.3. Биляна Петрова – виновна, че е участвала в две срещи с Деси и Дюлгеров. За първата има СРС, но няма и намек за пари. Виновна съм, че уж с Деси сме определили сума, която да се иска. Такова нещо няма. На втората среща (такава не е имало – представили сме доказателства, че сме били далече от Дюлгеров) уж е намалена сумата. По-интересното е, че в частта от присъдата на Иванчева – тя е невинна за тези дати. Излиза, че съм си говорила сама.Осъдена съм на 15 години затвор за това, че една вечер съм отишла на пицария с неподходящ човек. И в СРС-тата на срещата не се говори за никакви пари, дори за дарения не се говори, за да може да се извърти разговорът.4. Деси е осъдена на 20 години затвор, защото чрез няколко изявления, предадени чрез Петко Дюлгеров на 19 март, 12 и 13 април, е поискала подкуп. Реално няма доказателства, че е искала подкуп, дори излиза, че не го е обсъждала. Осъдена е на 20 години (за убийство дават по-малко), защото Дюлгеров е говорил с Ваклин, твърдейки, че е говорил от нейно име.Единствените, които са говорили за пари са Дюлгеров (поставен под домашен арест, защото никой не му симпатизира) и Ваклин.5. ПП: Невинни за „условията за получаване на подкуп”.Подпишете се и гласувайте за насДеси (подпис) Биляна (подпис)", "date": "2019.04.17", "title": "Писмо на Иванчева и Петрова: Змията хапе най-силно, когато знае, че умира"}
{"url": "https://offnews.bg/temida/prokuraturata-pogna-za-zloupotrebi-s-evropari-zam-ministar-na-ikonomi-701454.html", "text": "Върховна касационна прокуратура извършва проверка по публикации в медиите за злоупотреби със средства на Европейския съюз от заместник-министъра на икономиката Александър Манолев, обявиха от държавното обвинение.Разследването е заради разкритията на сайта Биволъ, че висшият чиновник си е построил частна вила с минерален басейн с пари от ЕС. Прокурорската проверка трябва да установи дали Манолев е извършил престъпления, засягащи финансовите интереси на Европейския съюз.На основание чл. 145 ал.1 т.1 от Закона за съдебната власт, Върховна касационна прокуратура изиска от Държавен фонд „Земеделие“, заверено копие от проекта, финансиран по Програма за развитие на селските райони /ПРСР/, цитиран в публикациите – „Изграждане на жилищна сграда за гости в м.“Чинар куши“ гр. Сандански“, се казва в съобщението за започналото разследване.В хода на проверката прокурор от Върховна касационна прокуратура ще бъдат изискани писмени обяснения от лица, имащи информация по случая, длъжностни лица от ДФЗ, работили по одобряването на заявлението за подпомагане, последващото оторизиране на плащанията, както и за спазване на задължението на бенефициента в срок от 5 години след сключване на договора да използва придобитите активи по предназначение и с оглед спазването на разпоредбата на чл. 43 ал.1 от Наредба № 30 от 11.08.2008г. за условията и реда за предоставяне на безвъзмездна финансова помощ по мярка „Разнообразяване към неземеделски дейности“ от ПРСР за периода 2007г. - 2013 г.Върховна касационна прокуратура ще възложи и на органите на НАП действия по реда на ДОПК, обясниха още от държавното обвинение.", "date": "2019.04.17", "title": "Прокуратурата погна за злоупотреби с европари зам.-министър на икономиката"}
{"url": "https://offnews.bg/futbol/valverde-mesi-e-chovekat-kojto-ni-pomaga-da-izbegnem-problemite-701436.html", "text": "Треньорът на Барселона Ернесто Валверде не скри задоволството си от класическата победа над Манчестър Юнайтед с 3:0 и класирането на 1/2-финалите в Шампионската лига. Испанският тим  елиминирам английския гранд след общ резултат от двата мача 4:0.Меси отбеляза първите две попадениея, а Коутиньо третото, като по този начин показа на критиците си, че още не трябва да бъде съвсем отписван.\"Много сме доволни! От много време не се бяхме класирали за 1/2-финалите на Шампионската лига и ето, че отново сме в последните четири тима\", каза Валверде по време на пресконференцията след мача.\"Уверени сме в собствените си възможности, но знаем, че пет неуспешни минути в един такъв мач могат да се окажат решаващи. За наш късмет това не се случи и в крайна сметка постигнахме убедителна победа. Меси е нашето голямо щастие и няма защо да се извиняваме и оправдаваме, че го имаме. Той е човекът, който ни помага да избегнем проблемите\".\"Неговите два гола се оказаха решителни и на практика предрешиха крайния изход за това кой ще продължи напред. Мисля, че показахме добър футбол и се представихме просто чудесно в този мач\".\"Да, разбрах, че Ювентус е отпаднал, но не знам дали това е добре за нас като се има на предвид какво прави Аякс в турнира до момента\", завърши треньорът на Барса.", "date": "2019.04.17", "title": "Валверде: Меси е човекът, който ни помага да избегнем проблемите"}
{"url": "https://offnews.bg/zdrave/parche-bekon-uvelichava-riska-ot-rak-na-chervata-spored-novo-prouchva-701448.html", "text": "Дори малки количества червено и преработено месо - като тънко парче бекон на ден - могат да увеличат риска от рак на червата, предава Би Би Си, позовавайки се на проучване на Оксфордския университет, което е финансирано от Cancer Research UK. Доказателствата допълва Световната здравна организация, според която консумацията на червено месо може да бъде вредна.Изследователите анализирали данни от почти половин милион души във Великобритания и установили, че през шестте години на тяхното проучване 2 609 души са развили рак на червата.Те заключили, че консумирането на три парчета бекон дневно може да увеличи риска от рак на червата с 20%.40 от всеки 10 000 души, които се хранят с 21 грама бекон на ден, били диагностицирани с рак на червата. При тези, които консумирали по 76 грама на ден, същата диагноза поставили на 48 души.Колко е твърде много?Не е ясно. От Cancer Research UK казват, че 5 400 от ежегодно диагностицираните във Великобритания с рак на дебелото черво 41 804 случаи могат да бъдат предотвратени, ако хората изобщо не ядат обработено месо.Все пак организацията признава, че пушенето носи по-голям риск, причинявайки 54 300 случая на рак всяка година.Според специалисти по общественото здраве прекалено много хора в Англия ядат червено и преработено месо. Те ги съветват да намалят количеството и да намерят заместители. Здравното министерство посочва, че разумното е консумация от 90 гр. на ден да се намали на 70 гр.Има ли ползи от месотоДа, заради съдържащите се в него желязо и протеини. Специалистите не съветват пълното изключване на месото от менюто, а ограничаването на количеството му.Къде е рискътОбработеното месо (бекон, колбаси, хот-дог, салам) е преработвано чрез опушване, сушене, добавяне на сол, консерванти - всичко това се прави, за да се удължи срокът му на годност, но то увеличава риска от заболявания. Смята се, че химикалите, включени в преработката, могат да увеличат риска от рак. Готвенето на висока температура (например на барбекю) също може да превърне съставки в канцерогенни.Има предположения, че протеинът, който придава червения цвят на месото (говеждо, агнешко, свинско), може да увреди червата при разграждането му в организма. И все пак експертите все още проучват каква е връзката между двете.Какво казват експертитеПрофесор Гюнтер Кунле от Университета в Рединг описва изследването като много задълбочен анализ на връзката между приема на месо и рак на червата. \"Резултатите потвърждават предишните констатации, че консумацията на червено и преработено месо увеличава риска от колоректален рак.\"Увеличението на риска е с приблизително 20% на 50 гр. увеличена консумация на червено преработено месо. Проучването показва още, че диетичните фибри намаляват риска от колоректален рак. Увеличената консумация на фибри, както е показано в това проучване, би донесла значително повече ползи\", казва той.\"Червеното месо осигурява ценни хранителни вещества, като протеини, желязо, цинк, витамини D и витамини от група Б\", заявява от друга страна Кари Рукстън, от консултантската група за месо. Тя допълва, че редица фактори биха могли да увеличат риска от рак на дебелото черво: възраст, генетика, липса на фибри, на физическа активност, висока консумация на алкохол.", "date": "2019.04.17", "title": "Парче бекон увеличава риска от рак на червата, според ново проучване"}
