{"url": "https://offnews.bg/izvan-terena/balgarska-volejbolistka-sred-naj-krasivite-na-evrovolej-710388.html", "text": "Разпределителката на националния отбор по волейбол за жени Петя Баракова попадна в класация за най-красивите волейболистки на Европейското първенство, което се провежда в Турция, Словакия и Унгария в момента. Тази класация е направена от читателите на полския сайт se.pl, а нашето момиче е поставено на 4-ата позиция.Съвсем очаквано първите две места са за две полякинr. Мария Щенцел събира 31% от читателския вот, а Мартина Грайбер е плътно зад гърба й с 30,5%.На третата позиция е хърватката Николина Божичевич с 11% гласували за нея.", "date": "2019.08.31", "title": "Българска волейболистка сред най-красивите на Евроволей"}
{"url": "https://offnews.bg/futbol/posledniat-v-turtcia-pregovaria-za-despodov-el-maestro-sashto-go-iska-710393.html", "text": "Последният във временното класиране на турската Супер лига Гьозтепе преговаря с Каляри за привличането на българския национал Кирил Десподов. Такива информации се появиха в медиите в южната ни съседка.Крилото не влиза в плановете на треньора на сардинци Роландо Маран. Поради тази причина клубът търси къде да го прати под наем да се обиграва.В последните дни пък се появиха информации, че има вероятност Десподов да премине в състава на Щурм (Грац), където треньор е Нестор ел Маестро. Наставникът не отрече подобна възможност.\"Познавам много добре Десподов от съвместната ни работа в ЦСКА. Разбира се, че го познавам. Бях му треньор. Той стана най-добър футболист за годината. Играеше силно под мое ръководство. Намираме се в последните дни на летния трансферен прозорец и всички клубове са изключително заети, но може би Десподов е идея за нас. Той е алтернатива за нас\", заяви Ел Маестро", "date": "2019.08.31", "title": "Последният в Турция преговаря за Десподов, Ел Маестро също го иска"}
{"url": "https://offnews.bg/futbol/manchestar-iunajted-otnovo-ne-pobedi-710390.html", "text": "Манчестър Юнайтед записа трети пореден мач без победа на сметката си в Премиър лийг. \"Червените дяволи\" направиха 1:1 в гостуването си на Саутхамптън от 4-ия кръг. Възпитаниците на Оле Гунар Солскяер първи откриха резултата, но не успяха да удържат преднината си.Срещата започна отлично за гостите, които в 10-ата минута взеха преднина в мача. Даниел Джеймс получи в наказателното поле и отбеляза красив гол с диагонален удар.През втората част обаче Юнайтед отстъпи инициативата и бе наказан. В 58-ата минута Кевин Дансо центрира в наказателното поле, където Яник Вестергор с глава надскочи прекия си пазач и отбеляза за 1:1.В 73-ата минута домакините останаха в намален състав, след като Дансо препъна в гръб Скот Мактомини и получи втори жълт и червен картон.До края \"Червените дяволи\" обсадиха вратата на Ангъс Гън, който обаче не допусна съперникът да стигне до победен гол.Така срещата завърши без победител и домакините бяха по-доволни от този факт. След този мач Манчестър Юнайтед временно заема 4-ото място в класирането с 5 точки преди изиграването на останалите срещи от кръга. Саутхамптън пък е на 13-ата позиция с 4 точки.", "date": "2019.08.31", "title": "Манчестър Юнайтед отново не победи"}
{"url": "https://offnews.bg/politika/siderov-inspektira-arena-malomir-za-koiato-pomogna-s-pari-710394.html", "text": "Лидерът на партия Атака Волен Сидеров посети село Маломир, където разгледа финалните дейности по изграждането на спортната площадка, за която партията и лично той съдействаха финансово и логистично, съобщиха от пресцентъра.Според Сидеров там ще могат да се провеждат различни спортни събития, а началото ще бъде дадено с ежегодния турнир по народни борби. „Това, което виждате зад мен, не е „Арена Армеец”, а „Арена Маломир”. Това е теренът, на който ще се провеждат традиционните борби, където идват борци от всички краища на страната и чужбина”, каза Сидеров. Той допълни, че подпомага това, защото е стар народен празник.Политикът припомни, че вече е факт Музеят на борбата, а Маломир е родното място на много наши легендарни борци, печелили знатни медали. „Помогнах да се направи по-добър терен, където да се борят и тази традиция да има по-добри условия”, заяви той.Сидеров анонсира и намеренията си за близкото бъдеще, като обеща в близост да бъде изградена истинска спортна площадка, но на този етап имало административни пречки. „Надявам се след местните избори да се преборим с тях и да има възможност Маломир да разполага със спортно съоръжение, където да се провеждат състезания и по борба, и ММА, и други, които да привличат повече хора”, изрази надежда партийният лидер.„Смятам, че хората оцениха амбицията ми и амбицията на Атака. Когато се разхождах в Ямбол, ме срещнаха две жени от Маломир, които ми благодариха за това, което правя за селото. Няма по-голямо признание за политика”, заяви в заключение Сидеров.Тазгодишният турнир по борба ще се състои на 22 септември, когато ще бъде и официалното откриване на спортната площадка. Състезанието ще бъде под егидата на Атака и лично на Сидеров, обяви кметът на Маломир Йордан Тодоров.От пресцентъра припомнят, че само за година лидерът на Атака е помогнал за създаването на Музей на борбата, младежки клуб и спортна площадка в селото.Традициите, свързани с народните борби в Маломир, датират отпреди две столетия. В по-нови времена в селото са израснали и започнали успешна кариера десетки спортисти, завоювали шампионски титли за страната и медали на световни и европейски първенства.", "date": "2019.08.31", "title": "Сидеров инспектира Арена Маломир, за която помогна с пари"}
{"url": "https://offnews.bg/futbol/tiam-e-gotov-za-derbito-s-tcska-710386.html", "text": "Треньорът на Левски Петър Хубчев получи добра новина преди дербито с ЦСКА. Един от основните играчи на тима в лицето на Кали Тиам е възстановен и ще може да играе в срещата в неделя.Сенегалецът страдаше от мускулна травма, получена в реванша срещу АЕК (Ларнака) от втория предварителен кръг на Лига Европа. Той пропусна последните мачове на \"сините\" и се готвеше самостоятелно във фитнес залата.Тиам обаче вече е възстановен и направи две тренировки с основната група. Днес той отново ще тренира наравно с останалите си съотборници и ако всичко е наред, ще може да играе срещу ЦСКА в неделя.", "date": "2019.08.31", "title": "Тиам е готов за дербито с ЦСКА"}
{"url": "https://offnews.bg/kultura/rok-rozhdenik-sabra-starite-kucheta-na-chasten-festival-710385.html", "text": "6 години, 3 месеца и 20 дни след честването на 25-годишнината от сватбата на Люси Дуков – първата (и май единствена) такава у нас, той взе, че навърши петдесет и пет! Е, как мислите го отбеляза? Елементарно, Уотсън – с рокфестивал в клуб и много гости. Прочетете първо интервютата и усещанията на Марта Воева от . Едни хора там говорят за лудите години от началото на Прехода. Други отбелязват чудесата, случили се на самия празник. И сега имаше забележителни моменти.Междувременно, всички банди, качили се на сцената в клуба, продължават напук на възраст и условия да работят активно в лоното на нашия си рок. От юбилейната ти (втора рок-) сватба до днес се издадоха албуми, минаха фестивали и концерти. Обичайните заподозрени може и да са понапълнели, с пооредели сивеещи кичета (… една Бараба, която изпя парчето за Кичето, вече пренесе блуса си на Небесната сцена; липсват и други), но не само не са се предали. Те са живи както винаги, както в началния етап на онези преходни (уж) години: когато изпяха, че не е лесно да си тиква, че най-доброто винаги се реже на части, че искат да са или директори на водопад, или нова генерация завинаги.КОНКУРЕНТ доказват, че са напълно достойни да застанат редом до едни хардрок динозаври, на които преди 30-тина години отдаваха почит, преди да заявят собствените си композиции и място на БГ Сцената. Техен бе и най-тематичния подарък към рожденика, китара, която му пожелаха да не чупи.РЕВЮ в минимизиран състав се отчетоха както си знаят. Сътвориха поредното „чудо” (ех, колега Янев, и ти продължаваш да ни липсваш, особено в такива вечери…, поне на сватбения бенефис видя неочаквани неща, които радостно споделяш в тогавашния текст на Марта тук). За да е всичко, както в онези времена – така рече Васо Гюров, - при тях се качи Милена и заедно забиха 2 парчета от легендарния ъндърграунд. Подкрепи ги и Сърмата Хари и тази вечер наистина се свиреше история.МИЛЕНА пя с вирус и почти изгубен глас, но това не попречи никак на купона. И тя бе подготвила изненада: редом с нея, Ивайло „Нойзи” Цветков грабна акустична китара и вдигна градуса на наздравиците в салона.КОНТРОЛ втвърдиха атмосферата (всъщност, сетът им бе повече „трашърски” и си дадох сметка, че им отива и се чувстват страхотно). Има само можещи и неможещи – това е истината и днешните млади банди трябва да залягат упорито – условията и някога, и сега са почти еднкво никакви. А свирещите от Второто български рок поколение продължават да вървят по пътя, който ги прави легенди. И не възрастта определя статуса им, а онова, което правят от сцената.ЧЕРНО ФЕРЕДЖЕ бяха последни и съвсем подходящи за малките часове на новия ден. На публиката, която не ги харесва (вероятно малцинство), ще кажа, че има нужда от тяхното шоу: вече добре обиграно до някакъв жанр на българска „поп пародия”. Старите кучета знаят старите текстове на песните от техния репертоар. Но преди да се заслушаш дори, само като видиш една крехка дама между изпаднал интелигент и версия на Ханибал Лектър с баскитара, ти става весело на душата.По някое време виновникът за това лудо събиране – рожденик Люси Дуков – духна пироджаджите на тортата и прие поредна доза благопожелания. Да си жив и здрав, достойни рокаджио! Какво ли ни чака за златната ти сватба или за стогодишнината ти? А групарията, поддържайте форма!Поредният фест вече чука на вратата. След седмица-две-три Милена ще отпуши „Силата на рока” (информация на ФБ страницата на събитието) и ще научим кои са поредните младежи, потрудили се здраво за славата, дето им предстои.", "date": "2019.08.31", "title": "РОК-РОЖДЕНИК събра старите кучета на  частен фестивал"}
{"url": "https://offnews.bg/sviat/neochakvano-bez-aresti-na-nerazreshenia-protest-v-moskva-710399.html", "text": "В центъра на Москва се състоя неразрешена протестна проява на опозицията под наслова „Шествие против политическите репресии“, организирана от щаба на Алексей Навални.Според оценката на „Коммерсантъ“ участниците са били най-малко коло 1 200 души, а МВР е съобщило за 750. И не е имало задържания, подчертава изданието.В шествието се включиха недопуснати до участие в изборите за депутати в Московската градска дума, сред които Любов Собол, основателят на партията „Яблоко“ Григорий Явлински, гражданският активист и правозащитник Сергей Махнаткин.„Трябва да се отбележи, че шествието премина неочаквано спокойно и мирно. Буквално два полицейски автомобила го съпровождаха и по високоговорителите предупреждаваха да не се минава по платното за движение на колите, и трябва да кажа, че тази молба бе изпълнена. На Пушкинския площад протестиращите не срещнаха някакив значителни полицейски сили до момента, когато част от хората поеха по Тверския булевард“, посочва журналистът от „Коммерсантъ“ Пьотр Пархоменко.Щабът на Навални обяви днешната протестна акция, след като кметството в Москва отказа на Либертарианската партия разрешение за митинг и шествие за този ден. Властите бяха планирали фестивала „PROлето“ на проспект Сахаров. На 29 август московчани започнаха да получават смс-и от департамента за информационните технологии на Москва с покани да посетят концерта на 31 август.„Новая газета“ пише за спора в Туитър на Алексей Навални и Владимир Соловьов. „Дори не отидох. Щяха да ме арестуват пак за 30 денонощия, а имам последна седмица преди „Умното гласуване“ – трябва да убедя колкото е възможно повече хора да гласуват против вашата „Единна Русия“. Впрочем, защо кандидатите й се определиха като „самоиздигнали се“? Какво казват за това в Италия?“, пише Навални в отговор на заяждането на Соловьов.По-рано днес в центъра на Москва бяха задържани двама активисти от нерегистрираната и забранена партия „Другата Русия“. Те протестираха в защита на свободата за събранията и закачиха на сградата на столичния департамент по регионална сигурност плакат с надпис „Свобода на събиранията винаги и навсякъде!“.От юли в Москва продължават протестите заради отказа на ЦИК да регистрира опозиционни кандидати за изборите за депутати градската дума. Повечето от акциите не са разрешени от властите.По време на такива митинги на 27 юли и 3 август бяха задържани по над 1 000 участници, а Следственият комитет на Русия заведе дело за масовите безредици, според данните на „ОВД-инфо“. На 10 август се състоя разрешен от властите протест, в който се включиха много над 50 000 души. След митинга тогава започна „мирна разходка“, задържаните бяха над 200 души.„Неразрешената демонстрация на 31 август се оказа най-мирната за протестното лято“, написа фоторепортерката от „Новая газета“ Виктория Одиссонова в материала си за изданието. Основна част от исканията на протестиращите бе да бъдат освободени политзатворниците, обвинени по делото за „масовите безредици“.", "date": "2019.08.31", "title": "Неочаквано: без арести на неразрешения протест в Москва"}
{"url": "https://offnews.bg/gimnastika/ansambalat-ni-vze-srebro-v-mnogoboia-710401.html", "text": "Българският ансамбъл спечели сребро в многобоя на турнира от сериите \"World Chasllenge Cup\" по художествена гимнастика в руския град Казан.Медалът може да има и голяма психологическа стойност, тъй като идва само две седмици преди световното първенство в Баку (Азербайджан).Симона Дянкова, Мадлен Радуканова, Лаура Траатс, Стефани Кирякова и Ерика Зафирова изиграха две солидни съчетания с 5 топки от вчера и с 3 обръча и 2 чифта бухалки , като бяха изпреварени единствено от домакините от Русия.Българските състезателки си осигуриха участие и в девет финала на отделните уреди утре. Катрин Тасева, която заслужи бронз в индивидуалния многобой по-рано днес, ще участва на лента, обръч, топка и бухалки, а Боряна Калейн ще се бори за отличията на обръч, топка и бухалки.Ансамбълът е фаворит за медали на 5 топки от вчера и на 3 обръча и 2 чифта бухалки. За водещите гимнастички турнирът е последна подготовка в сериозна състезателна обстановка за започващото на 16 септември световно.", "date": "2019.08.31", "title": "Ансамбълът ни взе сребро в многобоя"}
{"url": "https://offnews.bg/politika/profesor-e-kandidatat-za-kmet-na-stara-zagora-ot-bsp-710396.html", "text": "Изпълнителният директор на РАО „Тракия\" и преподавател в Тракийския университет проф. Иван Върляков бе избран почти единодушно за кандидат-кмет на Стара Загора, съобщиха от партийния пресцентър.Делегатите на конференцията гласуваха проф. Върляков да бъде и водач на листата с 51 общински съветници. Той представи своята визия за управлението на областния град на база събирания опит през 20-те години, посветени на местното самоуправление в Асоциацията на общините. За него от изключителна важност в общинската политика е интересът на гражданите.„Стара Загора е град, който заслужава да има избор, а не да бъде управляван години само с един подход и по една политическа и икономическа матрица. Общинските съветници и кметът трябва да работят за благото на общината. Задължителен трябва да бъде общественият договор на кмета и общинските съветници. Политиките за дългосрочна перспектива се реализират от професионалисти и добър екип\", заяви той.„Виждаме, че хората са отвратени от управлението на ГЕРБ – корупция, административен натиск, липса на държавност, не остана система, която да не е пробита или функционирането й да не е свързано със скандал. Предстоящите местни избори са реална възможност коалиция „БСП за България\" да промени управлението в община Стара Загора“, посочи местната лидерка на БСП Валентина Бонева, която е втора в листата на кандидатите за съветници. Тя представи пред общинската организация задачите за предизборната кампания на делегатите на 48-та конференция.Форумът утвърди позиции 4, 10 и 20 в листата за гражданска квота, както и три позиции за коалиционните партньори. Социалистите издигнаха кандидати и за селата Братя Кунчеви – Николай Станчев, Горно Ботево – Георги Георгиев, Загоре – Кольо Динев, Змейово – Руси Русинов, Малка Верея – Мария Коева, Оряховица – Валентин Ненов, Хан Аспарухово – Илия Иванов.Гласувана бе и предизборната платформа с приоритетите за мандат 2019 – 2023г.: Стара Загора – център на модерна икономика, осигуряваща висока заетост и доходи, повече пари за хората и общината, с ефективни мерки срещу демографската криза, образование, култура и духовност.", "date": "2019.08.31", "title": "Професор е кандидатът за кмет на Стара Загора от БСП"}
{"url": "https://offnews.bg/politika/angel-dzhambazki-smisalat-na-mestnite-izbori-e-da-se-pomaga-na-horata-710391.html", "text": "„Предстоят важни избори. Сега трябва да препокрием резултатите от евроизборите“, призова евродепутатът и зам.-председател на ВМРО Ангел Джамбазки.Той откри традиционната конференция на ВМРО, която се провежда на 31-и август и 1-и септември в Мелник, организирана от него и Алианса на консерваторите и реформистите в Европа (АКРЕ). Темата на форума е „Европейският съюз и националните държави“. Проявата има за цел да развие всеобхватна дискусия за бъдещето на различните европейски нации в рамките на Европейския съюз, посочиха от пресцентъра на партията.„Сега трябва да се фокусираме и да направим така, че да продължим да отстояваме интересите на българските граждани. В българското политическо пространство има една родолюбива политическа организация и това е ВМРО. Сега е моментът ВМРО да стане неизменна част от управлението на държавата, за да продължим да отстояваме интересите на българските граждани“, подчерта Джамбазки в словото си.Той посочи, че Европа на отечествата и нациите е на дневен ред в дебата за ЕС. „Идеята е да отстояваш суверенитета и националността, за да бъде сложен край на либералния геноцид. Сега е времето да отстоим вековните си идеали и да защитим нашите сънародници от пълзящия либерализъм“, заяви евродепутатът.Общинският съветник, председател на „Патриоти за София“ и член на националното ръководство на Организацията Карлос Контрера бе категоричен, че „европейските избори показаха здравия смисъл от обединение на разумно мислещите, патриотични и отстояващи българщината сили“. Според него е логично този процес да продължи и предстоящите местни избори са добра възможност това да се реализира.„Както на европейско, така дори и на общинско ниво основната тема, която вълнува хората, е сигурността. Въпреки огромния си икономически и технологичен напредък, през последните десетилетия институциите се провалят в тази сфера. Поради тази причина очакваме това да бъде темата, на която избирателите ще търсят откровени отговори и решения от политиците“, заяви Контрера.Министърът на околната среда и водите Нено Димов изнесе лекция по темата за консерватизма. Основният акцент в нея бяха човекът, общността, традиционното семейство и ценностите, които те носят.„Срещу безродниците политическата битка е успешна, когато се провежда без войни и кръв. Консервативно-патриотичната вълна, която се надигна в Европа, ще се радвам да даде своите плодове, преди да се стигне до крайности. Човек живее в определена среда, където негови близки хора са семейството, родината. Семейството е това, което ни крепи – разрушим ли го, губим корените си. Така човек става лесно манипулируем. А манипулират ли съзнанието на човека по отношение на пола – това вече е нещо различно, това не е човек“, акцентира екоминистърът.„Следващото нещо, което се атакува, е общността. Либералните идеи атакуват консервативните ни ценности. Идеалите на тези хора са сгрешените ценности, които водят до това един индивид да е слаб и лесно контролируем. Това, че 7-8 министри гласувахме против, и благодарение на ВМРО, Истанбулската конвенция не беше приета, е една малка битка. Тя трябва да продължава и на местно ниво, на държавно и европейско паралелно“, каза още той в лекцията си.На конференцията, организирана под патронажа на АКРЕ, присъстват над 200 младежи от цялата страна.", "date": "2019.08.31", "title": "Ангел Джамбазки: Смисълът на местните избори е да се помага на хората"}
{"url": "https://offnews.bg/sviat/ubietcat-na-robart-kenedi-namushkan-s-nozh-v-zatvora-710402.html", "text": "Палестинецът Сархан Сархан, който излежава доживотна присъда за убийството на американския сенатор Робърт Франсис Кенеди, е с наранявания от нож в затвора в Сан Диего, съобщи таблоидът TMZ.Според изданието, нападението е станало в двора на затвора вчера вечерта, а вече има заподозрян.Associated Press предаде, че служителите в затвора са реагирали незабавно на инцидента, а пострадалият е бил настанен в болница. Състоянието му се определя като стабилно.В официалното изявление на властите не е посочено името на нападнатия, но запознат със ситуацията източник на агенцията е съобщил, че става дума именно за осъдения по делото за убийството на Кенеди.Покушението на Робърт Кенеди, по-малкият брат на убития през 1963 г. президент на САЩ Джон Кенеди, бе извършено на 5 юни 1968 г. Той е нападнат веднага след речта му в чест на победата на предварителните избори в щата Калифорния. Кенеди получава смъртоносна огнестрелна рана и умира на следващия ден.На мястото на престъплението е задържан Сархан, тогава на 24 години. Първоначално той е осъден на екзекуция, но после получава доживотна присъда. Сега той е на 75 години.", "date": "2019.08.31", "title": "Убиецът на Робърт Кенеди намушкан с нож в затвора"}
{"url": "https://offnews.bg/dw/britantcite-napuskat-es-a-v-iztochna-evropa-ne-se-trevozhat-710405.html", "text": "Повечето източноевропейци не си представят Европа като единен отбор, а като игрално поле: когато един от играчите - в случая британците - напусне игрището, останалите виждат в него не отпаднал съотборник, а конкурент.\"Ако трябва да водим война, нека поне да е срещу коалиция\", обичал да казва Наполеон. По онова време цяла Европа всъщност била обединена срещу Франция, но нямало нищо по-лесно от това да се посее разкол между европейските сили, така че коалицията срещу Наполеон да се разпадне.В случая с Брекзит обаче нещата стоят точно обратното: добре смазаният и гъвкав механизъм на британското кралство с неговите вековни традиции и с прочутия в цял свят парламентаризъм сега рискува да се разпадне. А нестабилната иначе „коалиция\", наречена Европейски съюз, която в други случаи трудно постига единство, сега е непоклатима като скала.Колкото и остро да спорят в ЕС относно плановете за реформи, колкото и мъчително да намират компромисни решения, опре ли въпросът до това при какви условия Великобритания ще напусне общността, останалите 27 страни-членки са абсолютно единни.В Източна Европа не са най-големите евроскептициТази размяна на ролите е повод за известен оптимизъм: явно, че нещо все пак се е променило в Европа през последните 200 години. Пресилено би било обаче да очакваме, че стряскащият пример с Брекзита ще накара и евроскептиците да се превърнат в убедени европейци. Критиците, и най-вече тези в източноевропейските страни-членки, не флиртуват с идеята за напускане на общността, макар някои погрешно да твърдят именно това.Точно обратното: в Полша, чието дясно правителство води най-ожесточени спорове с Брюксел, 75% от хората искат непременно да останат в ЕС – това е една от най-високите стойности в цяла Европа. В страната на Виктор Орбан пък четирима от всеки петима унгарци са убедени, че членството в ЕС носи повече ползи, отколкото негативи на страната. Дори и сред особено евроскептичните чехи два пъти повече са онези, които желаят страната им да остане в ЕС.Това обаче не е повод спокойно да гледаме напред. Повечето източноевропейци си представят един ЕС, който е доста по-различен от онзи в главите на французите, германците, испанците или италианците. Източноевропейските нации са възникнали в битка срещу някаква външна централна сила, управлявала ги от Виена, Санкт Петербург или Истанбул. Тяхната задача е била да се съпротивляват на тази чужда сила, доколкото могат. По сходен начин бе организиран и Варшавският договор: важните решения винаги се взимаха в Москва, а задача на националните политически елити беше да се опитат да извлекат максимум облаги за тяхната страна.Но дори евроскептиците в тези страни не се стремят към безграничен национален суверенитет. В един все по-несигурен свят представите за пълна самостоятелност се асоциират по-скоро с пълна изолация – това важи с особена сила за малките нации, които преобладават в източната част на континента. Хората в тях понякога изпитват носталгия по миналото, когато всичко било по-добре и те уж можели да решават, без да се съобразяват с други.Подобни времена обаче никога не са съществували в Източна Европа. За разлика от британците, никой източноевропеец няма как да помни такива времена. А днес дори и наследниците на някогашните велика британска империя вече усещат, че в ерата на глобализацията националният суверенитет вече не е това, което беше едно време, и че никой премиер, та дори и най-умният, не е в състояние сам да преодолее една икономическа криза.Защо Брекзитът сплотява ЕСЗатова и Брекзитът по-скоро сплотява ЕС, отколкото да го разединява. Но стане ли дума за следващата стъпка - за задълбочаването на европейската интеграция и превръщането на общността в единен икономически и валутен съюз с общи институции, политиците, а и обществеността в по-големите и икономически по-силни източноевропейски държави стават скептични. Изключение правят само словаците, словенците, латвийците и естонците.В Източна Европа не се стремят към повече власт при взимането на европейските решения - това обяснява защо нито една източноевропейска страна не предяви силни претенции в битката за водещите ръководни постове на ЕС. Повечето източноевропейци не си представят Европа като единен отбор, а по-скоро като игрално поле: когато един от играчите - в случая британците - напусне игрището, останалите виждат в него не отпадането на съотборник, а на конкурент.Всички убедени европейци би трябвало сериозно да се разтревожат от наличието на подобни представи за ЕС. Защото те имат потенциал да разпалят още по-силно конкуренцията за общите ресурси и по този начин косвено да засилят центробежните сили. Това, че Изтокът остава в общността, съвсем не означава, че никой друг няма да я напусне. В Южна Европа - например в Италия - страховете от евентуално напускане на ЕС са много по-слабо изразени, отколкото в Източна Европа.Ако в общата конкурентна битка средиземноморските държави бъдат притиснати в ъгъла, единството в общността ще се пропука по оста север - юг. Защото не в Източна Европа, а по-скоро в Италия и Гърция хората се смятат за губещи от европейското обединение. Това не предвещава нищо добро за ерата след Брекзита. Колко лоши ще се окажат перспективите - ще си проличи на предстоящите разправии за новата бюджетна рамка и когато започнат да се търсят липсващите милиарди след евентуален Брекзит без сделка. Всичко това няма да тласне европейското единство напред. По-скоро Европа цяла ще се разтресе.", "date": "2019.08.31", "title": "Британците напускат ЕС, а в Източна Европа не се тревожат"}
{"url": "https://offnews.bg/temida/negovanskite-ubijtci-ostavat-zad-reshetkite-710407.html", "text": "Софийският градски съд остави за постоянно в ареста задържаните мъже за предумишленото убийство на бившия треньор по борба Йордан Атанасов и съпругата му Марияна, предаде БГНЕС.За жестокото убийство са задържани 39-годишният Пламен Шляпашки и 44-годишният Георги Нанчев. И двамата мъже са криминално проявени, Шляпашки дори е осъждан.В хода на разследването в домовете на двамата са намерени златни накити, принадлежали на жертвите, а те вече са направили и пълни самопризнания.Двамата са застреляли възрастното семейство в дома им в София, след което са укрили телата и са се върнали да прикрият следите на престъплението. Деянието е извършено предумишлено, като преди осъществяването му те са взели решение за начина и средствата за извършването му. Мотивът им е бил да придобият парични средства и бижута, собственост на жетвите. След осъществяването му извършителите са разчленили телата, поставили в пластмасови бидони и найлонови чували и изхвърлили във водоем в землището на село Негован. Тленните останки на жертвите бяха открити дни по-късно случайно от граждани в близост до водоема.Днес в съдебната зала стана ясно, че етикетите на бидоните, в които обвиняемите са транспортирали разчленените тела на жертвите, всъщност са ги издали. По тях разследващите са установили магазина, от който бидоните са закупени, а след разпити на собственика и продавачите е установена и датата. След прегледа на видеокамерите двамата обвиняеми са идентифицирани по регистрационните номера на джипа на Шляпашки, с който са дошли в магазина.Двамата обвиняеми обаче запазиха пълно мълчание в съда и не отговориха на нито един от журналистическите въпроси преди началото на съдебното заседание.Очаквано защитата им поиска по-лека мярка за неотклонение. Според адвокатите двамата обвиняеми са оказали пълно съдействие на органите на реда, което показва, че няма опасност да се укрият или да попречат на разследването. Защитниците признаха, че случаят е един от най-тежките в тяхната съдебна практика, но отказаха да коментират по същество заради следствената тайна.За двойното предумишлено убийство законът предвижда затвор до 20 години, доживотен затвор или доживотен затвор без замяна.", "date": "2019.08.31", "title": "Негованските убийци остават зад решетките"}
{"url": "https://offnews.bg/sviat/uraganat-dorian-dostigna-chetvarta-mnogo-opasna-stepen-710363.html", "text": "Ураганът “Дориан” в Атлантическия океан достигна четвърта, “много опасна”, категория. Скоростта на вятъра в епицентъра е 215 км/ час, съобщи Националният център на САЩ за проследяване на ураганите, цитиран от БГНЕС.В момента ураганът се намира на около 925 км от щата Флорида. Специалистите смятат, че той ще се стовари върху този щат в понеделник. Преди това ще засегне Бахамските острови. Ураганът се приближава към тях със скорост около 17 км/час.„Дориан” е четвъртият ураган за този сезон. Президентът Тръмп заяви, че той може да стане един от най-големите в историята на САЩ.От предишните три само при „Бари” имаше един загинал човек. Миналото лято Флорида бе засегната от два урагана „Гордън” и „Майкъл”, като тогава загинаха няколко десетки жители.", "date": "2019.08.31", "title": "Ураганът 'Дориан' достигна четвърта 'много опасна' степен"}
{"url": "https://offnews.bg/112/momichentceto-ot-selo-sotiria-e-stanalo-zhertva-na-bludstvo-zadarzhan-710364.html", "text": "Момиченце от село Сотиря е станало жертва на блудство, съобщи за „Фокус“ – Сливен директорът на ОДМВР – Сливен комисар Димитър Величков.Задържан е извършителят – непълнолетно момче от същото село, поясни комисар Величков.„В случая се касае за чисто блудство, без изнасилване и употреба на прекомерно насилие“, допълни директорът на сливенската полиция. По думите му, комуникацията с жертвата била силно затруднена, тъй като детето не говорело български и се налагало майката да превежда. Инцидентът станал в петък следобед в същото село, където не отдавна бе изнасилена и убита 7-годишната Кристин Георгиева.Подробности по случая ще бъдат представени по- късно, допълни комисар Димитър Величков.Преди две седмици отново в Сотиря 7-годишната Кристин бе изнасилена и убита от Мартин Трифонов. Окръжната прокуратура в Сливен му повдигна три обвинения – за убийство, за блудство и за изнасилване. Законът предвижда наказания за трите обвинения до 30 години затвор, доживотна присъда и доживотна без право на замяна.", "date": "2019.08.31", "title": "Момиченцето от село Сотиря е станало жертва на блудство, задържан е непълнолетен"}
{"url": "https://offnews.bg/futbol/obrat-tauata-izbra-ludogoretc-pred-levski-710365.html", "text": "Вместо в Левски израелският защитник Талеб Тауата ще играе в Лудогорец, пише \"Тема спорт\". Разградчани са успели да надцакат \"сините\" за бившия футболист на Айнтрахт (Франкфурт). В последните дни името на 27-годишния бранител се спрягаше упорито за преминаване на \"Герена\". Такова обаче няма да има, въпреки че израелецът в четвъртък вечерта разтрогна договора си с клуба от Бундеслигата и стана свободен агент.Вчера сутринта в израелските медии излезе новината, че Тауата е поискал няколко дни за размисъл, докато даде отговор на офертата на Левски. Твърдеше се, че условията, които му предлагат \"сините\", не са достатъчно добри, въпреки че са били доста по-високи от тези, които му дават местните Макаби (Хайфа) и Макаби (Тел Авив). Вечерта обаче гръмна новината, че Талеб е изключително близо до преминаване в Лудогорец.\"Разговори между двете страни са започнали преди месеци, а след като бранителят е разтрогнал договора си, те са били подновени\", съобщи one.co.il.Със сигурност Лудогорец може да предложи по-добри условия на левия бек. Освен това \"орлите\" ще играят и в груповата фаза на Лига Европа - още един мотив израелецът да избере именно тяхното предложение.", "date": "2019.08.31", "title": "Обрат: Тауата избра Лудогорец пред Левски"}
{"url": "https://offnews.bg/ikonomika/moody-s-povishi-perspektivata-na-kreditnia-rejting-na-balgaria-na-po-710367.html", "text": "Moody’s Investors Service повиши перспективата на кредитния рейтинг на България на положителна от стабилна и потвърди дългосрочния рейтинг на страната в чуждестранна и местна валута Baa2.Положителната промяна отразява силната фискална позиция и благоприятните перспективи пред икономическия растеж. Запазването на кредитния рейтинг на Baa2 отчита баланса между положителното фискално и макроикономическо развитие и заявената готовност за присъединяване към еврозоната и съществуващите предизвикателства пред страната, произтичащи от негативните демографски тенденции и наличието на слабости в някои области на политиката.Агенцията акцентира върху подобряващите се фискални показатели и провежданата последователна и благоразумна политика. През последните години България се характеризира с нарастващи бюджетни излишъци, стабилно намаление на държавния дълг, подобрение в кредитоспособността, значителен фискален резерв и положително влияние на пенсионната реформа върху фискалната устойчивост. Moody’s очаква през 2020 г. бюджетният баланс да остане на излишък (0.8 % от БВП), а държавният дълг да продължи да се понижава и да достигне 19 % от БВП.Според Moody’s стабилните перспективи за растеж в България се обуславят от продължаващата интеграция в ЕС и повишената конкурентоспособност. След 2015 г. растежът на икономиката е над 3 % годишно и Агенцията очаква положителните развития да продължат през следващите години, като нарастването на икономиката се установи около потенциала. Икономическият растеж ще бъде подкрепен и от някои важни инфраструктурни проекти, като автомагистрали „Хемус“ и „Струма“, железопътната линия София-Пловдив и по-високото усвояване на средства от европейските фондове. Повишената конкурентоспособност е подкрепена от нарастващите експортни дялове и излишъците по текущата сметка на платежния баланс, което отразява структурните подобрения в икономиката след кризата.Moody’s очаква едновременното присъединяване към ВМ II и Единния надзорен механизъм (ЕНМ) да допринася за провеждането на благонадеждни макроикономически политики и по-нататъшното укрепване на институциите. Очаква се също Планът за действие по присъединяване към ВМ II и ЕНМ, както и усилията за задълбочаване на сътрудничеството на България с ОИСР да насърчат приемането на допълнителни реформи за подобряване на ефективността в областта на корпоративното управление, бюджетното планиране и публичната администрация.Рейтингът може да бъде повишен при поддържане на положителното икономическо и фискално развитие. По-нататъшният напредък в програмата на правителството за реформи (образование, здравеопазване, държавни предприятия), както и присъединяването към еврозоната и членството в ЕНМ също биха имали положителен ефект върху рейтинга.", "date": "2019.08.31", "title": "Moody’s повиши перспективата на кредитния рейтинг на България на положителна"}
{"url": "https://offnews.bg/obshtestvo/spasitel-pomagal-pri-tragediata-v-sinemoretc-v-prividno-tihite-zoni-710366.html", "text": "В петък баща и син се удавиха на неохраняем плаж край Синеморец. Друго дете и още един мъж са били спасени по чудо от опасно мъртво вълнение, образувало се на плаж, където морето е вземало жертви и преди – „Липите”.Пред камерата на „Събуди се” застана един от спасителите, който дошъл от съседен плаж и опитал да помогне на жертвите - Стефан Масленков. Той поясни, че силните вълни на мястото правят морското дъно неравно. И каза, че туристите предпочитат „Липите”, защото е уединен и не е застроен.Масленков е категоричен, че за безопасността на плажуващите е добре те да посещават охраняеми плажове и да се съобразяват с флаговата сигнализация.„На такива плажове с неравно дъно хората са привлечени от местата, които са привидно тихи. Но точно там морето дърпа най- силно. Трябва да се избягват и зоните около скали, защото там почти винаги има мъртво вълнение”, каза още спасителят.", "date": "2019.08.31", "title": "Спасител, помагал при трагедията в Синеморец: В привидно тихите зони и до скалите почти винаги има мъртво вълнение"}
{"url": "https://offnews.bg/bojni/balgaria-s-39-medala-na-svetovno-parvenstvo-po-taekuon-do-v-plovdiv-710368.html", "text": "Изключителното представяне на българските спортисти донесе на страната ни 39 отличия от завършилото 21-во Световно първенство по Таекуон-До ITF. В продължение на шест дни пловдивската зала „Колодрума” беше домакин на авторитетния форум, който се състоя във всички дисциплини и категории. През последния ден златните медали се увеличиха с още четири, след като Йордан Стаев на „силов тест” (чупене) пречупи конкуренцията на 25 състезатели, за да грабне златния медал за втори път в кариерата си. Катрин Гемкова (58кг) на спаринг-девойки до 17 години е шампионка на планетата, благодарение на петте си победи по пътя към титлата. Екатерина Иванова (45кг) при девойките също до 17 годишни заслужено стана златна медалистка. Елена Недева от днес и тя е на върха в дисциплината (ветерани- спаринг) до 61 кг.Сребърни отличия от последния ден на първенството за девойките – младша (отборно). Екатерина Иванова, Елена Любомирова, Лилия Митрева, Ивет Василева и Ирен Касъклиева загубиха финала от Северна Корея и се качиха на второто място на подиума за награждаване. Ботьо Колев (90кг) и Денка Кацарска (54кг) при ветераните на спаринг – индивидуално.Уникален малшанс за националите ни при мъжете – отборно (спаринг) в полуфинала с Русия. Нашите завършиха наравно (2 победи, 2 загуби и 1 равенство) и се наложи шеста среща, която да определи единият финалист по пътя към титлата. Любомир Бакалски излезе за втори път на татамито и водеше до последните 5 секунди, когато след спорно решение на съдиите арбитрите обърнаха резултата в полза на Русия и така България остана само с бронзов медал. По-късно руснаците победиха в спора за златото Гърция с 4:1 гласа. Нашите бяха в състав: Рами Шау, Николай Петков, Любомир Бакалски, Дени Велев и Антон Горелков.Бронзово отличие и за женския ни отбор на спаринг (Албена Ситнилска, Любина Лесова, Дина Ел Шарафи, Василена Йорданова , Маргарита Стойчева и Катерина Бейчева) паднаха също от Русия на полуфинал и останаха на третото място в крайното подреждане. В дисциплината „силов тест” (чупене) женският ни тим (Амалия Колева, Албена Ситнилска, Катерина Бейчева и Любина Лесова отново спечели бронзовите медали.Трето място и бронз спечелиха Павел Тименов (+75 кг- юноши, спаринг), Константин Симеонов ( + 75 кг- юноши, спаринг),Иван Тодоров (+90кг, спаринг), Даниел Николов ( 73кг, спаринг, ветерани), юноши- старша възраст (спаринг), мъже- (ветерани, спаринг),Ивет Василева ( 55кг, девойки, спаринг),юноши- младша възраст (спаринг).Така крайната равносметка от Световното първенство за България е 12 златни , 6 сребърни, 21 бронзови медала!\"Доволен съм от цялото ни представяне. Имах много работни срещи и не успях да гледам всичките ни състезатели, но своевременно бях уведомяван за развоя на събитията в залата. Радостното е ,че при младите имаме много медали, което е предпоставка за бъдещи успехи на международни турнири и първенства. Но, искам да благодаря на всичките ми колеги от федерацията, на целия организационен комитет, на доброволците, на работещите неуморно хора за доброто ни представяне като домакини на този форум. Беше много трудно, но се справихме. За първи път в историята на световни шампионати има толкова състезатели и многобройни делегации. Бяхме ангажирали половин Пловдив като хотели, автобуси и човешки потенциал. Специално искам да отбележа и изключителната работа на моя колега и вицепрезидент на нашата федерация Костадин Димитров . Успоредно със служебните му ангажименти като кмет на район „Тракия”, той беше винаги на разположение относно организацията и решаваше нещата положително”, каза президентът на БФТаекуон-До Марио Богданов, който беше преизбран на конгреса на централата за нов мандат като вицепрезидент на Световната федерация – ITF и повишен в 8-ми дан.На завършилия шампионат в Пловдив участваха 1588 състезатели от 80 държави. Специалният талисман на първенството - актьор, облечен като пандата Кунг Фу По, беше част и от церемонията по награждаване на призьорите и закриването на форума, като спечели симпатиите на спортистите и зрителите по трибуните.", "date": "2019.08.31", "title": "България с 39 медала на Световно първенство по Таекуон-До в Пловдив"}
{"url": "https://offnews.bg/tenis/dzhokovich-i-federer-s-lesni-pobedi-v-niu-jork-710369.html", "text": "Световният №1 Новак Джокович записа сравнително лесна победа в третия кръг на US Open. Сърбинът се справи в три сета с американеца Денис Кудла - 6:3, 6:4, 6:2 на \"Артър Аш Стейдиъм\". Срещата продължи малко повече от два часа.Преди това и Роджър Федерер записа ескпресна победа. Швейцарецът отнесе британеца Даниел Еванс с 6:2, 6:2, 6:1 за 1 час и 20 минути игра. Следващият съперник на Маестрото ще бъде Давид Гофен, който постигна труден успех със 7:6(5), 7:6(9), 7:5 над Пабло Кареньо-Буста.Напред в турнира продължава и Стан Вавринка, който победи италианеца Паоло Лоренци с 6:4, 7:6(9), 7:6(4). На 1/8-финала предстои да видим доста интересен сблъсък между швейцареца и Джокович.Данийл Медведев също записа победа тази нощ. Руснакът надделя със 7:6(1), 4:6, 7:6(7), 6:4 над Фелисиано Лопес.Резултатите при мъжете:Федерер - Еванс 6:2, 6:2, 6:1Джокович - Кудла 6:3, 6:4, 6:2Вавринка - Лоренци 6:4, 7:6(9), 7:6(4)Медведев - Лопес 7:6(1), 4:6, 7:6(7), 6:4Де Минаур - Нишикори 6:2, 6:4, 2:6, 6:3Кьопфер - Басилашвили 6:3, 7:6(5), 4:6, 6:1Гофен - Кареньо-Буста 7:6(5), 7:6(9), 7:5Димитров - Майхржак 7:5, 7:6(8), 6:2", "date": "2019.08.31", "title": "Джокович и Федерер с лесни победи в Ню Йорк"}
{"url": "https://offnews.bg/sviat/naj-malko-osem-zaginali-i-desetki-postradali-pri-eksplozia-v-himichesk-710370.html", "text": "Най-малко осем души са убити, а десетки са ранени при експлозия в химически завод в западния индийски щат Махаращра, предава РИА Новости, като се позовава на информация на полицията в региона.По-рано беше съобщено за шест жертви.\"Към този момент полицията и спешните служби са открили телата на осем загинали. Спасителната операция продължава\", заяви сътрудник на органите на реда в щата.Инцидентът е станал в 09:45 ч. местно време (07:15 ч. българско време). Според полицията, към момента на експлозията в завода е имало около 100 работници. Спасителите не изключват, че някои от тях все още могат да бъдат в капан на избухналия в следствие от експлозията пожар.", "date": "2019.08.31", "title": "Най-малко осем загинали и десетки пострадали при експлозия в химически завод в Индия"}
{"url": "https://offnews.bg/politika/ninova-zahapa-karaiancheva-zaradi-prezidenta-710389.html", "text": "Когато Караянчева получи одобрението на над 2 милиона българи, тогава да коментира президента, разцепленията в ГЕРБ са си тяхна работа, не ни интересуват, Борисов да се оправя, отсече лидерката на БСП Корнелия Нинова пред журналисти в Русе.Помолена за коментар по определението на Цвета Караянчева за президента, който, според парламентарната шефка е „беквокал на Нинова“, самата Нинова отбеляза, че всеки има право на мнение. „Въпросът е колко тежи то. Нека Цвета Караянчева, Бойко Борисов или който искате от ГЕРБ, се яви на пряк, мажоритарен избор пред народа. Ако получат подкрепата на 2 063 032 българи, колкото получи президентът Радев, да ги коментираме. Сега просто ще е загуба на време”, каза тя.Нинова посочи, че друго я е разтревожило вчера от изказването на Караянчева и от това на Борисов днес. “Какво младо поколение българи искаме? Те говорят пред младежите на ГЕРБ срещу президента, срещу лидера на опозицията, нахъсват ги с агресия и отрицание, и нито дума за образование на младите, за заетост, за младите семейства и децата“, изрази възмущението си тя.А после се обърна към „тези млади хора“, избрали да членуват в партия ГЕРБ. „Това е ваше право. Вие сте свободни хора. Но мислете как да се решат проблемите на вашето поколение. Ето, ние сме в Русе. Стоя до Пенчо Милков - ваш набор, умен, честен, енергичен, кандидатът ни за кмет. И не обсъждаме нито Караянчева, нито Борисов. Чертаем планове как Русе да стане икономически център на северозапада и неговите три деца, и на русенци децата да живеят тук добре ”, каза още Нинова.Запитана за разцеплението на ГЕРБ в Русе, Нинова заяви, че всяка структура трябва да си решава проблемите, БСП не се меси в други партии, а Борисов да се оправя.", "date": "2019.08.31", "title": "Нинова захапа Караянчева заради президента"}
{"url": "https://offnews.bg/gimnastika/katrin-taseva-specheli-bronz-v-kazan-710392.html", "text": "Българската гимнастичка Катрин Тасева спечели бронзов медал в многобоя на Световната купа по художествена гимнастика в град Казан в Русия. Тя завърши състезанието със сбор от 80.900 точки и остана само зад близначките Дина и Арина Аверини, който завършиха съответно с 90.450 и 86.800 точки.Боряна Калейн остана на косъм от медала, завършвайки на четвъртата позиция в крайното класиране с актив от 79.500 точки.Тасева бе пета след първия ден вчера, но днес изигра много силни съчетания на лента и бухалки и именно това й помогна да се изкачи нагоре в крайното класиране.", "date": "2019.08.31", "title": "Катрин Тасева спечели бронз в Казан"}
{"url": "https://offnews.bg/futbol/bozhinov-podpisva-s-bursaspor-dnes-710374.html", "text": "Вече няма никакви пречки пред Валери Божинов да подпише с турския Бурсаспор, съобщава \"Тема спорт\". Забраната за входящи трансфери на клуба е паднала. Така се очаква нападателят да парафира договор до часове, освен ако южните съседи не се откажат в последния момент.Бурса и Божинов са стартирали преговори преди повече от седмица и турците са заявили намерение да го привлекат. По тази причина нападателят така и не е подписал с Ботев (Враца), макар нагласите да бяха други. Треньорът на тима Сашо Ангелов дори обяви, че Божинов ще е на линия за мача с Етър, но това не се случи.Бурсаспор е един от най-реномираните турски клубове, но през новия сезон ще играе във втора дивизия. “Крокодилите” са един от едва 5-те клуба, които са ставали шампиони, наред с Галатасарай (22), Фенербахче (19), Бешикташ (15) и Трабзонспор (6).Бурса вдигна титлата през 2010-а с Димитър Иванков на вратата.", "date": "2019.08.31", "title": "Божинов подписва с Бурсаспор днес?"}
{"url": "https://offnews.bg/futbol/bez-pobeditel-v-derbito-na-plovdiv-710404.html", "text": "Без победител завърши пловдивското дерби между Локомотив и Ботев от осмия кръг на efbet Лигата.Двубоят на \"Лаута\" завърши 1:1, а след този резултат Локо върви трети във временното класиране с 14 точки, докато Ботев има 9 и заема място в средата.Символичните гости от Ботев започнаха по-добре и в осмата минута откриха резултата. Марко Перван изведе в ляво в пеналта Лазар Марин и той от малък ъгъл със силен удар простреля Мартин Луков.След почивката локомотивци натиснаха здраво и в 53-ата минута стигнаха до изравнителен гол. Первиз Умарбаев центрира от фаул от дясно към далечната греда и от границата на малкия пеналт Стивън Езе засече от въздуха с крак за 1:1.Последваха силни минути за Ботев, а секунди преди последния съдийски сигнал Локомотив беше много близо до победата. Стивън Езе свали едно центриране към Дейвид Малембана, който отблизо от малък ъгъл нацели страничния стълб на вратата на Ботев.", "date": "2019.08.31", "title": "Без победител в дербито на Пловдив"}
{"url": "https://offnews.bg/obshtestvo/3-kilometra-opashka-na-kulata-710375.html", "text": "3 километра е опашката от чакащи автомобили в съботния ден на ГКПП Кулата на изход от България за Гърция, предава БГНЕС.Трафикът по автомагистрала “Струма”, водеща към южната ни съседка е интензивен. По-засилен става в Кресненското дефиле.Много българи използват уикендите за кратка почивка по гръцките плажове в района на Драма, Кавала, Аспровалта и редица популярни сред нашенците градчета и села в Северна Гърция и на полуостров Халкидики.На всички пунктове за изход от страната трафикът днес е натоварен. Трафикът е интензивен на изход за леки автомобили на границата с Република Сърбия на ГКПП Калотина, на границата с Република Турция на ГКПП Капитан Андреево, ГКПП Лесово и ГКПП Малко Търново.От полицията и граничните служби информират, че нормално се преминава на всички гранични контролно-пропускателни пунктове с Република Северна Македония и с Румъния.Граничните власти припомнят, че при излизане от България на ненавършили пълнолетие лица – български граждани и такива с двойно гражданство (българско и чуждо) на граничния пункт следва да бъдат предствени: документ за пътуване – валидни български паспорт или лична карта. За децата с двойно гражданство – български документ за пътуване и чужд документ за пътуване (при наличие на такъв).; оригинал на нотариално заверено писмено съгласие от отсъстващия при пътуването родител. С цел намаляване времето за проверка, родителите/придружаващите лица предварително да подготвят и представят незаверено копие на документа за съгласие, което да остане на граничния пункт след преминаване.", "date": "2019.08.31", "title": "3 километра опашка на Кулата"}
{"url": "https://offnews.bg/politika/kornelia-ninova-v-ruse-uvazhaemi-zhurnalisti-mikrofonite-sa-vkliuche-710376.html", "text": "“Уважаеми журналисти, микрофоните са включени. Тук не е МС, където ви ги изключват. На ваше разположение сме. Питайте всичко, което ви интересува. няма неудобни въпроси”. Така лидерът на БСП Корнелия Нинова се обърна към журналистите по време на пресконференция в Русе, където се провежда конференция на БСП за издигане на кандидат за кмет и приемане на листа за съветници.\"Нашият кандидат е Пенчо Милков. Той ще ни липсва в парламента, но русенци ще имат възможност да изберат честен, интелигентен, млад и енергичен кмет”, обяви Нинова.По думите й той не е участвал в управление, не е разпределял обществени поръчки, не е част от задкулисието - почтен, отдаден на общината професионалист юрист, баща на три прекрасни русенчета.“Самоизградил се човек- тръгнал от общ работник на строежи и стигнал до доктор по право. Ние сме до него със силна програма за управление на общините, където трябва да остават част от събраните от гражданите данъци, комуналните услуги да се изпълняват от общински предприятия, а не да се дават на концесии, с данъчни стимули за привличане на инвестиции, мерки за чистота на въздуха, програма за жилищна и социална политика за младите хора, специални грижи за възрастните”, каза още председателят на БСП.", "date": "2019.08.31", "title": "Корнелия Нинова в Русе: Уважаеми журналисти, микрофоните са включени. Тук не е МС. Питайте. Няма неудобни въпроси"}
{"url": "https://offnews.bg/tenis/serina-se-razpravi-s-chehkinia-po-patia-kam-1-8-finala-710371.html", "text": "Шесткратната победителка на US Open Серина Уилямс продължава уверено пътя си напред в турнира. Поставената под №8 в схемата американка се разправи с чехкинята Каролина Мучова с 6:3, 6:2 за 1 час и 14 минути игра на \"Артър Аш Стейдиъм\". По този начин Серина си уреди място на 1/8-финала, където я чака среща с хърватката Петра Мартич, която спечели с 6:4, 6:3 срещу Анастасия Севастова.Друга от фаворитките в турнира в лицето на Ашли Барти също намери място в следващата фаза. Австралийката се наложи със 7:5, 6:3 над гъркинята Мария Сакари. В следващия кръг поставената под №2 в турнира ще има среща с китайката Куан Ван, която победи Фиона Феро със 7:6(1), 6:3.Място на 1/8-финала намери и поставената под №3 Каролина Плишкова. Тя постигна труден успех в три сета над тунизийката Онс Джабур с 6:1, 4:6, 6:4. На следващия етап за чехкинята предстои доста тежък двубой срещу британката Йохана Конта, която стигна до тази фаза след успех с 6:2, 6:3 над Шуай Жан.В изцяло американския сблъсък от третия кръг Медисън Кийс победи София Кенин с 6:3, 7:5. В следващия кръг я чака сблъсък с Елина Свитолина, която пък победи сънародничката си Даяна Ястремска с 6:2, 6:0.С. Уилямс - Мучова 6:3, 6:2Кийс - Кенин 6:3, 7:5Ка. Плишкова - Джабур 6:1, 4:6, 6:4Барти - Сакари 7:5, 6:3Свитолина - Ястремска 6:2, 6:0Конта - Жан 6:2, 6:3Уанг - Феро 7:6(1), 6:3Мартич - Севастова 6:4, 6:3", "date": "2019.08.31", "title": "Серина се разправи с чехкиня по пътя към 1/8-финала"}
{"url": "https://offnews.bg/112/ikonomicheska-politcia-zatvori-plovdivski-restorant-zaradi-mnozhestvo-710377.html", "text": "Заради открити множество нередности властите затварят популярен ресторант на „Брезовско шосе“ в Пловдив.Проверката е предизвикана след оплакване на граждани от непоносимо силна музика в заведението, където често се провеждат сватби и празнични ритуали.На мястото пристигнали екипи на Икономическа полиция, Специализирани полицейски сили, РДПБЗН, ОДБХ и Инспекция по труда. Реагирано е на сигнал за силна музика от ресторант в район Северен, който не се е потвърдил. При идването им музиката вече била спряна, но последвалата проверка констатирала куп нарушения.От представителите на ОДБХ са съставени два протокола и акт за възбрана.Инспекторите по труда са установили неточности в документите на петима души от персонала, единият от които е непълнолетен.По отношение на противопожарните изисквания също предстои съставяне на акт. Наказание налага и полицията по Закона за българските документи.Предстои да бъде сезирана териториалната дирекция на НАП за неработещи касови апарати, а по отношение на законността на търговския обект – Общинската администрация.Подобни съвместни проверки на територията на Пловдив и областта продължават.", "date": "2019.08.31", "title": "Икономическа полиция затвори пловдивски ресторант заради множество нарушения"}
{"url": "https://offnews.bg/112/pozhar-v-stara-zagora-evakuirat-detca-ot-sotcialen-dom-710395.html", "text": "Голям пожар гори в борова гора в Стара Загора, близо до Дома за медико-социални грижи във високата част на кв. „Лозенец”, съобщи бТВ.Огънят е влязъл в двора на дома. 30 деца на възраст до 8 години са евакуирани. Повечето от тях са неподвижни или трудно подвижни и са били изнесени на ръце от персонала и доброволци. В момента те се намират във второ детско отделение на Центъра за ранна медико-социална интервенция, който е в непосредствена близост, но не е застрашен от пожара.Пламъците продължават да се разрастват заради силния вятър. На мястото има две пожарни коли, но се очакват и още.Друг голям пожар бушува в село Тъжа, съобщи Трафикнюз. Там почти напълно е изгоряло училището в селото. Тепърва ще се изясняват щетите. Пламъците още бушуват. На място има десетки пожарникари.", "date": "2019.08.31", "title": "Пожар в Стара Загора, евакуират деца от социален дом"}
{"url": "https://offnews.bg/112/mvr-za-aktciata-sreshtu-telefonni-izmamnitci-8-sa-privlechenite-kato-710381.html", "text": "При съвместната операция на ГД „Национална полиция“, ОДМВР-Плевен, Дирекция „Жандармерия“ и Специализираната прокуратура, проведена вчера е разбита една от най-големите групи за телефонни измами, съобщи на брифинг в ГДНП прокурор Сийка Милева. В него участваха още зам.-директорът на ГДНП старши комисар Николай Хаджиев, наблюдаващият прокурор Евгения Деянова и началникът на сектор „Измами“ в ГДНП главен инспектор Златка Падинкова.Според събраните доказателства, групата е действала от началото на 2018 г. Иззети са множество веществени доказателства, установен е и ръководителят на групата. 8 души са привлечени като обвиняеми, като всички те са осъждани за различни престъпления. Предстои утре да бъде внесено искане за налагане на постоянна мярка „Задържане под стража“, каза наблюдаващият прокурор Евгения Деянова.Според данните от процеса на разследването, групата е използвала познатия механизъм на действие - участниците се представят за полицейски служители и търсят съдействие от гражданите при \"провеждане на операция\".Всичките членове на групата нямат нито един ден трудов стаж, но с престъпната си дейност са си осигурили 8 луксозни автомобила, големи къщи, скъпо имущество и ежедневни разходи, които надвишават средната пенсия. Жертвите на групата са предимно възрастни хора или току-що навършили пълнолетие, каза наблюдаващият прокурор Евгения Деянова. Анализът до момента показва, че основно жертвите им са хора, които живеят отдалечено от семействата си.Началникът на отдел „Измами“ в ГДНП главен инспектор Златка Падинкова съобщи, че е изяснено е, че групата действала от територията на Румъния, като са ползвани румънски СИМ-карти. Тя добави, че в северната ни съседка в момента се готви промяна, която ще направи невъзможно купуването на предплатени СИМ-карти без да се изисква личен документ.В резултат на целенасочените действия на полицията и прокуратурата за първите 7 месеца на 2019 г. се откроява трайна тенденция за намаление на случаите на телефонни измами с 33%, каза зам.-директорът на ГД „Национална полиция“ старши комисар Николай Хаджиев. От началото на 2019г. до края на месец юли са регистрирани 459случая на измами, за същия период на 2018 г. те са били 688. В същото време е увеличена ракриваемостта - 23% спрямо близо 14% за предходната година. „Данните показват, че целенасочените действия на полиция и прокуратура по неутрализирането на такива престъпни групи, специализирали се в извършването на подобен вид престъпления дава резултат“, заяви старши комисар Хаджиев.", "date": "2019.08.31", "title": "МВР за акцията срещу телефонни измамници: 8 са привлечените като обвиняеми, имат предишни присъди и нито един ден трудов стаж"}
{"url": "https://offnews.bg/politika/borisov-spored-svetovnite-kreditni-agentcii-balgaria-se-harakterizira-710378.html", "text": "Премиерът и лидер на ГЕРБ Бойко Борисов присъства на 12-ия Летен университет във Варна на младежката организация на партията, на който участват над 250 младежи.Събитието преминава под наслов #ЩеБъде, а негови организатори са Сдружение „Граждани за европейско развитие на България“, Младежи ГЕРБ и Фондация „Ханс Зайдел“.\"През септември имаме два много важни избора. Движим се много добре. Преди няколко дена излезе кредитният рейтинг на България от \"Фич\", както и от \"Мудис\". Глобални кредитни агенции, които след като излязат със своите становища, ги чете целия свят и се ориентира. На тези агенции не можеш да им кажеш какво да напишат\", каза премиерът.Премиерът Борисов прочете и подробности от докладите на кредитните агенции.\"Нищо общо с глупостите, които говорят за дългове и т.н. \"Благонадеждна политика за постепенно присъединяване към Еврозоната и перспектива за устойчив растеж\". Т.е., счита се, че това, което прави управляващата коалиция, допринася за устойчивия растеж. Стабилни банки, а не състояние, в което се налага държавата да се намесва - както стана по време на управлението на БСП. Когато чета тези неща, аз съм спокоен. Когато новоизбраният председател на ЕК идва у нас и първите й думи са за борбата с контрабандата, за растежа, аз съм спокоен. И ще видите, че ще имаме в пъти повече пари - точно това, което отговаря на нашите приоритети\", заяви Борисов.Премиерът цитира оптимистичните перспективи, набелязани от агенциите.\"Агенцията отбелязва, че България се характеризира със стабилни показатели. Но тази стабилност сякаш медиите не я отчитат. Но ето какво казват експертите от \"Фич\" - очакват страната да продължи да реализира излишъци. Тук пишат разни идиотщини - \"страната ще задлъжнее за следващите млади поколения\", от \"Фич\" ни казват точно обратното\", коментира премиерът.\"Банковият сектор остава стабилен. Какъв беше при управлението на БСП и ДПС? Какво стана с КТБ? Забравиха ли пенсиите, когато бяха по 3-4 долара на месец? През последните години, това може би и в отговор на президента, България се характеризира с нарастващи бюджетни излишъци при положение, че плащаме 2 милиарда и 400 милиона, за да сме действително държава в НАТО и действително да имаме изтребителна авиация. Още има от „Фич“, но това беше само преди пет-шест дена – вече това е стара информация. Хубава. За техен ужас - на нашите противници, нощес, понеже в Америка излиза късно, излезе „Мудис“, които пък имат нахалството да повишат перспективата, което е още по-лошо, повишават перспективата на положителна. Какво си позволяват тези прогерберски световни кредитни агенции да говорят?“, запита иронично министър-председателят. „Агенцията акцентира върху подобряващите се фискални показатели и провеждащата се последователна и благоразумна политика. Все едно с „Фич“ са си преписвали работата. Аз не знам как става“, пошегува се Борисов.Той отбеляза, че разумното икономическо планиране е трудно след \"паднали банкови системи, разбойнически приватизации, грабеж\".\"Преди една седмица, защото плахитме до този момент над 3 милиарда за реакторите на \"Белене\", понеже има много спекулации по тази тема, истината е, че с добрата воля на руската компания се удължи животът на V и VI реактор на \"Козлодуй\" с 10-15 години. Успяхме с изключителна дипломация, с толкова много усилия. Защото този проект има смисъл, ако бъде конструиран правилно. Защото когато падне експлоатацията на V и VI реактор, трябва да заменим мощностите. Така е сглобен проектът, че да бъде не само конкурентоспособен, а и приемлив,\" подчерта премиерът.\"Така че - оценката за нашето управление се дава ясно и безпристрастно от световните финансови агенции. Видими са нещата, които се правят. Да, може някъде да допуснем грешки и тези, които са сгрешили, ги отстраняваме. Дори най-важните хора за партията, символите за партията. Не че не ми е криво, но само това е начинът да се върви напред\", заяви Борисов.Той отбеляза, че през следващата година ще бъдат вдигнати доходите с 10%.Цитирайки оценката на \"Фич\", Борисов отбеляза, че агенцията е отчела положителните иновации при строителството на автомагистралите \"Хемус\" и \"Струма\": \"Нали като минавате, виждате как се строи? И се строи здраво! Догодина като минете по \"Хемус\" трябва да няма и метър, по който да се строи\", заяви той.", "date": "2019.08.31", "title": "Борисов: Според световните кредитни агенции България се характеризира със стабилни показатели, нищо общо с глупостите за дългове"}
{"url": "https://offnews.bg/futbol/diskvalifitciraha-tcska-ot-detski-turnir-zaradi-boj-710383.html", "text": "Отборът на ЦСКА бе дисквалифициран от международния турнир за деца \"Купите на община Благоевград\". Това съобщиха в своя декларация от общината, която е организатор на състезанието. Причината е физическа саморазправа от страна на състезатели на българския тим.\"Непосредствено след последния съдийски сигнал на вчерашната футболна среща, част от турнира, между отборите на ЦСКА и Цървена звезда, състезатели от българския тим са нападнали футболист от сръбския отбор.В декларацията организаторите изразяват категорична нетърпимост към подобни прояви. Заради случая е взето решение отборът на ЦСКА да бъде дисквалифициран. На ръководството на тима ще бъде предоставен видеоматериал, доказващ действията на техния футболист. От общината допълват, че в основата на турнира стои феърплея, а целта на състезанието е развитие на децата и изграждане на ценностна система.Турнирът \"Купите на община Благоевград\" се провежда за седма поредна година. В него участват 16 отбора от 5 държави. Финалът е тази вечер от 21 часа, а веднага след него е и награждаването и официалното закриване\".", "date": "2019.08.31", "title": "Дисквалифицираха ЦСКА от детски турнир заради бой"}
{"url": "https://offnews.bg/sviat/edin-zaginal-i-9-raneni-pri-napadenie-kraj-lion-710408.html", "text": "Един човек загина, а 9 получиха наранявания по време на нападение в предградието Вильорбан на френския град Лион, трима от пострадалите са в тежко състояние.Двама са извършителите на нападението до метростанция Laurent Bonnevay. Един от тях е бил въоръжен с нож за барбекю, а другият с кухненски шиш, предаде Le Figaro.Минувачите са успели да задържат единия от нападателите, полицията издирва другия.Изясняват се мотивите за престъплението. На мястото на инцидента са струпани военни и полиция. Станцията на метрото е затворена.", "date": "2019.08.31", "title": "Един загинал и 9 ранени при нападение край Лион"}
{"url": "https://offnews.bg/zdrave/transplantiraha-babretci-na-dvama-mazhe-donor-e-zhena-v-mozachna-smar-710382.html", "text": "Жена на 33 години от гр. София, изпаднала в мозъчна смърт вследствие на мозъчна хеморагия, даде шанс за живот на двама пациенти с хронична бъбречна недостатъчност в УМБАЛ “Александровска”, съобщава БГНЕС.Трансплантирани са двама мъже, също от София. Единият реципиент е на 30 години и все още не провежда хемодиализно лечение. Другият е на 63 години и провежда диализно лечение от 2 години. За него това е втори шанс да получи бъбрек, но първия път, когато е бил поканен, не се е стигнало да интервенция поради проблеми от страна на сърдечносъдовата система.Двамата реципиенти са показали най-голям процент органна съвместимост с донора от общо 7 поканени от листата на чакащи.В момента двамата трансплантирани са в стабилно общо състояние и се възстановяват в Клиниката по анестезиология и интензивно лечение на болницата, съобщиха от там.Екипът на лечебното заведение изказва искрени съболезнования на близките на починалата жена и адмирира тяхното хуманно решение да дарят органите ѝ за спасяването на други човешки животи в най-трудния за тях момент.От началото на годината в УМБАЛ „Александровска” са направени общо 14 бъбречни трансплантации – 8 от трупен и 6 от жив донор.", "date": "2019.08.31", "title": "Трансплантираха бъбреци на двама мъже, донор е жена в мозъчна смърт"}
{"url": "https://offnews.bg/koloezdene/nov-lider-vav-vueltata-sled-dazhdovnia-osmi-etap-710409.html", "text": "Германецът Никиас Арнд (Team Sunweb) спечели осмия етап от колоездачната обиколка на Испания. Днешният етап на Вуелтата, дълъг 166.9 км от Валс до Игуалада, ще се запомни с лошите условия, породени от дъжда.Втори и трети останаха испанецът Алекс Арунбуру (Caja Rural-Seguros RGA) белгиецът Тош ван дер Санде (Lotto-Soudal).Мигел Анхел Лопес (Astana) отстъпи лидерската си позиция на Николас Едет (Team Cofidis).Утре предстои деветият етап – дълъг 94.4 км от Андора ла Вела до Алто Елс Корталс д‘Енкамп“", "date": "2019.08.31", "title": "Нов лидер във Вуелтата след дъждовния осми етап"}
{"url": "https://offnews.bg/futbol/v-loko-pd-se-uchat-na-pravilno-hranene-710379.html", "text": "Легендата на българския биатлон Надежда Алексиева гостува вчера на ПФК Локомотив Пловдив, като изнесе и лекция на тема „Правилно хранене“, съобщи официалния сайт на клуба.На срещата присъстваха спортният директор Георги Иванов, директорът на ДЮШ Димитър Палазов, всички треньори от школата, както и докторите на представителния тим и академията Константин Павлов и Здравко Айолов.Бяха дискутирани въпроси, свързани с правилно хранене и спазване на хранителен режим при спортистите.Диагностика с биоскенер също ще бъде направена на състезателите в школата на Локомотив, а след това ще бъде изготвена и приложена специална програма за хранене.", "date": "2019.08.31", "title": "В Локо (Пд) се учат на правилно хранене"}
{"url": "https://offnews.bg/112/zadarzhani-sa-i-dvamata-napadateli-na-deteto-ot-sotiria-te-sa-na-15-i-710372.html", "text": "Към 20,47 часа снощи 29 –годишна жителка на с. Сотиря, община Сливен, съобщила в полицията за посегателство, свързано с блудствени действия спрямо малолетната й дъщеря, на 8 години. След сигнала в РУ-Сливен незабавно са предприети действия за установяване на фактите и обстоятелствата според получената информация и издирване на извършителя. Пострадалата е прегледана от съдебен лекар, не са установени данни за насилствени действия и е предадена на грижите на близките й.При проведените оперативно-издирвателни и процесуално-следствени действия е установен и задържан за срок от 24 часа заподозрения за извършител, на 15 години, от същото село.По случая е задържан и 68-годишен, живял временно без регистрация на адреса на майката, спрямо когото предстои изясняване съпричастен ли е към блудство с малолетната преди време, каквато предварителна информация е съобщена.По случая е образувано досъдебно производство. Материалите докладвани на ОП – Сливен. Работата продължава за изясняване на всички обстоятелства и документиране на случая.", "date": "2019.08.31", "title": "Задържани са и двамата нападатели на детето от Сотиря. Те са на 15 и на 68 години"}
{"url": "https://offnews.bg/sviat/sladoledadzhijkata-na-putin-bila-targovski-menidzhar-710410.html", "text": "Продавачката, от която Владимир Путин купи сладолед и почерпи гостуващия си колега от Анкара Реджеп Ердоган, е била на авиоизложението МАКС и преди, а руският лидер си я предпочитал, съобщава Интерфакс.С Екатерина Сафронова се свързаха репортери от тв канала НТВ в пряк ефир на програмата за Далечния Изток. Тя обясни, че всъщност не е продавачка на сладолед, а мениджър по организацията на търговията на МАКС. Компанията й не за пръв път сътрудничела на авиосалона и вече 3 години се занимавала с организацията на търговията и храненето.„Ето как просто съвпадна“, каза тя и изрази надежда следващия път отново да бъде ангажирана с екипа си.Екатерина освен това много се вълнувала и притеснявала в присъствието на Путин. Комичната ситуация, когато отказала на Ердоган лъжичка за сладоледа, тя обяснява с наличния асортимент, който изключвал употребата на еднократни прибори.Репортер от „Московски комсолец“ решил да провери дали сергията си е на мястото на следващия ден, но установил, че няма и следа нито от количката, нито от самата продавачка, съобщи „Медуза“.Другите продавачки не знаят нищо за Екатерина. А и униформата й се отличавала напълно от тяхната – тя била в синьо, а останалите в гълъбово сиво. Въпросът за загадъчната продавачка е бил поставен и на прессекретаря на Путин Дмитрий Песков, но той нямал конкретен отговор.Радио Свобода /руската секция на RFE/ публикува саркастични коментари от социалните мрежи, в които потребителите масово питат какъв е военният чин на сладоледаджийката и допускат, че тя е поне майор или полковник, и че скоро ще бъде най-малкото губернатор.Журналисти припомниха, че през 2017 г. на същото изложение Путин си е купил сладолед именно от нея. Тогава обаче е бил придружаван от министри от кабинета.", "date": "2019.08.31", "title": "Сладоледаджийката на Путин била търговски мениджър"}
{"url": "https://offnews.bg/futbol/ozhbolt-se-zaiade-s-botev-predi-derbito-710380.html", "text": "Нападателят на Локомотив (Пловдив) Ален Ожболт се подигра с Ботев (Пловдив) в навечерието на дербито между двата градски съперника на \"Лаута\", пише \"Меридиан мач\". Словенецът, който стана любимец на \"черно-белите\" запалянковци, след като вкара велик гол при победата с 1:0 над \"канарчетата\" във финала за Купата на България на 15 май в столицата, прприпомни именно това си попадение. Той го направи като промени девиза на Ботев от \"красота, вяра, борба\" на \"красота, вяра, пета\".Ожболт дори се снима със знаме, на което е изписано точно това, след тренировката на отбора в четвъртък. Кадърът бе публикуван в социалните мрежи и се превърна в хит сред \"черно-белите\" страници във Facebook.Според запознати именно феновете на Локо са дали това знаме на Ожболт, за да дразнят тези на Ботев.", "date": "2019.08.31", "title": "Ожболт се заяде с Ботев преди дербито"}
{"url": "https://offnews.bg/obshtestvo/slanchevo-i-toplo-v-poslednia-den-na-avgust-710337.html", "text": "Днес ще е слънчево. След обяд, главно над планинските райони, ще има временни увеличения на облачността, но ще е без валежи. Ще духа слаб до умерен вятър от изток-североизток. Дневните температури слабо ще се понижат и максималните ще са предимно между 28° и 33°.Над планините ще бъде предимно слънчево, след обяд с временни увеличения на облачността, но ще е без валежи. Ще духа умерен до силен вятър от изток-североизток. Максимална температура на височина 1200 метра около 21°, на 2000 метра – около 14°.По Черноморието ще бъде предимно слънчево и топло. Ще духа умерен вятър от изток-североизток. Максималните температури ще са 26-27°, колкото е и температурата на морската вода. Вълнението на морето ще е 1 - 2 бала.", "date": "2019.08.31", "title": "Слънчево и топло в последния ден на август"}
{"url": "https://offnews.bg/sviat/naj-malko-10-dushi-sa-raneni-pri-strelba-na-stadion-v-sasht-710359.html", "text": "Най-малко 10 души са били ранени при стрелба на стадион в Мобил, Алабама, съобщава TACC, като се позовава на телевизионния канал NBC.Според информацията, инцидентът се е случил след футболен мач на стадион „Ladle Peebles“. Местната полиция потвърди, че в резултат на стрелбата най-малко 10 души на възраст от 15 до 18 години са ранени. Всички пострадали са приети в болница, пет от тях са в критично състояние, съобщава Фокус.Лорънс Батист, ръководителят на местните органи на реда, отбеляза че в резултат на инцидента двама души са задържани и разпитвани.", "date": "2019.08.31", "title": "Най-малко 10 души са ранени при стрелба на стадион в САЩ"}
{"url": "https://offnews.bg/obshtestvo/genadi-i-genka-cherpiat-dnes-710357.html", "text": "Църквата почита днес Полагане честния пояс на Пресвета Богородица и Св. свщмчк Киприан и Свети Генадий, патриарх Константинополски. Имен ден празнуват съимениците му, както и Гено и Генка.Той приел престола на Константинополската патриаршия след свети Анатолий, при царуването на император Лъв Велики. За богоугодния му живот свидетелства книгата, наречена \"Лимонар\".  Свещеномъченик Киприан (Тасций Цецилий Киприян) е един от отците на Църквата от трети век - време на почти непрекъснати гонения срещу Христовата църква.Роден е около 200 г. в Картаген (Северна Африка) в богато и уважавано семейство. Получил прекрасно светско образование и станал блестящ оратор и учител по философия.Проявил интерес към християнството, запознал се с трудовете на презвитер Тертулиан и под негово влияние бил приет в християнската община в Картаген като оглашен (приготвящ се за кръщение). По това време той раздал имуществото си и се преселил в дома на презвитера Цецилия. Година сле Кръщението му, св. Киприан бил ръкоположен за презвитер, а след смъртта на епископ Донат - за епископ.По време на гоненията на император Валериан (253-259) светителят бил изпратен на заточение. В изгнание той написал много писма и книги. Тъй като желаел да пострада в Картаген, той сам се върнал там. Заради отказа му да принесе жертва на идолите, св. Киприан бил посечен с меч.Освен дрехата на пресвета Богородица, между останалите вещи се запазил и нейният пояс, който след Успението й бил поверен по поръка от самата нея на апостол Тома, а после бил предаван между вярващите по наследство един на друг.В V век при царуването на Аркадий, син на Теодосий Велики, честният пояс на св. Богородица бил пренесен от Йерусалим в Цариград и положен в скъпоценен ковчег във Влахернския храм \"Св. Богородица\".В Х век честният пояс на св. Богородица бил прославен чрез особена личба. Византийската императрица Зоя, съпруга на император Лъв Философ, след като дълго време страдала от душевна болест, получила веднъж насън откровение, че незабавно ще оздравее, ако на нея бъде възложен поясът на пресвета Богородица. Царят помолил патриарха и ковчегът бил отворен. Сам патриархът прострял пояса над болната царица и тя веднага оздравяла. Заради даруваната милост били отправени благодарствени молитви към Господа Иисуса Христа и пречистата му Майка. След това честният пояс тържествено бил положен отново в ковчега, в който по-рано се съхранявал.За спомен на това чудо над болната царица бил установен в началото на Х в. празникът \"Полагане честния пояс на пресвета Богородица\".", "date": "2019.08.31", "title": "Генади и Генка черпят днес"}
{"url": "https://offnews.bg/medii/nadniknete-zad-kulisite-na-igri-na-voliata-710349.html", "text": "Новото приключенско риалити на Nova \"Игри на волята\" ще стартира на 6 септември и отсега е натоварено с големи очаквания. То ще се върти от понеделник до петък от 21 часа.Снимките започнаха на 18 юли и се очаква да завършат на 18 септември, когато вече ще бъдат излъчени първите епизоди. Залогът е огромен, както за телевизията, така и за участниците, а борбата е за поне половината от аудиторията в най-гледаното време.Малко повече от седмица преди излъчването на първия епизод група журналисти бяха допуснати зад кулисите на снимките, които се провеждат по южното Черноморие в района на Лозенец, Царево и Ахтопол.Представителите на медиите посетиха част от локациите на снимките, запознаха се с един от колоритните ментори на участниците - морският вълк Белото Мите (б.а. така е познат в региона, а прозвището му идва от детството, тъй като е бил много любвеобилно хлапе), наблюдаваха на живо оспорвана елиминационна битка по суша и вода, и разговаряха с ключови фигури от екипа - водещата Александра Сърчаджиева, продуцентът Нико Тупарев и Александър Недялков, режисьор.В шоуто, което за първи път е направено в Колумбия, 24-мата участници са разделени не на отбори, а на племена - Траки, Славяни и Прабългари. В зависимост от представянето в отделните изпитания едните живеят в луксозна вила в Лозенец, другите са в малка рибарска хижа в близост до Ахтопол, а третите са на пустия плаж Листи без храна и подслон. Кой отбор къде да живее се решава в териториални битки в началото на всяка седмица. И докато едни са тънели в лукс, други са събирали скакалци и рапани, с които са се хранели. Като цяло повечето участници са отслабнали по време на снимките.Риалитито е изпитание и за водещата Александра Сърчаджиева, която работи на терен по време на изпитанията и дава указания на играчите относно правилата. Работата й има малко общо със студийната.Състезанието, на което станаха свидетели журналистите, се проточи близо 4 часа в адска горещина на Попския плаж. Продължителността му не е фиксирана, а се играе докато не бъде изпълнена задачата. В конкретния случай забавянето дойде във финалната част, когато двамата състезатели трябваше да наредят пъзел от 30 огромни куба, което им отне много време.\"Чувствам се много добре. Много е различно от това, което съм правила досега като водеща в Биг Брадър или Денсинг старс. Носи ми много голяма положителна емоция. Страхувах се дали ще се справя, но след дълъг разговор с екипа бях убедена да се включа. Сега много се радвам, че се впуснах в това приключение\", каза Сърчаджиева.Част от екипа е и коментаторът на Формула 1 и експерт в моторните спортове Момчил Манчев.\r\n\r\nТой осигурява изграждането на част от съоръженията, като понякога получава помощ от местните рибари, които притежават богат практически опит.ЦифриУчастниците са 24 на възраст между 20 и 40 годиниЕкипът се състои от близо 150 душиКамерите, които следят всичко, са 13РегламентътВ понеделник се води териториална битка. В нея се решава кой отбор ще живее в луксозната вила, кой в рибарската хижа и кой ще гладува на плажа.Във вторник капитаните на отборите влизат в сблъсък помежду си. Победителят печели награди като храна и други неща, които липсват на съотборниците му. В сряда са първите номинационни битки.\r\n\r\nВ тях загубилият отбор трябва да избере човек, когото да изгони от племето, а в четвъртък са вторите елиминационни битки между другите два отбора. Загубилият номинира член за изгонване. В петък двамата номинирани се състезават, а победеният си тръгва от \"Игри на волята\". При посещението ни единият от отборите вече беше приключил участието си и останалите два водеха битка на финалната права.Продуцентът Нико Тупарев:Зрителите искат повече битки и обикновени хора", "date": "2019.08.31", "title": "Надникнете зад кулисите на 'Игри на волята'"}
{"url": "https://offnews.bg/sviat/haknaha-profila-v-twitter-na-shefa-na-kompaniata-dzhak-dorsi-710360.html", "text": "Акаунтът в Туитър на Джак Дорси, главен изпълнителен директор и основател на социалната мрежа, стана жертва на хакерска атака и в него се появиха обидни и расистки туитове, предадоха Франс прес и Ройтерс.\"В течение сме, че @jack е компрометиран и разследваме какво се е случило\", заяви в туит компанията.Пиратските туитове съдържали хаштагове, използвани при предишни пиратски актове - #chucklingsquad и #ChucklingHela.Расистки обиди и туитове, възхваляващи Адолф Хитлер започнали да се появяват малко преди 20,00 ч. по Гринуич, но бързо били изтрити. Эранс прес напомня, че @jack e първият адрес в историята на Twitter.Възстановена бе сигурността на акаунта на главния изпълнителен директор Джак Дорси, съобщи Туитър, и няма индикации, че някоя от системите на социалната мрежа е била компрометирана, предаде Ройтерс.Скрийншотове (снимки на туитовете) изглежда сочат, че са били изпратени през Cloudhopper, мобилна услуга за текстови послания, придобита от Туитър през 2010 г., според Ройтерс, но информацията не е потвърдена от социалната мрежа.Дорси е един от основателите на Туитър и има около 4,2 млн последователи в социалната мрежа. По данни на агениця Блумбърг състоянието му надвишава 4,2 млрд долара, отбелязва ТАСС.", "date": "2019.08.31", "title": "Хакнаха профила в Twitter на шефа на компанията Джак Дорси"}
{"url": "https://offnews.bg/tenis/grigor-dimitrov-probi-na-1-8-finalite-na-us-open-710362.html", "text": "Най-добрият ни тенисист Григор Димитров вече е 1/8-финалист в турнира от Големия шлем US Open в Ню Йорк. Тази нощ българинът победи полския квалификант Камил Майхжак 7:5, 7:6 (8), 6:2 за 2 часа и 20 минути игра.Така той си осигури място на осминафиналите в Ню Йорк за трети път в кариерата си. Предишните два пъти бяха през 2014 и 2016 г., когато беше спрян съответно от Гаел Монфис и Анди Мъри.За място в 1/4 финалите този път обаче Григор Димитров ще излезе срещу по-непретенциозен съперник в лицето на австралиеца Алекс Де Минор, който елиминира поставения под №7 Кей Нишикори в четири сета 6:2, 6:4, 2:6, 6:3. Българинът досега не е играл с 20-годишния австралиец, който е 38-и в света.“Не беше лесен мач, защото моят съперник нямаше какво да губи. Гледал съм негови мачове, следя развитието му. Той е талантлив и тепърва ще постига добри резултати”, сподели Григор след мача.\"Допълнителният почивен всъщност наруши ритъма ми. Опитах се да правя това, което щях да правя, ако имах мач - да тренирам. Ню Йорк със сигурност дава много възможности как да прекараш свободното си време. Последните няколко месеца бяха трудни за мен.Радвам се, че съм тук и мога да разчитам на подкрепата на моя екип и приятелите ми. Благодаря на всички мои сънародници, днес видях много български знамена. Искам да продължа колкото се може по-напред. Знам на какво съм способен. Заради моменти като този всяко усилие и всяка болка си струват\", добави Григор.", "date": "2019.08.31", "title": "Григор Димитров проби на 1/8-финалите на US Open"}
{"url": "https://offnews.bg/horoskop/horoskop-za-31-avgust-6-septemvri-ot-antonia-mechkova-707896.html", "text": "Все още сте на вълна за отдих и развлечения, но ситуацията ще ви напомни да бъдете бдителни на път, в партньорство. Някои Овни са много ентусиазирани за изява и печалби, ала още в понеделник трябва да си изяснят общия план за действие, намеренията на всички участници в начинанията. Разчитате ли на искрени съмишленици, няма да ви уплашат нито пречките във вторник, нито струпващите се задачи в сряда. Малко по-тактично прокарвайте идеите си, до петък зависите от влиятелно хора. Каквото свършите обаче, е голям ваш плюс.Ще ви се и първите дни на септември да са за почивка и забавления, а зависите от желанията на семейството и други близки. До сряда май ще се наложи да отстъпвате пред техни идеи, вашите си остават мечта. Телците да преглътнат, жестът не е толкова труден в понеделник, във вторник ще ви радва по-добър финансов шанс, после пак ще търсите пауза за приятно прекарване. Избягвайте да се изолирате от рода и познати, макар че в четвъртък се питате дали не ви прехвърлят отговорности. Е, вие сами поемате обещания, които ви напрягат...Периодът настройва за размисъл, някои се посвещават на контакти с близки и домашни грижи. Близнаците наистина ще сплотят родата, ще върнат куража на по-песимистично настроени. Вашият боен дух е висок и когато няма гаранция, че вие ще сте победителите. През уикенда се посвещавате на общуването в по-тесен кръг, в понеделник вече ви чакат пътища и проучвания, иначе дейността ви няма да е толкова резултатна. От вторник се очертават пречки, изнервяте се, спорите, в петък – и с хора, които винаги ви подкрепят. Изяснявайте детайли.Тези 7 дни изискват от вас повече благоразумие, в работата и вкъщи възникват поводи за спорове. Раците хвърлят много енергия в делата, с които се заемат, но успехът не идва бързо или не е устойчива величина, някои даже сами ще си навредят, започвайки конфликти в обкръжението си. По-добре е да търсите услуги, подкрепа. Но от понеделник вие не искате да оставате в ничия сянка, във вторник задълбочавате неразбирателства с близки, в сряда се изказвате и неподготвени... До петък намалете темпото, очертайте си личните приоритети.Периодът идва с куп поводи за празнуване, властват ваканционни настроения. Лъвовете да не прекаляват с удоволствия, в работата голямата тежест на общи задачи пада върху тях. Пред уикенда обмислете програма за действие, близки и познати се нуждаят от помощта ви. Ще им я дадете, имате и по-амбициозни идеи за изява и печалби в понеделник, във вторник лидерството ви в екипи е безспорно. От сряда разчиствате стари дела, откривате си пропуски. И другите имат, ала сега партньорствата ви са чудесни, развивайте ги търпеливо и с обич.Плодотворно 7-дневие, но ще ви се види по-напрегнато. Така че си отделяйте време за отдих, тонизиране. Задачите на Девите сега са повече от обичайното, а ако действат в екип – още от понеделник ще им прехвърлят чужди дела, да ги изпипват най-съвестно. Не се плашите от работата, а искрената ви отзивчивост към проблемите на другите ви печели уважение, приятели. В сряда се връщате и към стари уговорки, но в петък умората си казва думата. В личната сфера нещата вървят завидно, отношенията с обичаните ви радват, и то заслужено.Твърде динамично и натоварващо време, деловите отговорности се роят, а има и доста празнични поводи. До деня на Съединението може да се почувствате много уморени, но ще ви радват шансовете, които ви се отварят благодарение на съвестната ви работа. Везните укрепват партньорството в бизнеса с услуги в понеделник, във вторник с разширяване на идеите за общата дейност. В сряда бъдете гъвкави в защитата на интересите си, в четвъртък изяснете новите цели и оформете тактиката. В любовта може да си дадете пауза, но развоят е хубав.Периодът е динамичен и труден, но резултатите ще си струват. Скорпионите получават ненадейни шансове за изява, през уикенда ще ги анализират и ще решат как да се възползват. Ако се налага, правете проучвания в понеделник, финанси и партньорски условия са най-важното за момента. Във вторник-сряда привличате симпатии, съмишленици, работите скромно и съвестно, отзивчиви сте към грижи на колеги, познати, роднини. В петък обаче не давайте още обещания, вслушайте се в съвет на обичани как да уредите неща.Сега не сте в много силна делова позиция, но въпреки това ще намерите начин и път да покажете идеи, енергичност, професионализъм, а и да печелите доста. Група Стрелци ще изчакат с новите си идеи през уикенда, та да се ориентират по-добре във възможностите. В понеделник-вторник споровете са повече, но ще бъдат резултатни, от сряда стихват, взаимодействието с колеги, партньори, познати се стабилизира. Енергичността ви ще бъде възнаградена подобаващо, разгръщате хубавите си идеи, но бдително, не е време за грешки и в любовта.Динамично 7-дневие, делови и лични теми ви карат да се отдръпнете тихичко от околните. Козирозите могат да помогнат и на другиго за решаване на болни въпроси, но за техните си грижи лекът е в тактичното общуване с близък, в понеделник май ще следвате чужди идеи. Във вторник отсявате подходящите партньори, има риск от щети и в сряда. От четвъртък се отварят нови шансове, няма да се обвързвате с по-широк кръг, можете да се справите сами. В любовта постепенно разчиствате неразбирателства и рутина, авантюрите не са за вас...В края на август се запасете с търпение, септември започва с поводи за разпри, тревоги. Водолеите да търсят изход от проблемите си, но без излишни нерви, бдителните ще се опазят от щети, огорчения. В понеделник не критикувайте хора, които не са на вашето ниво, във вторник се върнете към стари задачи, в сряда уредете финансовите и административни въпроси. Имате приятел, който дискретно ще помага, печалбите са добри, а в петък тръгвате и по нов път. И да са по-тежки задачите, радват ви. В любовта изчиствате отдавнашни спънки.За Симеоновден ще си припомните старото правило: каквото е посял човек – това жъне. За мнозина полученото е повече и им носи още шансове, а ако не са били бдителни и искрени, да се сърдят първо на себе си. Рибите да се вслушват в усета си, от вторник трябва да укрепват взаимодействието с колеги, клиенти, близки, ако не е време за техните идеи – да приемат и чужди. От четвъртък ще започнете реализация на свои планове, печеливши са, но не налагайте мнение и не се мъчете силом да ускорявате събития. И в любовта е нужда малка пауза.\r\n", "date": "2019.08.31", "title": "Хороскоп за 31 август – 6 септември от Антония Мечкова"}
{"url": "https://offnews.bg/112/oshte-edno-iznasileno-dete-v-sotiria-sled-ubitata-kristin-zhivo-e-710356.html", "text": "За вероятен случай на блудство с дете в сливенското село Сотиря съобщи БНР късно през нощта срещу събота.Момиченцето е на възраст между 7 и 8 години, прието е в болница в Сливен без опасност за живота. Не е ясно коя болница е дала потвърждение за „Хоризонт“, защото в областния град лечебните заведения са няколко.В полицията са задържани мъж на около 60 годишна възраст и момче на 14 г. Те също са от Сотиря. Новината е потвърдена за БНР и от кмета на селото Димчо Георгиев. В официалния сайт на община Сливен пък са налични единствено стационарните телефони на служителите, които в късните нощни часове няма как да отговарят на позвънявания.Малко по-рано потребител във Фейсбук провокира шок и ужас с детайли, които никак не се връзват с известното досега. Той съобщи за изнасилено и убито от двама клошари 5-годишно момиченце, които били натъпкали парцали и чорапи в гърлото му. Минути по-късно същият уточни, че детето е на 7 години.На 15 август към 15 ч. в Сотиря на метри от дома си в изключително тежко състояние бе намерена 7-годишната Кристин, която почина на път за болницата. Мартин Трифонов на 21 г. бе видял детето в магазин да си купува сладолед. По-късно той бе открит след няколко часови издирвания и преследване от местни хора, прострелян от полицията и задържан. Окръжната прокуратура в Сливен му повдигна три обвинения – за убийство, за блудство и за изнасилване. Законът предвижда наказания за трите обвинения до 30 години затвор, доживотна присъда и доживотна без право на замяна.Сега село Сотиря пак гори в гняв и скръб.", "date": "2019.08.31", "title": "Още едно изнасилено дете в Сотиря след убитата Кристин. Живо е"}
{"url": "https://offnews.bg/temida/sadat-se-proiznasia-po-merkite-za-neotklonenie-na-zapodozrenite-za-dvo-710358.html", "text": "Софийският градски съд се очаква да се произнесе днес по мерките за неотклонение на Пламен Шляпашки и Георги Нанчев, обвинени за убийството на бившия треньор по борба Йордан Атанасов и жена му Марияна. Телата на жертвите бяха намерени разчленени край софийското село Негован.Шляпашки и Нанчев планирали убийството, защото мислели, че жертвите държат в апартамента си парите от продажба на жилище в столичния кв. „Гоце Делчев”.Те бяха арестувани в сряда в софийското село Джурово. Направиха пълни самопризнания. Двамата са обвинени в предумишлено убийство с користна цел на повече от един човек. Те са застреляли двойката на 14 юли и оръжието бе намерено от полицията в сградата на Техническия университет-София. Вузът няма отношение по случая, посочиха от прокуратурата. Обвиняемите са имали договор за техническа поддръжка с университета.Полицията проверява дали няма още хора, които да са станали жертва на извършителите на двойното убийство, съобщава БНР.Според зам.-главния прокурор Иван Гешев „няма смисъл да се създава някаква паника в насока, че са налице и други убийства“.„Към този момент сериозни данни няма. Но начинът на извършването на престъплението, за мене е изключително брутално, говори за сериозни личностни деформации на извършителите. Сочи към определен вид социопатия“, каза той.", "date": "2019.08.31", "title": "Съдът се произнася по мерките за неотклонение на заподозрените за двойното убийство край Негован"}
{"url": "https://offnews.bg/112/katastrofa-zatrudniava-dvizhenieto-po-am-struma-710361.html", "text": "Катастрофа затруднява движението по автомагистрала “Струма” в събота сутрин, предава БГНЕС.Пътното произшествие стана на магистралата в посока Благоевград при местността Дяково. Недалеч от сметището, което пламна преди седмици и компрометира колоните на магистралата, поради което дни наред движението се пренасочваше по стария път през Е-79, а след отварянето на “Струма” движението в участъка бе ограничено.На мястото на катастрофата има сигнализация за участък в ремонт. Ударили са се два автомобила – “Опел” и “Мини Купър”. “Мини”-то буквално се е нанизало на мантинелата. Нанесени са сериозни материални щети и по двете превозни средства.На място има полицейски патрул. Няма данни за жертви.", "date": "2019.08.31", "title": "Катастрофа затруднява движението по АМ 'Струма'"}
