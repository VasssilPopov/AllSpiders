{"url": "https://offnews.bg/sviat/taksi-se-vriaza-v-peshehodtci-v-tcentara-na-moskva-8-dushi-sa-raneni-682759.html", "text": "Такси се вряза в пешеходци и рани осем души в центъра на Москва, в непосредствена близост до „Червения площад”, съобщи ТАСС.Шофьорът е задържан. По първоначална информация той е загубил контрол над автомобила.Улица „Илинка“, на която е станал инцидентът, излиза на „Червения площад“ и е много оживена.", "date": "2018.06.16", "title": "Такси се вряза в пешеходци в центъра на Москва, 8 души са ранени"}
{"url": "https://offnews.bg/volejbol/volejbolniat-natcional-niki-nikolov-dari-goliama-suma-na-balgarskata-k-682745.html", "text": "Волейболният национал Николай Николов дари днес сериозна сума за благотворителната инициатива на \"Българската Коледа\" и по този начин се сдоби с доста плакати с неговия лик, които, както той каза, са \"за подаръци\"!Както по време на Волейболната лига на нациите в София, така сега на турнира във Варна, всеки, който посети мачовете в зала \"Конгресна\" на Двореца на културата и спорта, може да направи дарение и също да се сдобие с желания от него плакат, част от които са лично подписани от волейболисти от националния отбор на България, съобщава Българската федерация по волейболЗа целта помагат доброволци, които са оформили специален кът, където всеки фен може да разгледа плакатите и да направи дарение!Подробности за това, как БФВ подкрепя дарителската кампания \"Българската Коледа\" можете да намерите тук: Днес, 16 юни, в турнира от Волейболната лига на нациите във Варна от 15:30 ч. един срещу друг излизат Бразилия и Франция. От 18:30 ч. България посреща Канада.В неделя от 15:30 часа е сблъсъкът Франция – Канада, а отново от 18:30 часа е битката България – Бразилия.Билети може да купят в мрежата на Eventim и на касите на Двореца на културата и спорта във Варна.", "date": "2018.06.16", "title": "Волейболният национал Ники Николов дари голяма сума на Българската Коледа"}
{"url": "https://offnews.bg/ikonomika/shofiorite-s-narushenia-shte-plashtat-do-1000-leva-za-grazhdanska-otgo-682760.html", "text": "До 1000 лв. лева застраховка „Гражданска отговорност” за нарушителите на пътя. Това предвижда новата система „бонус малус”, съобщи бТВ като се позова на доклада, който ще определи цената на полицата.Освен шофьорът досие ще има и автомобилът, така че да се избегнат измами при плащането на полицата.Системата работи ефективно в много европейски държави и е довела до намаляване жертвите на пътя.В момента цената на „Гражданска отговорност” се формира въз основа на различни фактори – стаж на шофьора, възраст, населено място и кубатура на колата.Със системата „бонус малус” вече водещо значение ще има досието на водача – дали има нарушения на пътя. Колкото по-тежко е то, толкова повече оскъпява полицата.В доклада има 11 варианта за стойността на полицата. Изрядните шофьори могат да получат отстъпка от 7 до 40 процента от цената на застраховката. Това означава, че при полица от 200 лева, ще се спестяват от 14 до 80 лева.Полицата за нарушителите ще бъде оскъпена между 180 до 400 процента. Което означава, че тя може да достигне до 1000 лева.Докладът е предаден на различни институции за обсъждане.С въвеждането на новата система всеки застраховател ще прецени кои фактори да вземе предвид при формиране цената на полицата. Водещо ще бъде дали водачът е имал нарушения през последната година.", "date": "2018.06.16", "title": "Шофьорите с нарушения ще плащат до 1000 лева за Гражданска отговорност"}
{"url": "https://offnews.bg/politika/bsp-vnasia-vota-na-nedoverie-v-sriada-682742.html", "text": "БСП ще внесе в парламента вота на недоверие към правителството на 20-ти юни, каза по „Дарик” депутатът от ПГ на „БСП за България” Иван Иванов.„Случващото се в страната не трябва да се прикрива, като с параван, от европредседателството. То не би трябвало да е прах в очите на хората за неуспехите на управлението, които не са малко. Един от най-проблемните сектори у нас е „Сигурност”, категоричен бе Иван Иванов. Депутатът припомни, че приетият по времето на Пламен Орешарски нов закон за МВР е преправян после 19 пъти, но въпреки това работи. „Ние обявихме, че това е наша инициатива и вотът ще бъде внесен с подписите на народните представители от БСП. Аз съм сигурен, че Цветан Цветанов ще бъде изненадан от подкрепата, която ще получим на вота”, добави той. „БСП винаги е подкрепяла диалога между България и Македония. Убедени сме, че трябва да се стигне до развръзка в преговорите между Ципрас и Заев. Името Северна Македония съдържа в себе си географско понятие. Ако това име остане, България трябва да има ясна и категорична позиция за гаранции срещу териториални претенции”, коментира още Иван Иванов.Той припомни, че ние сме една от първите страни, които са признали Македония, докато Гърция още не го е направила и това е причината Македония да не може да влезе в ЕС и НАТО. Той беше категоричен, че е редно македонците да спрат с изкривяването на историята, защото това е вредно и за тях, и за целите Балкани. „Грешка е, от страна на нашия премиер, да не се срещана с президента Георге Иванов, след като се е срещнал с македонския премиер Зоран Заев. Няма как да захлопнеш вратата пред него. Ако имаше разговор, можеше да се направи опит за сближаване между водещата партия и избрания им президент. Твърдейки, че бяга от вътрешнополитически конфликти в Македония, на практика, премиерът влезе в такъв, като избра страна. Ролята му на арбитър, през последните месеци, изчезна след случката с македонския президент”, поясни Иванов.Народният представител заяви, че левицата има много позитивно отношение към законопроекта, внесен от омбудстмана Мая Манолова, за хората с увреждания. По отношение на напрежението при хората с увреждания, Иван Иванов заяви, че не помни за протести на хора с увреждания по време на правителството на Сергей Станишев. Напротив, тогава имаше добра социална политика и бяха преизчислени пенсиите на всички пенсионери.", "date": "2018.06.16", "title": "БСП внася вота на недоверие в сряда"}
{"url": "https://offnews.bg/112/zaplashvaniat-s-pistolet-na-magistrala-hemus-se-okaza-deputat-ot-bsp-682754.html", "text": "Около 14.20 часа на 15 юни в ОДМВР-София чрез тел. 112 бил получен сигнал от водач на лек автомобил \"Шкода\", че в района на 15 км на автомагистрала \"Хемус\" неизвестни лица от движещ се успоредно с него лек автомобил \"Мерцедес\" са го заплашили с пистолет.След незабавни оперативно-издирвателни действия въпросният автомобил е установен и спрян в района на 57 км. Водачът и пътникът, и двамата от град Левски, са задържани за срок до 24 часа.Иззет е и пистолетът, законно притежаван от единия мъж. По случая е образувано досъдебно производство. Уведомена е районната прокуратура в Ботевград.Потърпевшият е депутатът от БСП Явор Божанков, който е подал сигнала, потвърдиха от МВР.Божанков е изпреварвал, когато зад него се е приближила кола, която присвятквала с фарове.", "date": "2018.06.16", "title": "Заплашваният с пистолет на магистрала Хемус се оказа депутат от БСП"}
{"url": "https://offnews.bg/obshtestvo/s-izpit-po-himia-prodalzhava-vtorata-kandidatstudentska-sesia-na-sofij-682744.html", "text": "В 14.00 часа в 224 аудитория в Ректората на Софийския университет започна изпитът по химия, за който са подали заявления 506 кандидат-студенти. Председател на изпитната комисия е доц. Иванка Дакова от Факултета по химия и фармация.Кандидат-студент изтегли вариант № 1 на теста в присъствието на заместник-ректора на Софийския университет проф. д-р Ренета Божанкова и на заместник-декана на Факултета по химия и фармация доц. Кръстанка Маринова.Проф. Ренета Божанкова приветства кандидатите в Софийския университет и им пожела страховете и притесненията им да са останали извън вратите на Университета и спокойствието и знанието да бъдат с тях по време на конкурсния изпит.Специалностите, в които се кандидатства с успешно издържан изпит по химия са:„Химия\", „Химия и английски език\", „Химия и физика\", „Химия и информатика\", „Екохимия\", „Компютърна химия\", „Ядрена химия\", „Инженерна химия и съвременни материали\", „Биология и химия\", „Геология\", „Физика\", „Инженерна физика\", „Ядрена техника и ядрена енергетика\", „Физика и математика\", „Астрофизика, метеорология и геофизика\", „Физика и информатика\", „Медицинска физика\", „Медицинска сестра\", „Комуникации и физична електроника\", „Квантова и космическа теоретична физика\", „Фотоника и лазерна физика\", „Оптометрия\", „Физика на ядрото и елементарните частици на английски език\", „Учител по природни науки в основна степен на образованието\", „Компютърно инженерство\".С успешно положени изпити по биология и по химия бъдещите студенти могат да кандидатстват за специалност „Фармация\".", "date": "2018.06.16", "title": "С изпит по химия продължава втората кандидатстудентска сесия на Софийския университет"}
{"url": "https://offnews.bg/112/mvr-izdirva-tazi-zhena-682741.html", "text": "Столичната полиция издирва Еличка Георгиева Шумилина, 83-годишна жена, видяна за последен път на 15 юни около 13 часа, когато напуска дома си в столичния квартал „Дружба“ и оттогава е в неизвестност.Жената е висока около 162 см, пълно телосложение, къса коса и кафяви очи.Няма данни за това с какво е била облечена. Възрастната жена е трудно подвижва, придвижва се с бастун. От полицията призовават хората, които имат информация за възрастната жена, да сигнализират при гарантирана анонимност на тел. 112, 02/9825310, 02/9827339 или в най близкото районно управление.", "date": "2018.06.16", "title": "МВР издирва тази жена"}
{"url": "https://offnews.bg/futbol/levski-privleche-ogromen-vratar-682743.html", "text": "Вратарят Мартин Полачек подписа договор с Левски за период от три години. Контрактът стана факт, след като словакът премина медицински прегледи и договори личните си условия. Полачек е висок 198 сантиметра и тежи 95 килограма. Кариерата му стартира в Бърно, а след това прави име в Дунайска Стреда и Слован Братислава.Следващата му стъпка е Полша, където играе три сезона за състава на Заглембе Любин. Тази зима преминава в редиците на Млада Болеслав, а от днес е играч на Левски. С екипа на Слован Братислава Полачек е ставал шампион на Словакия, а също така е печелил Суперкупата. Мартин Полачек е на 28 години и направи своя дебют за мъжкия тим на Словакия в контрола срещу Украйна.", "date": "2018.06.16", "title": "Левски привлече огромен вратар"}
{"url": "https://offnews.bg/sviat/spored-amerikantcite-bog-izglezhda-kato-ilon-mask-682749.html", "text": "Ако попитате 100 човека, избрани на абсолютно случаен принцип, как изглежда Бог, вероятно ще получите около 100 различи отговора. Но, ако попитате американски християни и след това обобщите техните отговори е доста вероятно да получите лице, което е доста близко до това на основателя на технологичната компания „Тесла” – Илон Мъск.За това откритие съобщава сайтът за технологии „Гизмодо”, цитирайки наскоро излязло изследване, публикувано в научния журнал „PLOS One”, съобщава БГНЕС.Изследването, базирано на вярата, е дело на психолози от университета на Северна Каролина. Екипът е показал на 511 американски християни различни типове лица и ги е попитал кои черти според тях са божествени. На всеки един участник са му показани над 300 лица създадени изкуствено от компютър на базата на предпочитанията на средностатистическия американец. Изследователите след това са обобщили изображенията и резултатът се е оценил от 400 участници, които са казали, че мъжът на изображението е „по-мъжествен, кавказки, привлекателен, интелигентен и обичащ” отколкото „не божественото лице”, което е било създадено, чрез обобщаване на изображенията, които не са били избрани от участниците.Интересно е и, че божественото лице доста прилича на Илон Мъск, който не е споменат официално в изследването, но изображението наистина е много сходно с неговото лице. Проучването е открило, че по-консервативните участници са си представяли Бог като „по-мъжествен, възрастен, могъщ и мъдър”, докато либералите са си представяли бог като „по-любящ и с афроамерикански черти”.Също така по-възрастните участници са описали един по-възрастен бог, тези, които се приемат за привлекателни са описали един доста привлекателен образ, но и мъжете, и жените, участващи в изследването, са посочили бог като мъж.Изследователите заключават, че тяхната извадка изглежда \"има стабилни представи за божието лице, включващи ясни физически черти (напр. мъжественост, младост и белота) и психологически характеристики (например любов)\" и че техните възприятия отразяват техните политически идеологии и личния външен вид. \"Тенденцията на хората да вярват в Бог, който прилича на тях, е в съответствие с егоцентричната пристрастност\", казва един от авторите на изследването - Кърт Грей в прессъобщение. \"Хората често виждат своите вярвания и черти в други хора и нашето изследване показва, че Божият външен вид не е по-различен - хората вярват в Бог, който не само мисли като тях, но също така прилича на тях\".", "date": "2018.06.16", "title": "Според американците Бог изглежда като Илон Мъск"}
{"url": "https://offnews.bg/futbol/senzatciata-e-fakt-mesi-ne-natceli-mrezhata-na-islandskite-ribari-do-682752.html", "text": "Цял свят се питаше какъв ще е отговорът на Лионел Меси на фамозното представяне на големия му съперник Кристиано Роналдо срещу Испания на старта на Мондиал 2018. Португалският ас сам добута тима си до равенството 3:3, като вкара от дузпа, от игра и от фаул.Феновете на Меси се надъхваха как любимецът им ще засенчи Роналдо срещу дебютанта на световни първенства Исландия, но това не се случи. Аржентинецът опита всичко срещу \"рибарите\", но исландската защита го караше да се мята като риба на сухо, двубоят между двата тима сензационно завърши 1:1. Финалистите от последния Мондиал започнаха силно и още в 19-та минутата поведоха в резултата, след като Серхио Агуеро пое една топка в наказателното поле, завъртя се добре и със силен изстрел преодоля Ханес Халдорсон.Исландците отговориха бързо и само четири минути по-късно централният нападател на тима Алфред Фингбогасон изравни с първия с историческия първи гол за страната на Световни първенства.До края на първата част възпитаниците на Хорхе Сампаоли владееха топката, но трудно стигаха до чисти положения. След почивката играчите на Аржентина наложиха тотален натиск срещу съперника си, но исландците се отбраняваха умело и пазеха много внимателно Меси.В 64-та минута звездата на двукратните световни шампиони можеше да вкара втори гол за Аржентина, но изпусна дузпа, след като Халдорсон отрази удара му от бялата точка. Наказателният удар бе даден за нарушение срещу Максимилиано Меса, което бе малко пресилено.Играта на Аржентина в атака продължи да бъде безидейна, като южноамериканците често опитваха изстрели отдалеч, но Халдорсон винаги бе на мястото си. В крайна сметка двубоят завърши 1:1 и Исландия стигна до първата си точка на Мондиал, докато Аржентина започна с фалстарт участието си в Русия, което е последен шанс за Меси да спечели нещо значимо и с националния отбор.Връх в безсилието на звездата на Барселона беше поведението му след последния съдийски сигнал, когато изрита силно топката към трибуните, на които беше и легендата Диего Марадона. От нерви знаменитият аржентинец забрави забраната за пушене и си запали цигара след един от поредните пропуски на сънародниците му.", "date": "2018.06.16", "title": "Сензацията е факт: Меси не нацели мрежата на исландските рибари, дори и от дузпа"}
{"url": "https://offnews.bg/futbol/frantcia-tragna-s-trudna-pobeda-nad-avstralia-682746.html", "text": "Считаният за един от фаворитите за спечелване на световната титла в Русия отбор на Франция тръгна с победа с 2:1 над Австралия в двубой от предварителна група С,който се изигра на \"Казан Арена\" в едноименния град.Двубоят ще се запомни с първата отсъдена дузпа на световни първенства след употреба на системата за видеопомощ на реферите VAR.Това се случи в 58-ата минута, а звездата на \"петлите\" Антоан Гризман реализира наказателния удар. Само четири минути по-късно обаче австралийците изравниха, а в прегръдките на съотборниците си беше Майкъл Единак. Резултатът се задържа до 80-ата минута, когато Пол Погба донесе успеха на \"петлите\".В другия мач от групата по-късно днес играят Перу и Дания в Саранск.", "date": "2018.06.16", "title": "Франция тръгна с трудна победа над Австралия"}
{"url": "https://offnews.bg/offtopic/piton-glatna-zhena-v-indonezia-682748.html", "text": "Гигантски питон погълна жена в Индонезия. Извадиха трупа ѝ цял от змията.Инцидентът е станал на о-в Мън, югоизточно от Сулавеси, съобщи БТА.Според него 54-годишната жена е погълната откъм главата.Змията е била дълга 7 м. Гигантските питони обикновено нападат малки животни. Инцидентите с хора са сравнително редки.", "date": "2018.06.16", "title": "Питон глътна жена в Индонезия"}
{"url": "https://offnews.bg/sviat/zaharieva-v-skopie-iskame-vi-zaedno-s-nas-v-es-682751.html", "text": "Единственото, което искаме е да бъдем заедно в Европейския съюза, заяви външният министър на България Екатерина Захариева, която посети градския парк в Скопие, където се провежда фестивалът One Love Tour 2018.На него участват много изпълнители от България и Македония, съобщи БГНЕС.Страните от Западните Балкани са в центъра на европейската външна политика, заяви още дипломат номер 1 на България.Договорът за приятелство и добросъседство с Република Македония ни даде още по-голям тласък. Хората искат да са заедно, искат да творят заедно, искат да вървят заедно към европейското бъдеще, каза Захариева.Българският външен министър няма да присъства на подписването на споразумението между Македония и Гърция, което ще се състои утре на Преспанското езеро на гръцка територия. България желае Македония да започне преговори за членство в Европейския съюз до края на месеца.Вече наистина няма време и съм уверена, че след подписването на договора между Република Македония и Република Гърция утре, от страна на двамата министри на външните работи, в присъствието на двамата премиери, в присъствието на посредника Хан и комисаря Могерини, на 26 юни в Съвета на ЕС, който председателстваме, Македония ще получи зелена светлина за преговори, заяви Екатерина Захариева.За България името Република Северна Македония е приемливо. Ние първи ви признахме и признаваме Република Македония като цяло. За нас е важно да няма териториални претенции и това присъства в нашия договор, допълни още българският външен министър.", "date": "2018.06.16", "title": "Захариева в Скопие: Искаме ви заедно с нас в ЕС"}
{"url": "https://offnews.bg/futbol/dania-se-izmachi-no-pobedi-peru-682758.html", "text": "Дания стигна до трудна победа над Перу с 1:0 в двубой от Група С на световното първенство, игран на стадион \"Мордовия Арена\".След 36 години отсъствие от световната футболна сцена, перуанците бяха на крачка от успеха, но липсата на късмет им изигра лоша шега и в крайна сметка се оказа от определящо значение.Перу пропусна да реализира дузпа, Дания пък използва един от трите си чудесни шанса за отбелязване на попадение и в крайна сметка стигна до победата с минималното 1:0.Мачът бе изпъстрен с редица ситуации и пред двете врати, като перуанците определено могат да съжаляват, че не отбелязаха поне веднъж днес.Така Дания вече има 3 пункта в актива си, колкото има и Франция, след като по-рано днес \"петлите\" победиха Австралия с 2:1.", "date": "2018.06.16", "title": "Дания се измъчи, но победи Перу"}
{"url": "https://offnews.bg/obshtestvo/navan-poroj-vatre-v-letishte-sofia-pak-poroj-video-682753.html", "text": "Силният дъжд в София причини протичането на покрива на терминал 1 на Летище София.В социалните мрежи много българи, станали свидетели на пороя в сградата, са качили видеа от бедствието.На кадрите се вижда кат от покрива не просто капе, а шурти вода.Повредата е в непосредствена близост до гишетата за паспортен контрол на стария терминал на аерогарата.", "date": "2018.06.16", "title": "Навън порой, вътре в Летище София - пак порой (видео)"}
{"url": "https://offnews.bg/offtopic/vmesto-vitc-zashto-sega-v-islandia-niama-nikoj-video-682755.html", "text": "След като на последното европейско първенство по футбол остави чудесни впечатления от представянето си, сега малката островна държава се е запътила да повтори упражнението.Лео Меси вече го усети и храбрите рибари му дадоха урок по разумен футбол - Аржентина завърши 1:1 срещу Исландия.Симпатичните островитяни, чийто треньор е счетоводител и реди тактиката на чаша бира с феновете на отбора, явно знае много добре какво прави. А феновете от северните части на континента не само, че не са скучни, но и благодарят на идолите си по изключително топъл и приятен начин.Като изгледа човек това видео на \"Раша Тудей\" може да се запита съвсем сериозно останал ли е някой на острова с гейзерите. Цялото население на страната е 330 000 души. Голяма част от тях явно следват отбора си в Русия.", "date": "2018.06.16", "title": "Вместо виц: Защо сега в Исландия няма никой (видео)"}
{"url": "https://offnews.bg/horoskop/horoskop-za-16-22-iuni-ot-antonia-mechkova-680429.html", "text": "За вас идват късметлийски дни, макар че работата не е малко, а и околните ще имат нужда от услугите ви. Овните няма да се щадят, харесва им да поемат обществени отговорности, да предлагат делови партньорства и проекти на приятели, да печелят в сплотени екипи. Само не се пилейте в празни приказки даже на купони. През уикенда търсите влиятелни покровители, в понеделник се нагърбвате с допълнителни задължения, вторник ви среща с много сериозни помощници. Четвъртък и петък носят още оферти, точно оценете доходността.Наглед спокоен, даже ленив период, има и доста покани за купони и отдих с приятели. Телците имат нужда от това общуване, но да не прекаляват на маса, а и да бъдат по-грижовни за здравето си. Иска ви се бърза промяна в деловата сфера, от понеделник припирате за изясняване, начинания. Не е уместно. Във вторник уточнете нещата с партньори, от сряда трудностите са повече и следва да упорствате за изпълнение на поетите задължения. Пазете се от разправии с близки, изненадващи провокации. За влюбените - пречки, да бъдат търпеливи.От уикенда обмисляте кое как да направите в работа, има финансови, правни, административни и пр. въпроси, уреждането ви е важно. Близнаците очакват услуги и съвети, в понеделник и вторник усещат силна  подкрепа от приятели и роднини, някои дела не са за случайни хора. В сряда не бързайте с оценки, и да не зависите от шефове, може да допуснете грешка, прекаленост. Не е време да се месите в чужди спорове и петък ще ви го покаже ясно. Ако с най-близки не се разбирате много, търсете посредник, но защитете твърдо позицията си...  В делови и лични отношения са се натрупали доста въпроси за изясняване, но периодът предполага да се заредите с търпение и такт. Ако Раците са поели някакви обществени отговорности, още през уикенда да търсят допълнителна информация, до сряда с гъвкавост и малки отстъпки ще прокарат идеите си. От понеделник се опирате и на приятелски услуги, стремите се към високи доходи и убедителна изява. Няма да стане в четвъртък, пазете се от грешки и спорове с родата. В петък премахвате пречки пред начинанията си, трябва и знак от шеф.През уикенда възникват трудности пред плановете ви точно когато мислите, че е време да действате по тях. Лъвовете няма да загубят дух колкото и задачи да имат. От понеделник постепенно ще се справяте с отговорностите си, във вторник ще разчитате само на себе си. Обаче в сряда ще трябва да поемете и задължения на близки, объркани са или са ги изненадали неприятно. Обичате ги и не се сърдете, че нямат вашето самообладание. Помощта няма да навреди За вас периодът е динамичен, задачите ви са много, ситуацията ще ви изнерви. Все пак Девите да избягват спорове в близкия си кръг, от събота до четвъртък проблемите ще се уталожат, ще разберат на кого наистина следва да се опират за сътрудничество в работата. Що се отнася до разправиите на колеги, познати, роднини, ако не ви засягат пряко – не се месете, личните ви успехи в петък са окуражителни. В понеделник и вторник действате по най-строга програма, не е момент да споделяте широко идеите си, да забравяте нечии предишни номера.През това 7-дневие ще ви се натрупат доста служебни ангажименти, в сряда и петък и вие си добавяте обещания, уговорки. Везните трябва да си изяснят по-задълбочено ситуацията, няма да ускорят с лекота изпълнението на своите желания, а и куп въпроси чакат да бъдат уредени. При едни става дума за пари, при втори за колегиални интриги, търсете и документалното потвърждение за всичко, после вземете своето решение. Във вторник планирате дейността си, избягвайте спор и с близки. Някои приключват отношения, предимно делови.Започващото 7-дневие е динамично и трудно, вероятно ще отделите доста време на проблемите на близки. По-късно ще разберете колко ценна е била за тях вашата подкрепа и обич. И не че Скорпионите нямат свои грижи, имат си, но ги преодоляват постепенно, с такт, търпение и помощ от влиятелни хора. От понеделник до петък одобрение на шеф ще е много важно за осъществяване на ваши амбиции. Във вторник с такт и посредници решавате доста въпроси, ала за желаната от вас промяна трябва и нова информация, искайте я в четвъртък.Време за подреждане на делови и лични връзки, рутината в работата вече ви натежава. Стрелците да действат внимателно, има риск да усложнят излишно положението си, все бързат за помагат и се месят в неща, които не са техни. През уикенда ще направите доста за близките си, в понеделник е по-лесно да се оправяте сами. От сряда не налагайте идеи за съвместни начинания, не сте си изяснили редица условия, другите не са готови за проекта, грешките ще са повече. Ама като не ви се чака. Критичност не е нужна, а разумна организация.През 7-дневието проблемите ви ще са повече, служебни задължения се трупат, а околни чакат услуги. Козирозите да не подценяват второто, особено близки приемат помощта като знак за засилване на взаимното доверие и грижа. Няма да ги разочаровате, макар че отнема време, енергия. Едни от зодията се дразнят от непредвидливост на колеги, клиенти, познати, да не вдигат голям шум за нищо в сряда и четвъртък. Втори мечтаят за друг екип и дейност, рано е за тези стъпки, ще им покаже понеделник. Упорствайте по задачите търпеливо и умно.Това 7-дневие не е леко, макар че за вас носи освобождаване от доста грижи и ядове. Група Водолеи ще посрещат с отворено сърце нови оферти, готови са да се втурнат след амбициозна цел. От понеделник проучвайте най-задълбочено условията за печалби и издигане, искайте много дискретна помощ от приятели, вторник показва, че има неясни въпроси. Готови сте да упорствате по поетите ангажименти, но не се месете в чужди спорове в сряда. От четвъртък темпото се успокоява, а в петък намирате изход от всяка по-изненадваща ви ситуация.Хубав период, а ако сте имали някакви финансови тревоги, сега ще можете да стабилизирате бюджета си. Разбира се, с повече труд. Рибите, които разчитат на разширяване на начинания, да анализират нови предложения в понеделник, а да огледат и приноса на партньори, колеги. От вторник до четвъртък няма да бързате с решения, но няма да измените и на упорството в дейността. Ако се занимавате с творчество, изявата ви ще е завладяваща, дълго сте се готвили за нея. В любовта се радвате на взаимност, после ще дойде време и за брака... ", "date": "2018.06.16", "title": "Хороскоп за 16-22 юни от Антония Мечкова"}
{"url": "https://offnews.bg/kultura/preporachvame-vi-da-obichash-pablo-v-dom-na-kinoto-682708.html", "text": "Днес от 20:30 часа в Дом на киното ще се прожектира испано-българският проект \"Да обичаш Пабло\".Филмът е базиран на книгата на дългогодишната любовница на Пабло Ескобар Вирджиния Валехо.Когато популярната журналистка и телевизионна водеща Вирджиния среща Пабло, се влюбва в неговата харизма, благотворителна дейност и множеството подаръци, с които я затрупва. Тя не се интересува откъде идват парите му или по какъв начин са спечелени, но с времето Вирджиния започва да разбира ужасяващи неща. Пабло обявява война на колумбийското правителство, предизвиквайки безпрецедентно насилие, кариерата на Вирджиния е съсипана и тя започва да получава смъртни заплахи. ", "date": "2018.06.16", "title": "Препоръчваме ви: 'Да обичаш Пабло' в Дом на киното"}
{"url": "https://offnews.bg/obshtestvo/zhalt-i-oranzhev-kod-za-valezhi-v-pochti-tcialata-strana-682730.html", "text": "За обилни валежи, придружени с гръмотевици, в 24 области предупреждават синоптиците днес. В областите Видин, Враца, Монтана, Ловеч и Габрово е в сила оранжев код. В тези 5 области ще има краткотрайни, временно интензивни валежи, придружени с гръмотевични бури. Има условия за градушки. Очакваните количества валежи са между 30-50 л/кв.м, в планинските райони и повече./В 19 области е в сила жълт код София-град, София-области, Перник, Кюстендил, Благоевград, Пазарджик, Смолян, Пловдив, Кърджали, Хасково, Стара Загора, Сливен, Велико Търново, Плевен, Русе, Търговище, Шумен, Разград, Силистра. В тези райони на страната ще има краткотрайни, временно интензивни валежи, придружени с гръмотевични бури. Има условия за градушки. Очакваните количества валежи ще са между 20-30 л/кв.м.", "date": "2018.06.16", "title": "Жълт и оранжев код за валежи в почти цялата страна"}
{"url": "https://offnews.bg/politika/kaloian-pargov-tcelta-na-bsp-tazi-godina-e-da-povishi-doverieto-i-rej-682750.html", "text": "Основната цел на БСП за тази година е да повиши доверието и рейтинга си. Това каза лидерът на БСП - София Калоян Паргов в предаването \"Бареков & Байрактаров без цензура\" по \"Евроком\". Калоян Паргов припомни, че за последната година народните представители от БСП имат над 30 законопроекта, които не са приети.Лидерът на столичните социалисти призна, че решението за стратегически партньор не е лесно.Калоян Паргов засегна и темата здравеопазване. Според него, принципът на финансиране на здравната система трябва да бъде променен.", "date": "2018.06.16", "title": "Калоян Паргов: Целта на БСП тази година е да повиши доверието и рейтинга си"}
{"url": "https://offnews.bg/sviat/kitaj-otgovori-na-sasht-i-nalozhi-mita-za-50-mlrd-dolara-682731.html", "text": "Китай ще наложи 25-процентни мита на 659 американски стоки на обща стойност 50 милиарда долара, съобщи китайското министерство на търговията, цитирано от Ройтерс. Мярката е в отговор на решението на Съединените щати да наложат подобни мита на китайски стоки на същата стойност.Митата върху американски стоки за 34 милиарда долара ще влязат в сила от 6 юли. Те обхващат селскостопански продукти, автомобили и морски продукти.Допълнително ще бъде обявено от коя дата ще бъдат налагани мита за останалите 16 милиарда долара. Сред засегнатите стоки са суровия петрол, природния газ, въглищата и някои продукти от рафиниран петрол.По-рано вчера американският президент Доналд Тръмп обеща допълнителни мерки, ако Китай отговори на въведените от него мита за стратегически важни китайски вносни стоки.", "date": "2018.06.16", "title": "Китай отговори на САЩ и наложи мита за 50 млрд. долара"}
{"url": "https://offnews.bg/analizi-i-komentari/kak-evropa-shte-razpredelia-parite-za-sblizhavane-prez-2021-2027-681712.html", "text": "Първата голяма общоевропейска дискусия по темата за политиката по сближаване (кохезионната политика) и ключовото разпределяне на еврофондовете, се проведе в София в рамките на Българското председателство.Конференцията „Кохезионната политика на ЕС: Перспективи за конвергенция и устойчиви региони след 2020 г.“ даде платформа за обсъждане предложенията за бюджет и законодателен пакет през програмния период 2021–2027 г. На нея присъстваха държавни ръководители, еврокомисари и представители на европейските и националните институции.\"Политиката по сближаване е най-важната за свързаността на Европа, а кохезията и миграцията са темите, които най-често разделят държавите членки\", заяви пред делегатите премиерът Борисов, откривайки форума. Министър Лиляна Павлова припомни, че кохезионната политика е един от приоритетите на българското председателство, а на срещата в София темата започва да се обсъжда в конкретни детайли. „Това направи и Българското председателство - да бъдем активни и динамични, да работим активно по всяка една от темите. А когато се касае за бъдещето на Европа, на европейския бюджет, за бъдещето на кохезионната политика, сега е моментът да влезем в детайлите и в специфика“, каза Павлова.„Кохезионната политика ще запази дългосрочния си инвестиционнен характер. Тя осигурява реална добавена стойност за гражданите на ЕС и е реален пример за работещ инструмент за намаляване на различията помежду им, посредством което гарантира успеха на европейския модел“, заяви министър Павлова като обобщение от проведената дискусия.В оставащите седмици до финала на Българското председателство страната ни ще положи максимални усилия за обсъждане на законодателните предложения в работните органи на Съвета с цел максимален напредък, увери още Лиляна Павлова.Дебатът за многогодишната финансова рамка на ЕС, традиционно приемана на всеки 7 години, е дебат за бъдещето на Европа. Историческият замисъл на кохезионната политика е да не допуска твърде големи пропасти между развитието на отделните райони в Европа. Нейното планиране отразява и прогнозата на лидерите на съюза за предизвикателствата в идните години и ключовите сфери за инвестиции, тъй като парите за сближаване са основният инвестиционен инструмент на ЕС.България, Румъния и Гърция са големите печеливши с увеличение от около 8 на сто, обяви „Файненшъл таймс“. Ако сте пропуснали еуфорията покрай тези цифри, грешката едва ли е във вас. Защото те идват с много „звездички“ с чакащи доизясняване условия, които биха могли да променят уравнението.Да, България ще получи с около 1 милиард евро повече средства (общо около 10 млрд. евро) и това е голямата новина за страната. Те обаче ще се разпределят с по-голямо съфинансиране от държавата, ще са фокусирани в нови приоритетни политики и ще са обвързани с върховенството на закона като гаранция срещу злоупотреби.Чувствително повече (около 5%) ще получат Италия и Испания, а Полша, Чехия, Унгария и прибалтийските държави са сред тези с най-драстични съкращения. Обяснението е, че икономическото им развитие ги е приближило към средноевропейските нива и вече нямат нужда от толкова средства. Същества и тезата, че държави като Унгария и Полша са „санкционирани“ заради отказа им да приемат мигранти – твърдение, което бе отречено от Брюксел. В същото време, увеличението на средства за страни като България се обяснява с по-големите щети, които страната е понесла заради икономическата криза и миграционния натиск.КАКВО НОВО?1. ПаритеПредложението на Европейската комисия, което предстои да бъде одобрено, предвижда намаляване с 5% на парите за регионите. Това решение идва в резултат на Брекзит и оттеглянето на един от най-големите донори в европейския бюджет – Великобритания. След 2021 г. за сближаване ще се заделят 29% от европейския бюджет вместо настоящите 34%.30 милиарда по-малко ще получат централно- и източноевропейски държави. Това не важи за България.2. Формула за разпределянеСлед като предложи три сценария за финансиране, един от които бе богатите райони изобщо да нямат достъп до кохезионни фондове, ЕК все пак реши да запази достъпа на всички региони, но при нови условия. Регионите (не държавите) ще бъдат разпределени в три категории – по-малко развити; в преход и развити. Участието на ЕС във финансирането на проектите съответно ще е до 40 и 70% в зависимост от степента на развитие на региона.Степента на развитие ще се изчислява по т.нар. берлинска формула от 1999 г. Водещ критерий е БВП на глава от населението, като се добавят и допълнителни критерии като младежката безработица, нива на образованост, климатични промени, ситуацията с мигрантите.При слабо развитите райони (под 75% от средния БВП на глава от населението (в покупателна способност) за ЕС27), съфинансирането то ЕС ще е 70% при текущо 85%.При регионите в преход (с над 75% и под 100% от средния БВП на глава от населението) Ес ще дава 55% от средствата за проектите при текущо 60%. За развитите райони (над 100% от средния БВП на глава от населението) съфинансирането ще е 40 на сто при текущо 50 на сто.3. ПриоритетиРазпределението на средствата трябва да отговаря на дългосрочните цели на съюза. Ключовите сфери за инвестиции са:- „по-умна“ Европа благодарение на иновациите, цифровизацията, подпомагането на малкия и средния бизнес;- Зелена и нисковъглеродна Европа Европа чрез прилагане на Парижкото споразумение и инвестиции в енергиен преход, възобновяеми източници и мерки срещу климатичните промени.- Свързаност чрез транспортни и цифрови мрежи;- По-социална Европа – чрез качествена заетост, образование, борба с младежката безработица, социално включване и равен достъп до здравеопазване;- Европа, която е по-близо до своите граждани - чрез подпомагане на локални стратегии за развитие и устойчиви проекти за градско развитие на цялата територия на ЕС;Инвестициите в проекти за регионално развитие ще бъдат фокусирани предимно върху първите две цели – „умна“ и „зелена“ Европа. Между 65% и 85% от средствата по Европейския фонд за регионално развитие и от Фонда за сближаване ще бъдат инвестирани в тези приоритетни цели.4. По-гъвкаво, по-просто, по-ефективно, с по-висока добавена стойностПредложението на комисията е за драстично съкращаване, с около 1/3, на броя на действащите европейски програми, съкращаване на бюрократичните процедури и по-лесен достъп на гражданите до инструментите на съюза. В същото време държавите ще имат повече възможност за прехвърляне на част от ресурсите, за повече обединения в международни проекти в търсене на развитие на регионите и по-висока добавена стойност.5. Повече пари за иновации и наукаДвойно, например, се увеличават средствата за програмата за образователен обмен „Еразъм+\". Амбицията е 1 от 3-ма студенти в ЕС да заминат на обмен в чужбина.6. Обвързване на финансирането с принципите на правовата държаваТази точка несъмнено тревожи България заради ежегодните критики на Комисията за състоянието на правосъдието и вътрешния ред у нас. И до момента ЕС не е отменил мониторинговия механизъм на страната в тази сфера, което дава основания да се смята, че това условия би се отразило пряко на бъдещо финансиране. Как точно ще се отчита този принцип и как ще се отрази на фондовете – Комисията не е изяснила и предстоят преговори. Засега позицията на България е, че подкрепяме подхода, ако става на база обективни критерии.7. Повече комуникацияЗаради евроскептицизма и отдалечаването на Европа от гражданите с тежка бюрокрация и терминология, следващият финансов период залага повече кампании за публичност -  например организирането на мероприятия за откриване на големи проекти, финансирани от ЕС, и разработването на планове за социални медии.8. Създава се програмата #InvestEU, която ще обедини различните финансови инструменти на ЕС за подкрепа на инвестициите в Съюза. Програмата има за цел да се мобилизират допълнителни инвестиции в размер на 650 млрд. евро. КАКВО СЕ ЗАПАЗВА1. ЕС ще продължи за изразходва около 1/3 от годишния си бюджет за политиките на сближаване2. Запазва се принципът на Кохезионния фонд – той ще е достъпен за държави с БНД под 90% от средния за ЕС3. Запазва се достъпът на всички региони до фондовете.ГОЛЕМИТЕ ВЪПРОСИПо-високото самоучастие (съфинансиране) от местните бюджети и обвързването с върховенството на закона са големите новости в следващия програмен период. Засега ЕК от обясненията на ЕК става ясно, че санкциите при накърнено върховенство на закона ще могат да засегнат всеки европейски проект, чийто бенефициент е държавна институция (национален, регионален, местен орган, публичноправен орган или обществена организация, натоварена с мисия за обществена услуга). При съмнения механизъм ще се задейства, като ЕК информира за това държавата членка. В определен срок, не по-малко от един месец, държавата ще трябва да изпрати обяснения. След тях Комисията взема решение, което отнася за гласуване в Европейския съвет. Мерките са в сила, докато пропуските не бъдат отстранени.", "date": "2018.06.16", "title": "Как Европа ще разпределя парите за сближаване през 2021-2027"}
{"url": "https://offnews.bg/tehnologii/umna-sistema-za-videonabliudenie-vnedri-vivacom-v-pomorie-682747.html", "text": "Модерна система за видеонаблюдение заработи в Поморие, след като VIVACOM внедри технологията на територията на общината.Партньорството беше обявено официално вчера. На събитието присъстваха министър-председателят Бойко Борисов, кметът на Бургас Димитър Николов, кметът на община Поморие Иван Алексиев и главният директор Продажби и член на Управителния съвет на VIVACOM Мирослав Петров.Съвременното технологично решение осигурява не просто камери, а свързаност между тях и аналитичен софтуер, чрез който автоматично може да се следи трафикът по пътищата, да се разпознават регистрационни номера на автомобили, да се засичат опасни обекти, да се сигнализира за забравен багаж, да се разпознават лица и други.Чрез съвременното оборудване местната власт цели да повиши сигурността по пътищата на територията на общината, както и да намали битовата престъпност. Според статистиките системите за видеонаблюдение допринасят за това тя да намалее с от 30 до 50 на сто. Очакванията са модерната система да подобри взаимодействието между службите за сигурност в община Поморие, да им позволи да са по-гъвкави и да реагират бързо при проблем, да им осигури информация в реално време и така да подпомогне работата им.От телекома ще следят състоянието на системата чрез своя денонощен мониторинг център, като всеки възникнал проблем може да бъде решаван незабавно. Така на практика ще бъде гарантирана непрекъсната работоспособност на видеонаблюдението. Представители на VIVACOM са обучили работещите със системата в Поморие. От компанията осигуряват още гаранционна поддръжка на камерите и софтуера към тях, както и застраховка против вандализъм.Предлаганата от VIVACOM съвременна система за видеонаблюдение е ключова за управлението на обособени зони, населени места, транспортни артерии, стратегически обекти и паметници на културата. С нея клиентите на компанията получават ефективно и надеждно дигитално решение за защита и сигурност, което работи в реално време.", "date": "2018.06.16", "title": "Умна система за видеонаблюдение внедри VIVACOM в Поморие"}
{"url": "https://offnews.bg/politika/krum-zarkov-pravitelstvoto-ne-se-spravia-i-triabva-da-si-hodi-682733.html", "text": "„Това правителство, дали има компетентност и способност да се справи с проблемите? Отговорът е – не! Правителството не се справя и трябва да си ходи.” Това каза зам.-председателят на ПГ на „БСП за България” Крум Зарков в Нова ТВ.„Ние сме длъжни да заявим, че правителството търпи провал в една от ключовите сфери на компетентност – осигуряване на обществен ред и сигурност. Оттам насетне всяка политическа сила трябва да поеме своята отговорност и да се позиционира”, това заяви депутатът по отношение на предстоящия вот на недоверие, който ще бъде искан от левицата.Зарков обясни, че броят на депутатите от ПГ на „БСП за България” е достатъчен да се иска вот и те ще се възползват от тази възможност. Народният представител припомни обещанията на ГЕРБ преди изборите, които не бяха спазени - полицай във всяко село, назначаване на нови 6000 полицаи.Според Крум Зарков всеки един от инцидентите- от бягството на затворниците от затвора, многочисленото убийство около Нова година, до убийството на крупен бизнесмен в центъра на София, трябва да коства оставката на министъра на вътрешните работи. „Взети заедно, са вече политическа отговорност на целия Министерски съвет”, каза той.По повод упреците, че няма невинен по отношение на състоянието на системата на МВР, Зарков заяви, че правителствата на Сергей Станишев и Пламен Орешарски са си отишли. „Сега трябва да дадем вот на сегашното правителство. Или се справят, или не и трябва да си ходят”, отсече Зарков. „Цяла година надзирателите на затворите и полицаите протестираха. Никой не ги чу. Никой не им даде това, от което се нуждаят. Диалогът е много труден”, каза още депутатът.", "date": "2018.06.16", "title": "Крум Зарков: Правителството не се справя и трябва да си ходи"}
{"url": "https://offnews.bg/politika/karakachanov-se-samniava-che-imeto-severna-makedonia-shte-stane-fak-682735.html", "text": "Договорът за името „Северна Македония” не съдържа претенции към България и освен това е съмнително, че въобще ще стане реалност. Това заяви пред  вицепремиерът Красимир Каракачанов.„С този договор е нанесен съкрушителен удар на опитите на Груевски и на определени научни кръгове да налагат някакъв античен произход на македонското население”, подчерта той.Според него с подписа на о.Свети Ахил разговорът не приключва: „В Македония има бясна опозиция на името Северна Македония, има опозиция и в гръцкия парламент”.Той припомни, че западната ни съседка трябва да проведе референдум с неясен резултат, а след това и парламентът да приеме текстовете с мнозинство от две трети, което Зоран Заев и албанските му партньори нямат. Междувременно през 2019 г. има парламентарни избори в Гърция, които се очаква дясната „Нова демокрация” да спечели – а тя към момента е против името „Северна Македония”.Красимир Каракачанов не се съгласи с Велизар Енчев и Александър Йорданов, които изразиха мнение, че България ще е губещата страна от процесите на Западните Балкани. „Договорът е на базата на декларацията от 1999 г, която беше подписана от Любчо Георгиевски и Иван Костов. По това време и двамата бяха висши дипломати, тогава ръкопляскаха на това споразумение, днес критикуват договора”, посочи лидерът на ВМРО.Той подчерта, че Договорът за добросъседство съдържа гаранции, че Скопие няма да предявява претенции за територии и малцинства. А името „Северна Македония” не трябва да ни притеснява, при положение, че преди близо 30 г. сме признали сегашното, което в географски аспект покрива много по-голяма територия.", "date": "2018.06.16", "title": "Каракачанов се съмнява, че името 'Северна Македония' ще стане факт"}
{"url": "https://offnews.bg/volejbol/super-bobo-se-razvihri-i-popilia-klenovite-lista-balgaria-kanada-3-682757.html", "text": "Българските волейболни национали показаха истинското си лице и се наложиха над Канада с 3-0 (25-22, 25-19, 29-27) във Волейболната лига на нациите. Пред невероятните фенове във Варна тимът ни изигра може би най-силния си мач в турнира до момента и не остави никакви шансове на бронзовите медалисти от последното издание на Световната лига, които отгоре на всичко в петък съсипаха с 3:0 най-титулувания отбор в света - Бразилия. За разлика от предишните мачове на националите ни, сега желанието за игра на отбора бе на висота, играхме добре в защита, а когато трябваше да се надхитряме с кленовите листа, го правехме успешно. Най-накрая заработи и сервиза ни.Огромен принос за успеха имаше диагоналът Боян Йорданов, който се завърна в отбора след дългогодишна пауза. Супер Бобо, който атакува с лява ръка, се оказа пълна мистерия за канадската блокада и нижеше точка след точка.Утре националите играят с Бразилия във варненската зала \"Конгресна\". Днес южноамериканците загубиха втори пореден мач със шокиращия резултат 3:0. Този път от Франция.", "date": "2018.06.16", "title": "Супер Бобо се развихри и попиля кленовите листа: България - Канада 3:0"}
{"url": "https://offnews.bg/izvan-terena/v-meksiko-pusnaha-vibrirashti-gashti-za-fenki-video-682736.html", "text": "Високотехнологичната мексиканска компания Vicky Form се зае с решаването на един огромен проблем, който винаги възниква между половете покрай големи първенства. Не е тайна, че мъжете и жените в голямото си мнозинство получават различно удоволствие от футбола.За да изравни резултата от компанията създадоха дамско бельо, което вибрира при отбелязване на гол. Самият продукт се казва \"Почувствай играта\". Създателите му твърдят, че така вече мъжете и жените ще получават еднакво удоволствие при гледане на мач.", "date": "2018.06.16", "title": "В Мексико пуснаха вибриращи гащи за фенки (видео)"}
{"url": "https://offnews.bg/obshtestvo/5-poveche-turisti-ot-chuzhbina-ochakvame-tova-liato-u-nas-682740.html", "text": "Очакваме много добър ръст на туристите през лято 2018, който не можем да постигнем без активното партньорство на бизнеса. Това заяви министърът на туризма Николина Ангелкова при откриването на новия сезон в Слънчев бряг, съобщиха от пресцентъра на министерството. Тя прогнозира 5% увеличение при чуждестранните посещения за лятото спрямо рекордната 2017 г. и предвиди ръстове от пазари като Германия, Израел, Полша, Чехия, Франция, дори от САЩ, където миналата година за първи път стартира кампанията за дигитална реклама на страната ни.Министърът посочи, че пътуванията за лятна почивка по Черноморието са сред най-предпочитаните от туристите у нас. Това прави морския туризъм основен и ключов продукт за устойчивото развитие на целия сектор. Над 70 на сто от туристите идват в България за лятна ваканция, подчерта тя и припомни, че през периода юни–септември 2017 г. чуждестранните туристически посещения бяха над 5,3 млн. Очакваме и българите, пътували през този период, да се увеличат до 1,9 млн. спрямо 1,6 млн. души година по-рано. Министър Ангелкова поздрави местната власт и управата на държавното предприятие за усилията да развиват най-големия ни курортен комплекс като още по-гостоприемен и привлекателен. Тук през сезона също се очакват повече посетители.Един от показателите е увеличеният брой заявени полети към Летище Бургас. Данните към момента са за ръст на самолетодвиженията от 18%, повече са и заявените полети от Германия, Полша, Великобритания, Чехия, Израел.През миналото лято пренощувалите в местата за настаняване в курорта са били над 756 хил., а реализираните нощувки повече от 5 млн. Близо 6% е ръстът в приходите от нощувки, достигайки близо 270 млн. лв. Министър Ангелкова пожела на бизнеса успешна работа и обеща съдействие за решаване на всички въпроси, свързани с качеството на услугите и обслужването на високо ниво. Продаваме високо качество на разумна цена и ставаме все по-предпочитана лятна дестинация въпреки огромната конкуренция в региона, заключи тя. На церемонията бяха още изпълнителният директор на „Слънчев бряг“ АД Златко Димитров, депутатите Димитър Бойчев и Диана Саватева, зам.-областният управител на Бургас Севдалина Турманова и др.", "date": "2018.06.16", "title": "5% повече туристи от чужбина очакваме това лято у нас"}
{"url": "https://offnews.bg/futbol/nigerijtcite-otrichat-za-zabrana-za-sreshti-s-ruskini-682737.html", "text": "В лагера на Нигерия отрекоха появилата се информация, че на всички футболисти с изключение на капитана на отбора е забранено да имат срещи с рускини по време на световното първенство.Според треньора Гернот Рор грешката е станала, тъй като журналистът не е разбрал, че се шегува.\"Направих си майтап. Попитаха ме могат ли играчите да се виждат с местни момичета и отговорих, че това може да прави само Оби Микел, чиято приятелка е рускиня\", коментира Рор.Днес нигерийците дебютират на световното в Русия в Калининград, като първият им съперник е състава на Хърватска.Отношенията между рускините и чужденците са много обсъждана тема в последните дни. Дори от Държавната дума призоваха дамите да не правят секс с гостите на Мондиала, за да не се повтори бума на самотни майки, с който СССР се сблъска след олимпиадата през 1980 година.", "date": "2018.06.16", "title": "Нигерийците отричат за забрана за срещи с рускини"}
{"url": "https://offnews.bg/sviat/snimki-120-pozharnikari-boriat-ognen-ad-v-uchilishteto-na-izkustvata-682738.html", "text": "120 пожарникари в Глазгоу се борят с опустошителен огън, обхванал сградата на Училището на изкуствата в шотландския град. Той гори от вчера вечерта, като огнеборците все още не са спрели разпространението на пламъците. Няма пострадали при пожара, който е засегнал всички етажи на университета.Пожарът става 4 години, след като сградата на Училището на изкуствата отново горя и беше практически унищожена. Ремонтът през 2014-та струвал над 20 млн. паунда.Съседните сгради на университета също горят, като е запален нощен клуб в кампуса и музикалната зала.Видеокадри от социалните мрежи показват огромните пламъци, които излизат от прозорците и тавана на университета.Свидетели разказват също, че се е чула и експлозия от сградата, пише SKyNews.Първият министър на Шотландия Никола Стърджън коментира ситуацията в Twitter, като благодари на огнеборците за свършената работа и смелостта.", "date": "2018.06.16", "title": "Снимки: 120 пожарникари борят огнен ад в Училището на изкуствата в Глазгоу"}
