{"url": "https://offnews.bg/sviat/ruskiat-opozitcionen-zhurnalist%c2%a0arkadij-babchenko-e-zastrelian-v-kiev-681612.html", "text": "Руският журналист Аркадий Бабченко е убит в Киев.Неизвестни нападатели са простреляли в стомаха Бабченко в дома му в украинската столица.Той е загинал от раните си в линейка - на път за спешното отделение.Съпругата на Бабченко е извикала бърза помощ, а по време на нападението е била в банята.Аркадий Бабченко работеше като военен кореспондент на всекидневника \"Московски комсомолец\", пишеше и за опозиционния вестник \"Новая газета\".Журналистът беше известен критик на властта в Москва.През 2012 г. руската прокуратура го разследваше заради негова публикация в социалните мрежи за демонстрация за честни и свободни избори. През 2017 г. Бабченко напусна Русия. Първоначално живееше в Чехия, после - в Израел, а от август 2017 г. се установи в Киев.", "date": "2018.05.29", "title": "Руският опозиционен журналист Аркадий Бабченко е застрелян в Киев"}
{"url": "https://offnews.bg/politika/kabinetat-prie-natcionalnata-zdravna-karta-niama-da-se-prekratiavat-d-681595.html", "text": "Кабинетът одобри днес Националната здравна карта. В нея е посочен необходимият брой болнични легла в страната, както и забрана за включване на нови болници, когато съществуващият брой на територията на дадена област превишава конкретните потребности.В Националната здравна карта се определя още броя на лекарите, лекарите по дентална медицина и специалистите по здравни грижи, които са необходими в страната. След приемането на Националната здравна карта няма да се прекратяват договори с лечебни заведения, обясни здравният министър Кирил Ананиев.\"С тези анекси ще коригираме отношения си с болничните заведения, но няма да преустановяваме работа с тях. С тях ще отразим всички параметри на новата карта. Това ще стане до началото на месец юни, след като тя бъде публикувана в Държавен вестник. Анексите ще са само там, където има нужда от промяна на първоначално подписания договор на базата на областните карти и регионалните и националните потребности - тогава, когато още не беше ясна новата Национална здравна карта\".Той обясни, че новоприетата Национална здравна карта има действие от една година и догодина ще бъде приета нова. Към предложените първоначално 32 872 болнични легла са прибавени 608 легла за активно лечение. При 75 процента използваемост със сигурност се гарантира нивото на хоспитализациите от миналата година, подчерта Ананиев. По думите му така разписана здравната карта ще позволи всеки трети българин да може да мине през болница. За тази година са предвидени със 100 000 повече хоспитализации. Ще следим капацитета на лечебното заведение, така че да не се допуска в едно легло да лежат по пет души едновременно. Това ще го следим през информационната система и отчетите на лечебните заведения, обясни зам.-министър Бойко Пенков. Той обясни, че с въвеждането на Националната здравна карта няма да се слагат табелки на леглата, а ще се гледа капацитетът на лечебното заведение, клиниката или отделението и в тях ще се лекуват хора, без значение от броя на леглата в дадено звено, както беше досега.Ако в едно отделение има пет легла, но желаещите са шест, ще бъдат обслужени всички, като на лечебното заведение ще му се плати допълнително за извършената дейност, увери Пенков. Здравният министър допълни, че финансирането на лечебните заведения е на база извършена дейност, а не на брой легла, като подчерта, че пациенти няма да бъдат връщани от болниците. По повод изказването на премиера Бойко Борисов за корупцията в здравеопазването Ананиев коментира, че средствата, разпределяни от Здравната каса, не се използват по най-ефективния начин и в някои болници има някои недобри практики. \"Влезли сме в 21 болници заедно с прокуратурата за проверки на обществени поръчки, медицински консумативи и т.н. При всички случаи има нерегламентирани практики и на едното, и на другото място. И тези практики сигурно имат своята причина и с новия модел и искаме да направим така, че да изчезнат и парите да отиват за лечение за гражданите и за увеличаване на заплатите на болничните служители, а не да се търсят други начини да не рухне даденото лечебно заведение\", каза Ананиев.По думите му в момента се разработват два проекта, които целят намаляване на тези лоши практики. Единият е единната здравна информационна система, а другият е т.нар. електронна платформа за провеждане на обществени поръчки за лекарства и медицински изделия, обясни Ананиев.", "date": "2018.05.29", "title": "Кабинетът прие Националната здравна карта, няма да се прекратяват договори с болници"}
{"url": "https://offnews.bg/obshtestvo/pogrebenieto-na-bozhidar-danev-shte-e-na-1-iuni-681589.html", "text": "Траурната церемония в памет на изпълнителния председател на БСК Божидар Данев ще се проведе на 1 юни 2018 г., петък, от 13.30 часа, в Храм \"Св. Архангел Михаил\", кв. Бояна, ул. Бояна парк №4, съобщиха от БСК.От днес до петък в сградата на БСК (ул. Алабин 16-20) е открит траурен кът, където всеки може да поднесе съболезнованията си в книгата за съболезнования.Траурен кът с книга за съболезнования ще функционира и по време на церемонията в Храм \"Св. Арх. Михаил\".Божидар Данев почина вчера на 78-годишна възраст.", "date": "2018.05.29", "title": "Погребението на Божидар Данев ще е на 1 юни"}
{"url": "https://offnews.bg/obshtestvo/dariteli-nabirat-sredstva-za-rushashtia-se-dom-na-semejstvo-na-parvokl-681598.html", "text": "Призив за помощ на бедно семейство с къща, която е пред пълен разпад, събра хиляди хора в социалните мрежи. Става въпрос за дом в свиленградското село Сива река.Фамилията се състои от двама възрастни родители, двете им дъщери и синът на едната, който тази година ще бъде в първи клас.\"Никой не заслужава в 2ви век да живее така и да отглежда детето си в подобни условия! Хората са се включили в социалните мрежи за помощ, едва след като са изчерпали всички възможни варианти! Ходили са в общината, откъдето им е отпусната помощ от 700 тухли!\", написа във Фейсбук Галя Динева, чийто пост стана популярен последните дни.\"Няма време за губене\", казва тя, къщата ще се срути всеки момент.Галя познава семейството бегло, нейната дъщеря е в една група с момченцето от снимките.\"Никога не са давали индикации, че живеят в подобно положение\", каза Галя пред OFFNews.Момченцето е син на Антония - една от дъщерите на възрастната двойка. Другата дъщеря се казва Жулиета, на 27 години, с тежка форма на диабет. Работи като камериерка в един от големите хотели във Свиленград и цялата ѝ заплата отива за лекарствата и сметките.Антония работи при кмета на селото на половин щат, по 4 часа, защото детето боледува често и няма кой да го гледа, разказа ни Галя.Бабата е възрастна и със здравословни проблеми, а дядото пасе животните в селото.\"Както виждате, хората не са мързеливи, а напротив! Обработват си дворчето, гледат кози, имат някоя друга кокошка! Но средствата, които имат, не стигат за ремонта на къщата, която наистина е в окаяно състояние\", сподели още Галя.\"За тези, които смятат, че са мързели, ще видите двора на тези “мързеливи” хора! Мен лично ме хвана срам,защото имам райграс в мо ! Ще видите едно детенце, което мечтае тази съборетина да стане кралство, а той да е Крал! И ще видите как се живее без пералня, без нормална печка за готвене и без тоалетна! И въпреки всичко беше подредено и чисто, доколкото е възможно в тази Къща!\", добавя тя.Днес Галя е била в селото при къщата на семейството заедно със строителна бригада. До дни ще открият сметка, на която ще могат да се дарят пари за така нужния ремонт.Който има желание да помогне, може да следи Фейсбук поста на Галя или да се свърже с нея. ", "date": "2018.05.29", "title": "Дарители набират средства за рушащия се дом на семейство на първокласник"}
{"url": "https://offnews.bg/politika/kostov-zadacha-na-otbranata-ne-na-instituti-i-medii-e-da-se-bori-s-681591.html", "text": "Хибридната война разколебава ключови ценности. Това заяви бившият премиер Иван Костов, който беше сред участниците в конференцията \"Секторът за отбрана на Република България - мъчителният преход от посткомунистически към евро-атлантически модел на развитие\" в София, цитиран от БТА. Костов посочи Министерството на отбраната като мястото, където трябва да бъде адресиран рискът на хибридната агресия, на който трябва да се противодейства. Това е задача на отбраната на страната, не на институти, медии, на аморфно определена система за национална сигурност, коментира бившият премиер. И това е така, защото  Когато хората започват да споделят такива мнения и нагласи, те задават тона и на днешната политическа прослойка, защото тя се стреми да отразява това, което хората искат, и така се получава този пробив - първо през нагласите на обществото и след това - въздействие върху политическата класа да взима вредни за страната решения, аргументира се Иван Костов. В изказването си той посочи, че отбраната на България не е само задача и отговорност на Министерството на отбраната. Това не е обикновен сектор, отбраната би трябвало да бъде едновременно дълг и чест на цялото общество и държава, заяви Костов. Той даде пример, посочвайки, че Министерството на образованието е отговорно с учебните си програми по история и други предмети да подготвя зрелостниците си за тяхната първа гражданска отговорност - какво да ценят и какво да пазят. Ако в училище се преподава носталгия по комунизма, скоро той отново ще почука на вратите. Ако зрелостниците не знаят, че имат европейска идентичност, ще я загубят, посочи Костов. Ако преподаватели влизат в аудиторията на Военната академия с разказ за това как НАТО и ЕС ще се разпаднат, България няма да има никакви офицери. Ако европейските и атлантическите ценности нямат своите бранители, тази цивилизация и култура на демокрация и конкурентна пазарна икономика просто няма да я има, аргументира се Иван Костов, добавяйки, че тези ценности се защитават и то на първо място от хора, а чак след това с техника, технологии и съоръжения.По думите му преходът в отбранителния сектор е мъчителен не само защото секторът, а и цялото българско общество и политическата прослойка, както и цели държавни институции изглежда не са направили своя окончателен избор. България все още не е избрала окончателно какво трябва да брани на всяка цена, което е големият проблем, смята бившият премиер.Костов приветства управляващите, че имат стратегическия поглед да увеличат разходите за отбраната до нивото, необходимо за страната ни, като при това заделят една пета от тези разходи за създаване на отбранителни способности. Това е абсолютно належащо, коментира той.", "date": "2018.05.29", "title": "Костов: Задача на отбраната, не на институти и медии, е да се бори с хибридната война"}
{"url": "https://offnews.bg/obshtestvo/koj-kmet-koj-uvolnen-v-mladost-se-reshava-utre-681594.html", "text": "Правен съвет при шефа на Столичния общински съвет Елен Герджиков ще решава утре казуса \"Младост\". Проблемът възникна, след като избраната за кмет на района Десислава Иванчева, подсъдима за подкуп, уволни от килията изпълняващия длъжността й зам.-кмет Румен Русев и назначи на мястото на арестуваната заедно с нея зам.-кметица Биляна Петрова пиарът на общината Петър Кърджилов. Тъй като Русев е свидетел по делото срещу Иванчева и Петрова, съдът ги отстрани временно от длъжност, за да не притискат свидетели от ареста. И.д. кмет на Младост в момента обаче е друг заместник на Иванчева - Владимир Клисуров, който е с предизвестие за напускане. Той бе посочен от Иванчева и избран от СОС и сега е единственият, който може да подписва заповеди. Шефът на СОС Герджиков е категоричен, че Иванчева може да изразява желания и да пише разпореждания, но само Клисуров има право да ги претворява в официални заповеди. Дали това е така трябва да се произнесе съветът от юристи. Друг проблем е, че оставката на Клисуров може да бъде приета само от временно отстранения от съда титуляр на поста Иванчева. Клисуров издаде заповед за назначаването ми като зам.-кмет, но финансовият директор на общината, както и служителите от Човешки ресурси са или в отпуск, или болнични и няма кой да изготви трудовия ми договор, обясни за OFFNews Кърджилов. По думите му за главен секретар е определена със заповед Евгения Каменова, досега шеф на \"Управление на общинската собственост и жилищния фонд“. Тя също няма трудов договор обаче и не може да заеме новия си пост като Кърджилов заради бойкота на служителите, които отсъстват от миналата сряда. Тогава Иванчева бе отстранена от поста от спецсъда. Делото за отстраняването на Иванчева и Петрова ще се гледа на по-горна инстанция на 31 май. На 2 юни пък в градинката пред община \"Младост\" от 20,30 часа ще има митинг-концерт в подкрепа на Иванчева и Петрова, каза още Кърджилов. Битката за \"Младост\" трябва да бъде битка на Демократична България! Ако някои хора от новото обединение възнамеряват да се скатават в тази битка, ако се страхуват от пасквилите на пеевските лайномети, ако вярват, че Иванчева и Петрова са поискали и взели подкуп - при всичките доказателства и липси на доказателства за това - то тези хора ще си понесат последиците като негодни и неадекватни политици!, написа той на страницата си във фейсбук. ", "date": "2018.05.29", "title": "Кой кмет, кой уволнен в Младост се решава утре"}
{"url": "https://offnews.bg/sviat/ot-gaza-obstreliaha-izrael-toj-otgovori-s-35-vazdushni-udara-681600.html", "text": "Най-малко 27 ракети и снаряди са изстреляни от Ивицата Газа по Южен Израел днес. Почти всички ракети са били свалени от израелската система за противоракетна отбрана \"Железен купол\", но поне две са паднали на територията на Израел. Една от ракетите се е взривила в двора на детска градина, съобщи говорителят на израелското външно министерство Емануел Нахшон, цитиран от ТАСС и БТА.  Според различни информации трима израелци са били леко ранени от шрапнел от ракета. Някои медии съобщават, че ракетите, изстреляни от Ивицата Газа, са проникнали на 25 км във вътрешността на Израел за първи път от войната през 2014 г. с \"Хамас\".В същото време израелските въоръжени сили обявиха, че са извършили \"35 въздушни удара по седем военни цели, принадлежащи на терористичните групировки в Ивицата Газа\", включително по \"терористичен тунел\", навлизащ на 700 метра в територията на Израел.Ударите са били насочени към складове за оръжия и административни офиси на \"Хамас\" и \"Ислямски джихад\".Премиерът Бенямин Нетаняху свика днес заседание с участието на министрите, отговарящи за сигурността.Палестински бойци обстрелваха за последно Израел от крайбрежния анклав на 18 февруари.Над 110 палестинци обаче бяха убити от израелските сили за сигурност през последните седмици при протести край границата между Ивицата Газа и Израел.", "date": "2018.05.29", "title": "От Газа обстреляха Израел, той отговори с 35 въздушни удара"}
{"url": "https://offnews.bg/tenis/nadal-startira-uspeshno-uchastieto-si-na-rolan-garos-video-681599.html", "text": "Световният номер 1 в мъжкия тенис Рафаел Надал започна успешно участието в турнира от Големия шлем \"Ролан Гарос\". Испанецът спечели доиграването на двувоя срещу \"щастливия губещ\" Симоне Болели с 6:4, 6:3, 7:6(8).Срещата вчера бе прекъсната заради дъжд. След завръщането на корта 10-кратният шампион трябваше да изиграе първия си тайбрек в Париж от 2013 година насам, но се справи с изключително агресивната игра на съперника си и затвори мача, спасявайки междувременно четири сетбола.Друг интересен факт е, че от 2015 година нито един играч не бе печелил повече от пет гейма в даден сет срещу водещия испански тенисист в турнира.Така в следващата фаза той ще играе с Гуидо Пея. Аржентинецът се наложи над Жоао Соуса с 6:2, 6:3, 6:4. До момента Рафа е спечелил единствения си мач с този съперник - на твърди кортове в Индиън Уелс през 2017 с 6:3, 6:2.", "date": "2018.05.29", "title": "Надал стартира успешно участието си на Ролан Гарос (видео)"}
{"url": "https://offnews.bg/obshtestvo/koral-ogradenata-s-tel-balgarska-priroda-681603.html", "text": "Идеята за създаването на природосъобразни плажове (или т.нар. екоплажове) беше шумно промотирана и рекламирана преди няколко години. Едно от условията е ивицата да е такава, че на нея да не може да се развива стопанска дейност като барове, плажни капанчета и други подобни. Но никой не каза нищо за местността около плажовете…И именно стопаните на придобитите преди време земи около „Корал“ (след като е сменено предназначението им, а впоследствие – разпродадени) набиха колове около тази идея и я оградиха с тел.От близо месец пътят към един от красивите и все още незастроени плажове спира в опънат транспарант, на който пише „Частен имот“ и че е разрешено преминаването само на пешеходци, които за да стигнат до ивицата, трябва да се промъкват през гората като партизани. А частникът е испанската компания „Ибердрола Инмобилиария“, която има 120 декара земи в района зад плажа и апетити за изграждане на „жилищна база“ (почти) на брега на морето. Което сигурно не би било странно, ако по-голямата част от техния терен попада върху дюни, които са държавна собственост и са защитени от закона.След като защитниците на плаж „Корал“ организираха протест, от испанската компания излязоха от летаргия и информираха, че пазят „земята от амортизация“:„“, се казва в част от становището на компанията, изпратено до медиите.А дори и да се пренебрегнат притесненията на защитниците на „Корал“, че днешната телена ограда утре ще се превърне в бетон, то остават редица въпроси:Защо са забити колове върху дюни и това не ги ли унищожава? Как ще бъде организирано сметоизвозването от страна на Община Царево, след като е спрян автомобилният достъп до плажа? Как ще стигне линейка до ивицата, ако се наложи да се окаже помощ на турист? Водното спасяване на „Корал“ и тази година ще бъде организирано от държавата, а областната администрация е пуснала обществена поръчка за тази дейност. Именно областната управа в Бургас е изискала подробна информация от Община Царево и РИОСВ – Бургас относно тези въпроси. Към момента проверката им не е завършила, а дотогава екоидеята остава опасана с тел.““, написа във Фейсбук режисьорът и фотограф Виктор Димчев.А опасността е реална, защото и в  тази територия е предвидена за урбанизиране. Което, по закон, няма как да се случи, защото строежът върху дюни е забранен. Но у нас сме били свидетели неведнъж през годините, че законите не са за всички.", "date": "2018.05.29", "title": "'Корал' - оградената с тел българска природа"}
{"url": "https://offnews.bg/politika/borisov-otiva-v-moskva-s-direktora-na-bulgartransgaz-681592.html", "text": "Премиерът Бойко Борисов заминава на посещение в Москва на 30 и 31 май. Там той ще се срещне с президента Владимир Путин, съобщи правителствената пресслужба.Двамата ще обсъдят по-нататъшното сътрудничество между България и Русия в областта на икономиката, енергетиката, туризма, както и актуални международни въпроси.Борисов ще бъде придружаван от вицепремиера Томислав Дончев, както и от изпълнителния директор на \"Булгартрансгаз\" ЕАД Владимир Малинов. В делегацията ще бъдат от четирима министри- на финансите Владислав Горанов, на енергетиката Теменужка Петкова, на туризма Николина Ангелкова и на културата Боил Банов.В руската столица премиерът ще проведе и среща с представители на българската общност.За посещението на Борисов в Русия се разбра миналата седмица лично от Путин. Това стана след срещата му в Сочи с президента Румен Радев. \"След няколко дни ще имаме удоволствието да приемем в Москва премиерът на България Бойко Борисов\", каза на 22 май Путин. Ден по-късно съветникът на руския президент съобщи и датата - 30 май.От Москва президентът Радев обяви, че съживяването на проекта за АЕЦ \"Белене\" предполага руско участие. Междувременно у нас се проведе протест срещу евентуалното рестартиране на проекта.\"Аз не мога да разбера - протест срещу мен, че ще се срещна с руската страна да разговарям - при положение, че президентът е там\", заяви миналата седмица Борисов по повод демонстрациите срещу АЕЦ \"Белене\".", "date": "2018.05.29", "title": "Борисов отива в Москва с директора на 'Булгартрансгаз'"}
{"url": "https://offnews.bg/politika/pravitelstvoto-ofitcialno-podkrepi-balgarskite-prevozvachi-681588.html", "text": "Кабинетът одобри позиция в подкрепа на българските превозвачи, съобщиха от правителствената пресслужба.Това става в изпълнение на решението на Народното събрание от 11 май, с което единодушно депутатите подкрепиха превозвачите и се обявиха против законодателния пакет за мобилност на Европейската комисия (ЕК), предложена от френския президент Еманюел Макрон.Промяната предвижда шофьорите да се завръщат по-често \"у дома\". Тогава парламентът възложи на Министерския съвет да приеме позиция в подкрепа на исканията на българките превозвачи и в защита на техните права и интереси.Български превозвачи се обявиха против т. нар. закон \"Макрон\", който ги задължава на 3 седмици да почиват у дома 45 часа, както и задължителните почивки да стават в хотел, а не в кабината на камиона. Според тях това ще принуждава шофьорите да оставят товара си, за който са лично отговорни, а така фирмите ще имат допълнителни не само за нощувка, но и за застраховка.Според недоволните друг проблем е, че връщането \"у дома\" на шофьорите ще е допълнителен разход за българските фирми, а това може да доведе и до фалити на предприятия. Превозвачите у нас излязоха и на няколко протеста срещу готвените промени.", "date": "2018.05.29", "title": "Правителството официално подкрепи българските превозвачи"}
{"url": "https://offnews.bg/politika/mo-oproverga-informatciata-che-s-turtcia-shte-pazim-vazdushnoto-ni-pr-681606.html", "text": "България не е преговаряла с Турция за съвместна охрана на въздушното ни пространство. Това се посочва в съобщение на Министерството на отбраната във връзка с публикации от днес, че се водят преговори за съвместни действия по операцията Air Policing.От военното министерство уточняват, че става въпрос за двустранни споразумения за презгранични операции за охрана на въздушното пространство. Става въпрос за възможността за навлизане в чуждо въздушно пространство на изтребители, когато те изпълняват мисия по охрана на небето. България е подписала двустранни споразумения за презгранични операции за охрана на въздушното пространство с Гърция през ноември 2010 г. и с Румъния през октомври 2011 г., уточняват от МО.Споразумението между България и Гърция за презгранични операции по Air Policing е подписано на 1 ноември 2010 г. и е ратифицирано от Народното събрание на 10 февруари 2011.Споразумение между България и Румъния за презгранични операции по Air Policing е подписано на 12 октомври 2011 г. и е ратифицирано от Народното събрание на 16 февруари 2012 г.По същия модел на сътрудничество се работи по проект за двустранно споразумение между България и Турция за презгранични операции по охрана на въздушното пространство на Алианса, се посочва в съобщението.От МО обясняват, че двустранните споразумения за презгранични операции за охрана на въздушното пространство между съседни страни са обичайна практика в Алианса за регулиране на отговорностите и задълженията по охрана на въздушното пространство на НАТО. Тези споразумения определят основните принципи, условията и процедурите за изпълнение на презгранични операции за Air Policing от дежурни изтребители на двете страни, както и да се осигури безопасност и координация на техните полети.Air Policing е мирновременна мисия за защита на неприкосновеността на въздушното пространство на НАТО, осъществявана в Интегрираната система за противовъздушната отбрана на Алианса.", "date": "2018.05.29", "title": "МО опроверга информацията, че с Турция ще пазим въздушното ни пространство"}
{"url": "https://offnews.bg/obshtestvo/za-parvi-pat-balgaria-e-domakin-na-godishnata-asambleia-na-evropejskat-681602.html", "text": "Между 31 май и 1 юни България за първи път ще е домакин на годишната Генерална асамблея на  (European League for Economic Cooperation).Събитието ще се проведе в двореца „Врана” в София, а участие в него ще вземат президента на Лигата - Барон Бернард Сноа, представители на Европейската комисия, Европейска банка за възстановяване и развитие, посланици, анализатори и др.В рамките на Асамблеята на 31 май от Европейската лига съвместно с Европейския институт за стратегии и анализи (EISA) се организира международна конференция на тема „New Europe, between the West and the East - Energy and Infrastructure for Growth”. Нейни акценти ще бъдат енергетиката и инфраструктурата, както и темата за ЕС и Западните Балкани.Очаква се в хода на годишната среща на Европейската лига да бъде взето решение за учредяване на комитет по енергетика, инфраструктура и концесии, който да бъде оглавяван на ротационен принцип от представители на България и Румъния.За председател на комитета е номиниран г-н Илия Лингорски, ръководител на българската секция на Европейската лига и бивш заместник-министър на финансите на Република България.Европейската лига за икономическо сътрудничество е създадена през 1946 г. като първата общоевропейска платформа, въплъщаваща в себе си идеята за икономическо и политическо обединение на континента. Тя очертава единствения възможен път пред Европа: чрез процес на сътрудничество да се възстанови бързо и да създаде за своите държави условия за траен мир и просперитет, които да наложат европейските ценности в сферата на икономиката, културата и политиката на международно ниво.От самото начало на съществуването си лигата става инкубатор на последващите проекти с основен приоритет общоевропейския интерес, чийто актуален израз е настоящият Европейски съюз.", "date": "2018.05.29", "title": "За първи път България е домакин на Годишната асамблея на Европейската лига за икономическо сътрудничество"}
{"url": "https://offnews.bg/offtopic/gavra-prevarnaha-proshtalno-na-vaptcarov-v-chalga-s-golotii-video-681590.html", "text": "Слабо популярна чалга изпълнителка с творчески псевдоним Антонина се изгаври жестоко със стиховете на един от най-великите български поети Никола Вапцаров.\"Певицата\" е заснела и пуснала в YouTube видео, на което шепне стихотворението \"Прощално\" на фона на отвратителни ориенталски ритми. Клипът е силно предизвикателен - на него се кълчоти полугола красавица.Видеото е качено на 23 май в навечерието на Деня на българската просвета и култура, а мненията под него за \"творбата\", която незнайно защо е наречена \"Табу\"са съсипващи.\"Потрес\", \"гавра\", \"дъното\" и \"отврат\" са някои от по-безобидните определения за чутото и видяното. Нехаресванията са много повече от лайковете.Ако все пак искате да си го причините, можете да чуете изпълнението във видеото по-долу:", "date": "2018.05.29", "title": "Гавра: Превърнаха Прощално на Вапцаров в чалга с голотии (видео)"}
{"url": "https://offnews.bg/politika/turtcia-poiska-da-%d1%9d-predadem-privarzhenitci-na-giulen-koito-v-moment-681609.html", "text": "Турция е поискала от България да ѝ предаде хора, за които властите в Анкара смятат, че са свързани с организацията на Фетхуллах Гюлен.Искането е отправено по време на конференцията „Гранична сигурност и сътрудничество“ в Одрин.В нея взеха участие българският вътрешен министър Валентин Радев и турският му колега Сюлейман Сойлу.Стана дума за хора, които намират убежище у нас. Ако те са с нещо, което те считат, че примерно са гюленисти, както той каза, или така нататък. Аз му казах не директно  Има си процедури, България ще го направи, стига това да е съгласно нашето законодателство. Спомена за 14 търговски представителства или училища, които те предлагат да бъдат заменени с техни, заяви Радев след срещата му със Сойлу.Валентин Радев е благодарил на турската страна за положените усилия в \"опазването на една от най-чувствителните граници на Европа\".Българският вътрешен министър е на мнение, че сътрудничеството както на сухопътна, така и на морска граница е изключително добро.С болка построихме инженерното съоръжение на границата, защото ние сме приятелски държави, но това беше начинът да се справим с миграционната вълна, каза министър Радев.", "date": "2018.05.29", "title": "Турция поиска да ѝ предадем привърженици на Гюлен, които в момента са в България"}
{"url": "https://offnews.bg/112/zaloviha-30-nelegalni-migranti-v-stolichnia-kvartal-filipovtci-681611.html", "text": "30 нелегални мигранти са заловени тази вечер при акция на полицията в столичния квартал Филиповци. 12 от тях са деца.По информация на БНТ те са иракчани и са влезли у нас от Турция.Предполага се, че крайната им цел е била страна от Западна Европа, съобщава БНР.Мигрантите са задържани при рутинна проверка в квартала и в момента се разпитват в Девето районно управление.Задържани са и двама мъже и жена, които са укривали мигрантите в къщата си.", "date": "2018.05.29", "title": "Заловиха 30 нелегални мигранти в столичния квартал Филиповци"}
{"url": "https://offnews.bg/112/mazh-ubil-mlada-zhena-ot-revnost-v-kiustendil-skril-trupa-v-mazeto-681567.html", "text": "32-годишна жена е била убита в Кюстендил. Задържан е 53-годишен мъж с инициали Б.Д.Убиецът извършил престъплението на 13 май и скрил трупа в мазето. Там той бил открит едва вчера, в полуразложено състояние.Двамата живеели заедно. Пред полицията задържаният казал, че убил партньорката си, защото я ревнувал, а тя искала да го напусне.Семейството на убитата М.П. подало сигнал в полицията за изчезването ѝ. На 23 май тя била обявена за общодържавно издирване. На 28 май бил получен сигнал за остра миризма, носеща се от помещението. Така открили жертвата.", "date": "2018.05.29", "title": "Мъж убил млада жена от ревност в Кюстендил, скрил трупа в мазето"}
{"url": "https://offnews.bg/futbol/mesi-e-pesimistichno-nastroen-za-mondiala-681569.html", "text": "Суперзвездата на Барселона Лионел Меси сподели, че Аржентина не е сред фаворитите на световното първенство в Русия и предупреди феновете на \"гаучосите\" да нямат твърде големи очаквания.\"Трябва да е ясно за всички, че не отиваме в Русия в ролята на фаворити. Истина е, че разполагаме с добри футболисти и сме готови за битка. Може и да спечелим титлата и аз вярвам в този отбор.Имаме сплав от опит и талант. Но не може да твърдим, че сме най-добрите, защото това не е истина. Няколко дуги тима са по-добри от нас и те са фаворитите за трофея\", каза Меси.В момента футболистът се подготвя с Аржентина за предстоящия Мондиал, който започва на 14 юни и ще продължи до 15 юли. \"Гаучосите\" са в група \"D\" заедно със селекциите на Исландия, Нигерия и Хърватия.Тази нощ южноамериканците ще се изправят срещу Хаити в контролна среща. Двубоят започва в 02:00 часа през нощта българско време.", "date": "2018.05.29", "title": "Меси е песимистично настроен за Мондиала"}
{"url": "https://offnews.bg/sviat/visokopostaven-predstavitel-na-severnokorejskia-rezhim-zaminava-za-sas-681564.html", "text": "Високопоставен представител на севернокорейския режим ще отпътува за Ню Йорк през Пекин, съобщиха Ройтерс и БТА, позовавайки се на южнокорейската национална информационна агенция Йонхап.Предполага се, че Ким Йон-чхол, бивш началник на севернокорейското разузнаване, който сега отговаря за отношенията с Юга, ще проведе разговори за подготвяне на среща между севернокорейския лидер Ким Чен-ун и американския президент Доналд Тръмп.Ким Йон-чхол пристигна днес в китайската столица със севернокорейски пътнически самолет. Той има билет за полет на китайска авиокомпания от Пекин до Ню Йорк утре.Първоначално е било предвидено Ким Йон-чхол да отпътува днес за Вашингтон. През деня обаче той ще има разговори на летището на Пекин с представители на китайските власти, каза източник на Йонхап, пожелал да запази анонимност.Ким Йон-чхол е основен участник в преговорите между Северна и Южна Корея. Визитата му в САЩ може да е ключова за подготовката на евентуалната историческа среща на върха между Пхенян и Вашингтон.Американският президент Доналд Тръмп и севернокорейският лидер Ким Чен-ун трябваше да се срещнат на 12 юни в Сингапур. Тръмп отмени срещата, като посочи, че последното изявление на Ким Чен-ун било изпълнено с „огромен гняв и враждебност”. След това обаче американският президент изпрати сигнали, че срещата все пак може да се състои. ", "date": "2018.05.29", "title": "Високопоставен представител на севернокорейския режим заминава за САЩ"}
{"url": "https://offnews.bg/politika/bsp-dava-vota-v-galiche-na-prokuraturata-681565.html", "text": "БСП внася жалби в прокуратурата срещу злоупотреби на проведените частични местни избори.Кандидатите на социалистите изгубиха на балотаж частичните местни избори в селата Беден и Галиче. А вчера от БСП определиха вота в двете села като нагла демонстрация и завръщане на мутренската държава, а не избори. Социалистите вече обявиха, че ще искат касиране на вота в Галиче. БСП твърдят, че изборни бюлетини са раздавани на хора, които не са гласоподаватели, които са гласували от името на други хора.В неделя кандидатът на ГЕРБ Страхил Стоянов спечели изборите в Галиче. Той получи само 26 гласа повече от номинирания от БСП Веселин Тушинов. Според социалистите обаче официалните резултати от изборите не кореспондират с реалните гласове. На първия тур в селото преднина имаше Веселин Тушанов.Изборният ден в Галиче премина в нападки и обвинения между кандидатите за опити за манипулиране на вота. От БСП обвиниха ГЕРБ, че са довели хора от друго населено място, за да гласуват. От ГЕРБ пък заявиха, че шефът на местното БСП опитал да манипулира работата на подвижната избирателна секция.\"Изминалите частични избори в селата Галиче и Беден ни дават ясен сигнал, че ГЕРБ са готови на всичко, за да не бъдат изхвърлени от властта и трябва да бъдем подготвени за евроизборите следващата година\", коментира днес зам.-председателят на НС на БСП Кирил Добрев на среща с областните координатори на социалистите. До изборите в Галиче се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.", "date": "2018.05.29", "title": "БСП дава вота в Галиче на прокуратурата"}
{"url": "https://offnews.bg/sviat/vlastta-v-rusia-si-zapushva-ushite-za-vinata-%d1%9d-za-svalenia-polet-mn17-681605.html", "text": "Руският външен министър Сергей Лавров каза днес, че е неуместно Австралия и Холандия да поставят ултиматуми на официална Москва за обезщетение на роднините на загиналите при свалянето на самолета на Малайзийските авиолинии в Източна Украйна.Самолетът беше свален през 2014 г. над територия, контролирана от проруските сепаратисти.Холандия и Австралия заявиха миналата седмица, че смятат Русия за отговорна за свалянето на самолета, при което загинаха всички 298 души на борда. Русия отрича да е замесена.Лавров каза днес при посещението си в Минск, че не е възможно ракетата, с която е свален самолетът, да е изстреляна от мястото, посочено от представители на следствието в Холандия.В заключенията от междинния доклад на международните експерти обаче изрично е отбелязано, че ракетата, ударила пътническия самолет на Малайзийските авиолинии на 17 юли 2014 г. над Украйна, еИ при случая със Скрипал Русия нямала нищо общоСпоред Лавров  пък бил изфабрикуван с цел провокация и сега се разпадал поради липса на доказателства.Виждаме изкуствения характер - що се отнася до позицията на Запада към Русия - виждаме как едно малцинство в западния лагер, което обаче е достатъчно агресивно и русофобски настроено, спекулира и злоупотребява с принципа на солидарността, принципа на консенсуса, който съществува в Европейския съюз, и се опитва да отклонява конструктивно настроените държави към конфронтационна политика по отношение на Русия, твърди руският външен министър.Добър пример в това отношение е , който се разпада пред очите ни поради липса на каквито и да е доказателства, каквито и да е потвърждения, заяви Лавров.", "date": "2018.05.29", "title": "Властта в Русия си запушва ушите за вината ѝ за сваления полет МН17"}
{"url": "https://offnews.bg/knigi/fashizam-preduprezhdenie-ot-madlin-olbrajt-681604.html", "text": "Мадлин Олбрайт, първата жена държавен секретар на САЩ, ни представя изключително актуален преглед на фашизма в ХХ век и отражението му върху съвременния свят.С оглед на трагичните последици от фашизма, логично е да допуснем, че обществото ни ще отхвърли всеки опит за неговото възраждане. Във „Фашизъм: Предупреждение“ Мадлин Олбрайт поставя под съмнение това предположение, основавайки се на личните си преживявания като дете в разкъсваната от война Европа и внушителния си професионален опит като дипломат.Тя съставя фактологични портрети на съвременни лидери като Тръмп, Путин, Ким Чен Ун, Ердоган, които пренебрегват демократичните институции и спекулират със страховете на собствения си народ – тактики, присъщи още на фашистите през 20-те и 30-те г.В книгата си Мадлин Олбрайт пише: „Фашист е някой, който силно се идентифицира с цяла нация или група и твърди, че говори от нейно име, но не го е грижа за правата на другите и е готов да използва всякакви средства, включително насилие, за да постигне целите си“.„Фашизъм: Предупреждение“ е книга, значима днес и актуална за всички времена. Написана с мъдрост и тревога от човек, който не само е изучавал историята, но е участвал в създаването й, тя ни призовава да научим уроците си и да осмислим поуките, за да не повторим трагичните грешки от миналото. Mадлин Олбрайт е шейсет и четвъртият държавен секретар на САЩ в периода 1997–2001 г. Бележитата ѝ кариера включва и постове в Капитолия, в Съвета за национална сигурност и като постоянен представител на САЩ към ООН. Тя живее в Джорджтаун, окръг Колумбия, и Вирджиния.Демокрацията - форма на държавa или възглед за живота...Както знаем, демокрациите са предразположени към всякакви грешки, от некомпетентност и корупция до погрешни фетиши и неуспехи. Следователно в известен смисъл е удивително желанието ни да предадем посоката на нашите общества на колективната мъдрост на една несъвършена и често незаинтересована публика. Как може да сме толкова наивни? На този справедлив въпрос трябва да отговорим по следния начин: как е възможно някой да бъде толкова лековерен, че постоянно да има доверие на властта, която е по същество корумпираща сила, на един-единствен водач или партия? Когато един диктатор злоупотребява с властта си, няма законен начин да го спреш. Когато едно свободно общество се препъва, все още сме в състояние – чрез открит дебат и избор на нови лидери – да поправим тези недостатъци.През 1918 г. Томаш Гариг Масарик полага клетва като президент на независима Чехословакия. С изправената си осанка, старовремски обноски, съвременни възгледи и безстрашна всеотдайност към демократичните принципи, включително феминизма и плурализма, Масарик си спечелва световна слава въпреки скромните размери на нацията, която ръководи. Поради напредналата му възраст здравето му се влошава, докато заплахата от Третия райх се увеличава. През трийсетте години на ХХ век няма по-заплашена напълно демократична държава. Когато го питат какъв е залогът, Масарик отговаря:Въпреки всичките ѝ недостатъци, няма друга форма на управление, за която може да се приложат тези думи. От нас зависи да поправим недостатъците на демокрацията, когато и където можем, но никога да не забравяме свързаните с нея сили. От нас зависи и да осъзнаем, че демокрацията има врагове, които не афишират открито този факт.* * *Мусолини отбелязва, че докато се стремиш да натрупаш власт, умно е да го правиш така, както се скубе пиле – перо по перо, така че всеки крясък да се чува поотделно и целият процес да бъде заглушен, доколкото е възможно. Тактиката му продължава да живее и до днес. Когато се събудим всяка сутрин, виждаме по света неща, които изглеждат като първи признаци на фашизъм: дискредитиране на водещи политици, поява на лидери, които се стремят да разделят, вместо да обединяват, стремеж към политическа победа на всяка цена и позоваване на национално величие от страна на хора, които, изглежда, имат извратена представа какво представлява величието. Знаците, които би трябвало да ни предупредят, най-често са завоалирани: промяна в Конституцията, която минава за реформа; атака срещу свободната преса, оправдана като мярка за сигурност; дехуманизация на различните, замаскирана като защита на добродетел, или изпразване от съдържание на демократична система, за да бъде заличено всичко освен етикета.От опит знаем, че фашизмът и тенденциите, които водят към него, подлежат на подражание. Анализирайки света днес, виждаме начинаещи диктатори, които копират репресивни тактики, изпробвани във Венесуела или Русия преди петнайсет години. Недемократични практики се надигат в Турция, Унгария, Полша, Филипините, всичките съюзници по договор на Съединените щати, както и на други места. Радикални националистически движения – някои насилнически, други не – постигат лоша слава, като привличат вниманието на медиите, правят набези в парламентите и тласкат границата на публичната дискусия към фанатизъм и омраза. Америка, скалата, в която се разби фашизмът през миналия век, може би е започнала да се плъзга по тази плоскост, а в Северна Корея един фанатик, въоръжен с ядрени оръжия, се хвали с мощта си. Би било по-лесно да вдигнем тревога срещу тази тенденция, ако фашизмът също не беше прекрасен в някои аспекти – поне за известно време и поне за привилегированите. Италианците през двайсетте години на ХХ век и нацистите през трийсетте години в по-голямата си част са били оптимистично настроени. Една германка, която не е била фашист, си спомня:Колкото и често да използваме термина, малко сегашни правителствени глави олицетворяват духа на фашизма. Мусолини остава в гроба си, а Хитлер дори няма гроб. Това обаче не е повод за намаляване на бдителността. Всяка стъпка по посока на фашизма – всяко отскубнато перо – причинява вреда на отделния човек и на обществото и прави следващата стъпка по-къса. За да следваме правилния път, трябва да признаем, че деспотите рядко разкриват намеренията си и че лидери, които често започват добре, стават все по-авторитарни, колкото по-дълго държат властта. Трябва да признаем също така, че антидемократичните мерки често са посрещани радушно от някои хора в определени моменти, особено когато смятат, че тези мерки са предприети в тяхна полза.", "date": "2018.05.29", "title": "Фашизъм: Предупреждение от Мадлин Олбрайт"}
{"url": "https://offnews.bg/politika/radev-obvini-borisov-che-tegli-karutcata-kam-avtokratcia-palen-tekst-681601.html", "text": "Считам, че някой тегли каруцата към автокрация, а аз съм убеден застъпник на демокрацията, заяви президентът Румен Радев в интервю за Българската телеграфна агенция.С тези думи държавният глава коментира репликата на премиера Борисов, че е време \"двата коня да теглят каруцата\" в една посока.Според президента автокрация в конкретния случай означава \"обсебването на всички институции, не само институции, медии и т. н.\"Вие виждате, че диалог няма. Срещата между Европейския съюз и Турция бе договорена с чужд канцлер, без да бъде уведомен българският президент, при положение, че се кани президент на съседна държава. Българският президент не беше поканен на Срещата на върха на нашето европредседателство. Българският президент научава за визитата на нашия премиер в Русия от чужди държавници, заявява Румен Радев.Пожелавам на правителството да оползотвори това доверие, което се изгради при моето посещение в Русия, казва още президентът Румен Радев.По думите му Русия също трябва да уважава нашата история и културни достижения. Ето в това тежко наследство мисля, че тази визита беше важна крачка за възстановяване на доверието и за изграждане на отношения на основата на равноправие и взаимно уважение, допълва президентът.Според него газовият хъб \"Балкан\" е рационален проект и той трябва да бъде подкрепен, но - по неговите думи - липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира този проект.За Радев е недопустимо да има двоен стандарт към отделни държави в ЕС не само по отношение на храните, но и по отношение на енергетиката.Според президента атомната електроцентрала \"Белене\" трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и много важно - при надеждни механизми за контрол на ядрения риск.Въпрос: В днешното интервю ще Ви задам въпроси, свързани с енергетика, европредседателство, финанси, вътрешна и външна политика.Но нека да започнем, ако ми позволите, с Вашето посещение в Русия. Какви са резултатите от посещението и как повлия на отношенията между двете държави?Румен Радев: Първо, искам да ви благодаря за това интервю. Считам, че Българската телеграфна агенция има огромен информационен потенциал и интервю като това е крачка този потенциал да се разгръща по-нататък.Виждаме, че това посещение, и това трябва да го отчитаме, е след десет години без диалог на най-високо равнище. За това време бяха загробени три стратегически енергийни проекти, а с тях и възможността България да се превърне в енергиен център на Балканите.Знаем, че има проблеми в отношенията между Европейския съюз и Русия. Те са напрегнати. В този контекст русофобската реторика на определени български политици не допринася за развитието на диалога с Москва, към който диалог между другото се стремят все повече, и то влиятелни, европейски държави.От друга страна, аз тръгнах за тази среща и за тези разговори с ясното съзнание за силната обремененост от тези тежки и разрушителни политически декларации, включително и от сегашното мнозинство, което, нека не забравяме, обяви в свой доклад Русия за заплаха миналата година. А всичко това влияе на нашите отношения.Да споменавам ли изобщо и за опитите за пренаписване на историята, на освободителната война, към която Русия е особено чувствителна. Русия, според мен обаче, също трябва да извърви своя път към думите на видния руски учен акад. Дмитрий Лихачов, че България като люлка на славянската цивилизация е дала духовното начало на Русия. Русия също трябва да уважава нашата история и културни достижения.Ето в това тежко наследство мисля, че тази визита беше важна крачка за възстановяване на доверието и за изграждане на отношения на основата на равноправие и взаимно уважение. Определено мисля, че Русия също е готова и има воля в тази посока.Въпрос: Тоест, Вие смятате, както в България се създаде едно такова мнение, че не сте се върнали с празни ръце. Имаше такива коментари, че е било пренебрежително от страна на руската държава да Ви съобщи за посещението на премиера Борисов, което е тези дни.Румен Радев: Аз мисля, че можем да говорим за пренебрежително отношение, ако да речем, бяхме провели един формален 20-минутен разговор, в присъствието на филолози и историци да си говорим само за азбуката и за Руско-турската освободителна война. Срещата беше три часа и то в присъствието на най-влиятелните министри - на енергетиката, на икономиката, на промишлеността и търговията. Щеше да бъде, може би пренебрежително, ако след формалните срещи президентът Путин беше казал \"довиждане\" и се беше обърнал. Напротив, той ме покани за среща наистина на четири очи, без преводачи, без асистенти, която продължи около 40 минути. Така че, въпросът тук по-скоро е към правителството, което неофициално търси контакти с Москва, а официално я обяви за заплаха и то съвсем неотдавна.Що се отнася до връщането с празни ръце. Тук категорично не съм съгласен, защото знаете, че договорите са в прерогатива на правителството. Но както видяхме през годините, то не им придава особено голямо значение. Както ги подписа, така се отмята от тях.Въпрос: При посещението не трябваше ли да има присъствие на министри?Румен Радев: Аз пак казвам - този въпрос е към правителството. Наистина правителството се ангажира с конкретните резултати, с конкретните договори и това е неговата работа. Но отмятането от тези договори струваше пари и на България, и на Русия.И при цялата тази, виждате, много трудна ситуация, която се създаде през годините, беше много важно да се възстанови доверието. Това беше и моята основна цел. Виждате, че аз наистина пожелавам на правителството да оползотвори това доверие, което се изгради. И включително и до днес не престават опитите на говорители, на депутати, на мнозинството по всякакъв възможен начин да се омаловажи моята визита. Аз няма да постъпя като тях. Напротив, бих се радвал правителствената делегация, водена от премиера Борисов, да конкретизира сътрудничеството, защото това е в интерес и на двете държави, в интерес и на Европа.Между другото, в тези разговори поставих много ясно областите, където България много трудно може да отстъпи. Например лицензиите за производство на въоръжение от нашия военнопромишлен комплекс. Не можем да допуснем друга държава отвън да ни разрешава къде и как да изнасяме оръжие, произведено в България. Повдигнах важни въпроси, касаещи облекчени условия и по-добри цени на доставка на руски енергийни ресурси. По-добри условия за присъствие на български бизнес на руския пазар. И руската страна демонстрира наистина една откритост и готовност за конструктивно обсъждане на тези въпроси и наистина получаване на едни по-добри условия за България. И аз силно се надявам българското правителство да продължи работата в тази насока и да постигне конкретни резултати.Въпрос: Понеже се чуха коментари, че едно такова посещение в този момент едва ли не ни отдалечава от Европейския съюз и НАТО. Как бихте отговорили.Румен Радев: Това е все едно да си зададем въпроса \"Северен поток 2\" отдалечава ли Германия от Европейския съюз и НАТО. Не, разбира се. Мисля, че е крайно време да преодолеем тази идеологизация и мога да кажа дори истеризация в отношението си към Русия и да престанем да губим, докато другите печелят и се настаняват на пазарите ни, които ние отстъпихме сами.Виждате, че там беше и президентът Макрон, там беше и канцлерът Меркел. А предстои в началото на юни визита на президента Путин в Австрия. Нека погледнем и статистиката. Франция е в конкуренция с Германия кой да бъде най - големият инвеститор в Русия от европейските държави. Нека видим огромния стокообмен, който имат. А къде сме ние? Нека си зададем този въпрос.Въпрос: Вие споменахте енергийните проекти между България и Русия и само българските проекти, които са обвързани с Европейския съюз. България ще изгражда \"Български поток\" или газов хъб \"Балкан\"?Румен Радев: Мисля, че и двете ще станат реалност. Но, първо, газовият хъб \"Балкан\" е рожба на кризисен пиар след скандалния провал на проекта \"Южен поток\". За да има хъб обаче, трябва да има газ. А газ няма. Между другото това е един рационален проект - газовият хъб, и той трябва да бъде подкрепен. Но точно липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира този проект. Както виждаме, газ към момента няма за този хъб. Предстои спиране на трансбалканския газопровод, единствения към нас през Украйна и от нас към нашите съседи. \"Южен поток\" е загробен. Добив, оказа се, че няма да можем да имаме собствен. Втората тръба на \"Турски поток\" започна своето изграждане, но е неясно накъде ще продължи - през Гърция за Италия или към нас. Това означава, че в средносрочна перспектива газовият хъб, и то с ограничен капацитет на интерконекторите, които едва сега ще започнат да се изграждат, газовият хъб може само да спомогне за диверсификацията на нашето собствено снабдяване с газ и то твърде условно.Ако искаме наистина да удовлетворим нашите големи амбиции да бъдем страна, която разпределя, продава, доставя газ, това означава, че трябва отнякъде да има газопровод с капацитет. Най-вероятно, ако успеем да се преборим, това е втората тръба на \"Турски поток\". Но това означава допълнителна зависимост от още една страна транзитьор, това означава по-голяма цена и по-голям риск за доставките.Въпрос: Европейският съюз излезе, миналата седмица мисля, с едно решение за облекчаване на доставките на газ на пет държави, включително и България, бяха наложени ограничения на \"Газпром\". Това няма ли да помогне практически за по-бързото осъществяване на проектите?Румен Радев: Определено ще спомогне и това е изключително благоприятен момент за нашата правителствена делегация, която точно след това решение отива в Москва. И тук е мястото вече за едни прагматични преговори и отстояване на нашите интереси. Но за да може да отстояваме нашите интереси, крайно време е да имаме енергийна стратегия в средносрочен и дългосрочен план, която да извърши дълбок анализ и която да постави ясни цели и да даде отговор на тези въпроси.Защо Меркел беше в Русия и настояваше за \"Северен поток\"? Защото много ясно знае, че бъдещето е на държави с конкурентоспособна икономика, а това означава достъп до евтина енергия и сигурност на доставките. Нещо повече - виждате, че сега всички държави се борят да получават повече газ, да могат да го разпределят, продават и транзитират за други държави. Това означава големи такси, значителни приходи, сигурност и влияние. И затова аз много се надявам, че Европа, и времето идва най-сетне да постави на принципна позиция този въпрос, че когато говорим за енергийна сигурност и енергийна ефективност, най-добре е тези тръби да влизат директно в държави от Европейския съюз.Между другото, все повече гласове се чуват и в Европа, и в Русия, че това е най-силният и прагматичен начин. И за мен е недопустимо да има тук един двоен стандарт към отделни държави. Не само по отношение на храните, но и по отношение на енергетиката. Защо \"Северен поток 2\" да може, а \"Южен поток\" да не може. Защо може едни държави съвсем свободно и открито да получават огромни приходи от транзит на газ, а други държави да трябва да завоалират своите намерения със сложни формулировки точно за тези си амбиции.Вярвам, че усложнената геостратегическа обстановка, средата за сигурност и амбициите на Европа за конкурентоспособност на икономиката ще дават импулси за в бъдеще и на двата проекта - и на газовия хъб, и на проекта за пряка доставка на руски газ през Черно море за България и оттам за следващите страни от Европа.Въпрос: Как според Вас се вписва рестартът на проекта на АЕЦ \"Белене\"?Румен Радев: Зависи изцяло от правителството. Виждате, че политиците от мнозинството, които съвсем доскоро парадираха със спирането на проекта, сега парадират с неговото възобновяване. Според мен атомната електроцентрала \"Белене\" трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и много важно - при надеждни механизми за контрол на ядрения риск.Въпрос: Вашата оценка за сделката за ЧЕЗ. Някак си май нещата се поразмиха във времето.Румен Радев: Използвахте много точна дума - поразмиха. Скандалът с ЧЕЗ извади на повърхността много тревожни въпроси, които аз зададох между другото още в избухването на този скандал. Кой стои реално зад тази сделка и кой даде политически гаранции. Защото без тях на всички ни е ясно, че тя няма как изобщо да тръгне. Защо службите не сработиха и чий интерес отстояха? И най-важният въпрос - какви са финансовите схеми и откъде ще дойдат парите? И до ден днешен няма отговор на нито един от тези въпроси. Въпреки усилията на председателя, парламентарната комисия според мен бе използвана по-скоро тактически, за да може да се канализира общественото напрежение, възмущението и в крайна сметка скандалът да се размие и потуши. Но въпросите остават. И съм убеден, че ако говорим за защита на държавния интерес, трябва да бъде установена истината и трябва да се потърси отговорност от определени хора. За мен случаят ЧЕЗ е открит.Въпрос: От началото на годината България председателства Съвета на Европейския съюз за шест месеца - безспорно важно събитие за държавата. Каква е Вашата оценка за него до този момент, остава още един месец до неговия край?Румен Радев: Много е трудно да дам еднозначна оценка на едно такова мащабно събитие, защото то може да се оцени със система от критерии. Те могат да бъдат най-различни - определяне на приоритети, организация, усилия, конкретика, реални резултати. Мисля, че българското правителство определи актуални за региони и за Европа приоритети. Министър Павлова и администрацията работят така, че да има нужната организация за тези събития. България показа, че може да администрира процесите от европейския дневен ред.Що се касае до конкретиката, според мен има разминаване между фанфарния тон и реалните резултати, които преминаха изцяло в сферата на обещанията. Страните от Западните Балкани не получиха ясна перспектива за присъединяване, но за сметка на това ние занимаваме хората с фотосесия от посрещания, изпращания, колко европейски лидери ще седнат на една маса, и много важно как точно ще се ръкуват, и което се превръща едва ли не в основен критерий за успеха на председателството. Мисля, че прекалената употреба на европейското председателство за политически PR някак си погасява европейската симпатия на българите. Защото виждате, че хората говорят в крайна сметка повече за проблемите покрай трафика и за менюто на официалната вечеря. Ако трябва да обобщя това европейско председателство, смятам, че ако със същата страст, с която българското правителство се хвърли да работи за просперитета на народите от Западните Балкани, ако със същата страст правителството се хвърли да работи за собствения си народ, тогава ни очаква едно по-добро бъдеще. Стига, разбира се, ефективността да бъде на доста по-високо ниво от тази демонстрирана за Западните Балкани.Въпрос: Да Ви върна на тази тема. Все пак това е едно от ключовите събития на председателството ЕС- Западни Балкани. Западните Балкани смятат, че трябва да получат покана да влязат в Европейския съюз и НАТО. Каква е Вашата оценка за това събитие? Все пак тук бяха държавните глави на всички от Западните Балкани, както и най-големите европейски лидери. Какво смятате Вие - има ли конкретни резултати и какъв е успехът на България?Румен Радев: Както видяхме, конкретни резултати, освен добри намерения, няма. Ако сравним с Декларацията от Солун през 2003 г., присъединяването се замени с перспектива. Това е наистина многозначително, трябва да изчакаме, трябва време - дали наистина ще има развитие със спора за името между Македония и Гърция, но това ще стане ясно; ще получи ли Македония покана за членство в НАТО на Срещата на върха през юли месец; ще влязат ли обещаните 10 млрд. европомощ за инфраструктурни проекти в основни европейски финансови документи или ще останат да висят? Така че, реалните резултати са далеч от намеренията и обещанията.Въпрос: Как смятате, защо Президентството не участва в тази среща и Вие като държавен глава? Има различни спекулации по темата.Румен Радев: Според мен това е част от стратегията на правителството и аз непоканен не ходя никъде. Но на откриването на европейското председателство на 11 януари аз ясно формулирах своите виждания за една социална, достъпна за своите граждани Европа. Вместо това, гражданите получават снимки от Моста на влюбените. Затова казвам, че точно тази стратегия всъщност превърна европейското председателство в операция по политическа реклама.Въпрос: Този Ваш отговор дава начало на следващия въпрос. Каква е оценката Ви за диалога между институциите? Има ли проблеми, какви са те? Все пак премиерът наскоро спомена, че е време \"двата коня да теглят каруцата\" в една посока?Румен Радев: Вие виждате, че диалог няма. Срещата между Европейския съюз и Турция бе договорена с чужд канцлер, без да бъде уведомен българският президент, при положение, че се кани президент на съседна държава. Българският президент не беше поканен на Срещата на върха на нашето европредседателство. Българският президент научава за визитата на нашия премиер в Русия от чужди държавници.Но що се отнася до каруцата, считам, че някой тегли каруцата към автокрация, а аз съм убеден застъпник на демокрацията.Въпрос: Какво Ви дава повод за това мнение на автокрацията?Румен Радев: Аз съм говорил неведнъж по тези въпроси. Но това е обсебването на всички институции, не само институции, медии и т. н.Въпрос: Да се върна към финансовите въпроси в държавата. Преди няколко седмици са чуха изказвания, че до края на председателството България ще влезе в чакалнята на еврозоната. Смятате ли, че това ще се случи и дали тези срокове са реални?Румен Радев: Първо, присъединяването към еврозоната е стратегическа цел на България. Това присъединяване ще ни гарантира България да бъде в ядрото на европейските интеграционни процеси. Трябва обаче да сме наясно кога, при какви условия, на каква цена ние ще можем да станем част от тези единни европейски процеси.Знаете ли, когато се срещнем с лидерите и на Чехия, и на Полша, аз задавам такива въпроси: защо при една много по-мощна и устойчива икономика и социална система те не подават молба за членство. Получавам интересни отговори, които си струва да анализираме и да погледнем този проблем от всички възможни страни. Както всички знаехме, ние сме отличници, написали своето \"домашно\", покрили всички числови критерии и едва ли не от нашата воля и вътрешен консенсус и решение зависеше кога ще поведем борба за влизане в т. нар. чакалня за еврозоната. И даже поехме ангажимент, вътрешно наше обещание това да се случи до края на европредседателството.Последните новини от Брюксел обаче показват, че и това няма да стане. Причините са до болка познати и аз не искам тук отново да ги коментирам. Но това, което явно породи смут в България, това е настояването на нашите европейски партньори и на Европейската централна банка, на Европейската комисия влизането в чакалнята да бъде обвързано с влизането в Банковия съюз. А това вече влече след себе си много по-сериозни условия. Това означава истински, реален мониторинг на нашата банкова система.Също така трябва да направим анализ и оценка на риска за присъединяването на нашата крехка икономика и неустойчива социална система към еврозоната. Трябва да имаме ясен национален план, който да ни гарантира стабилност и на икономиката, и на нашата социална система, и в процеса на присъединяването и след него. Така че, явно тук ще трябва тепърва да пишем по-задълбочено домашно.Въпрос: Позволете ми да задам въпроси, свързани с правомощията на президента. През първата си година наложихте вето на няколко закона, които бяха преодолени бързо и лесно от парламента. Това не омаловажава ли действията на президента за ветото? И подобни коментари се чуха и относно Консултативния съвет при Вас - един от важните инструменти на президентската институция.Румен Радев: Мисля, че Президентството има най-висока легитимност, защото президентът се избира с пряк вот, но той няма реални действени инструменти. Въпреки това, методичното погазване на мнението и позициите на президента според мен води до натрупване на обществено неудовлетворение, което рано или късно властта ще усети.По отношение на Консултативния съвет за национална сигурност мисля, че за проведените досега заседания съм поставял важни въпроси: за националната сигурност, за отбраната и сигурността, за укрепване на суверенитета - да речем дори чрез необходимост от усъвършенстване на Закона за вероизповеданията. Нещо, което очаквам да се случи от миналата година, но то така и не се случва. Вече изпълнението на поетите ангажименти, на постигнатия консенсус лежи на съвестта на тези, които са поели ангажимент да ги изпълняват. Но въпреки това, мисля, че тук се повдигат важни за обществото ни теми, които чакат своето решение. Нещо повече - излизат от анонимност позиции на политици, на политически партии. А това винаги е добре за демокрацията.Въпрос: Много се говори в България, а и в Европейския съюз за борба с корупцията. В последните доклади се отбелязват успехи на България, създава, се, дори мисля, че в момента, \"мегаорган\", който да се бори с корупцията. Какво означава това според Вас?Румен Радев: Да, за корупцията наистина България говори много и прави малко.Що се отнася до новия орган, то показателно е, че самият закон - започнаха ремонтите по него, още преди да бъде обнародван. И аз съм сигурен, че този процес ще продължава по ремонтиране на този закон. Но моето мнение за органа е известно - за новия създаден мегаорган за борба с корупцията. И то не толкова за това, че той е абсолютно подвластен на мнозинството в парламента, най-вече за това, че неговите правомощия и структура и инструментариум са насочени повече към борба с корупцията в миналото, отколкото да има ефективни инструменти за разкриване, пресичане, предотвратяване и разследване на корупционни схеми сега, в наши дни, и гарант, разбира се, и в бъдеще да се процедира по този начин.Въпрос: И накрая да Ви задам един въпрос - според едно социологическо проучване този месец една президентска партия, оглавявана от Вас, би постигнала около 37 процента успеваемост. Как смятате Вие?Румен Радев: Аз мисля, че такива проучвания показват само растящото неудовлетворение в нашето общество от политическата класа и риска от политически проекти, които ще търсят да се внедрят в този вакуум. Но бих подкрепил, бих приветствал политически субекти, които са насочени към решаване на проблемите на обществото и които срещат неговото разбиране и подкрепа.", "date": "2018.05.29", "title": "Радев обвини Борисов, че тегли каруцата към автокрация (пълен текст на интервюто)"}
{"url": "https://offnews.bg/temida/labradorite-obi-uan-i-printc-tarsiat-kontrabandni-tcigari-na-granitcat-681575.html", "text": "Две нови митнически кучета ще се включат в борбата с контрабандата на тютюневи изделия в помощ на митническите служители, съобщиха от пресцентъра на агенцията. Това са лабрадорите Оби Уан и Принц, които ще заработят на митническия пункт \"Капитан Андреево\" още през това лято.Четириногите помощници са съответно на две и на една година и идват от Националния киноложки център в София.Оби Уан и Принц вече са били в школата за обучение на митнически кучета на Агенцията \"Митници\" в Балчик. Обучението е под формата на игра, в която митническите кучета се приучват да разпознават миризмата на тютюневи изделия. През първия етап се тренира изграждане на екипа куче-водач. На втория етап се развиват уменията им да познават добре миризмата на тютюна. В условия, близки до реалните, те получават тестови задачи, при които трябва да намерят укритите контрабандни цигари и тютюн за пушене, уточняват от митниците.В момента в помощ на митническите служители на Капитан Андреево в борбата с контрабандата на тютюневи изделия и наркотрафика са лабрадорът Порша и кокер шпаньолът Ричи. Именно кучето Ричи открило контрабандната пратка от над 191 кг хероин на пункта през миналата седмица. ", "date": "2018.05.29", "title": "Лабрадорите Оби Уан и Принц търсят контрабандни цигари на границата"}
{"url": "https://offnews.bg/futbol/baloteli-posveti-gola-si-na-pokojnia-davide-astori-681573.html", "text": "Нападателят Марио Балотели посвети гола си, който вкара за първи път от четири години насам за Италия на Давиде Астори, а селекционерът Роберто Манчини спечели дебютния си мач начело на \"скуадра адзура\". Тимът победи Саудитска Арабия с 2:1.Италия няма да играе на световните финали за първи път от 1958-а година насам и именно Манчини получи шанса да поправи историческия провал на световния шампион от 2006 година. Саудитска Арабия обаче не беше мерило за обновения състав на италианците, които поведоха в 21-та минута чрез Балотели.\"Знам, че вече е късно и ти вече си там, но аз съм сигурен, че гледаше мача с татко ми. Този гол, макар че той вероятно не значи абсолютно нищо и не служи на никого, го посвещавам на теб\", написа Балотели в официалния си профил в социалната мрежа Инстаграм след победата, а съобщението беше насочено към капитана на \"Фиорентина\", който почина внезапно в началото на март.Андреа Белоти покачи на 2:0 за италианците в 68-та минута, а Саудитска Арабия върна един гол чрез Яхия Ал-Шехри.", "date": "2018.05.29", "title": "Балотели посвети гола си на покойния Давиде Астори"}
{"url": "https://offnews.bg/obshtestvo/vodata-v-plevensko-matna-i-s-bakterii-v-polovinata-testvani-probi-681571.html", "text": "Девет проби от питейната вода в селища на област Плевен не отговарят на стандарта за качество, е установила проверка на Регионалната здравна инспекция, предаде БТА.Проверени са осем населени места от региона. От изследваните общо 18 проби 9 са показали отклонения. Те са взети от пет населени места.В осем от случаите е открито наднормено съдържание на нитрати – три проби от село Одърне, по две проби от селата Пелишат и Каменец, и една проба от Згалево. Неприемлива мътност е открита в село Вълчитрън, а две проби от Пелишат са показали замърсяване с \"Ешерихия коли\" и \"коли форми\".РЗИ е предприела мерки във връзка с констатираните нарушения във водоснабдяването. Издали са предписание за подобряване качеството на водата и са съставили акт.При епидемиологичните проучвания на чревните инфекциозни заболявания не е доказана причинна връзка с питейната вода, се посочва в съобщението на РЗИ.", "date": "2018.05.29", "title": "Водата в Плевенско - мътна и с бактерии в половината тествани проби"}
{"url": "https://offnews.bg/obshtestvo/nov-standart-za-mesnite-produkti-ukazva-minimalnia-protcent-meso-v-sad-681572.html", "text": "Министерството на земеделието, храните и горите готви нов стандарт за минималното съдържание на месо в месните продукти като кренвиршите, надениците и колбасите. Някои медии съобщиха, че става въпрос за минимум 50% съдържание на месо, но в ефира на Нова телевизия д-р Димитър Димитров от Министерството на земеделието опроверга тази информация. Към момента е създадена само работна група, която ще работи по въвеждането на минималния стандарт. Ще се разгледат европейските практики, ще се вземе и мнението на производителите. Във Великобритания, където например наденицата съдържа , а ако на етикета е написано съдържание на телешко месо, то трябва да бъде Минимален стандарт ще има и за млечните продукти, чийто пазар е залят от имитиращи \"деликатесни\" изделия.Качествените стандарти \"Стара планина\" и БДС ще останат в сила и ще продължават да са пожелателни за преработвателите и производителите на храни.„Идеята е да се направи така, че определени месни продукти, които често се консумират, потребителите да знаят, че в тях се съдържат определен процент месо. Сега тези стандарти са доброволни. Ако един производител желае да ги прилага, спазва правилата и ги прилага. Идеята тук е тези стандарти да станат задължителни за всеки производител, който произвежда такива продукти. Например, ако го пускате под наименованието кренвирш или наденица, в него трябва да има определен процент месо”, коментира д-р Димитър Димитров.За Атанас Урджанов, председател на Управителния съвет на Асоциацията на месопреработвателите в България, най-важен е контролът. Въвеждането на минимален стандарт няма да уплаши производителите, които и без това поддържат високи изисквания, уверен Урджанов.Не е ясно кога идеята на земеделското министерство ще стане факт и кога ще започне същинското публично обсъждане с бизнеса и потребителските асоциации. ", "date": "2018.05.29", "title": "Нов стандарт за месните продукти указва минималния процент месо в съдържанието"}
{"url": "https://offnews.bg/sviat/mazh-zastrelia-dvama-politcai-i-minuvach-v-liezh-obnovena-681574.html", "text": "Две полицайки и един минувач са убити при стрелба в центъра на белгийския град Лиеж, съобщава вестник Le Soir.Други двама полицаи са ранени.По данни на телевизия RTBF нападението е станало около 10.30 часа местно време.След като служителките на реда спрели нападателя за проверка на документите, той ги наръгал многократно с нож и ги застрелял с оръжията им.След убийствата на полицайките мъжът опитал да вземе за заложник чистачка в училище наблизо, но бил ликвидиран.Нападателят е крещял \"Аллах е велик\".По информация на телевизия RTL престъпникът се казва Бенжамен Ерман, роден е през 1982 г.Той е излязъл вчера от затвора, където е излежавал присъда за углавно престъпление. Там общувал с \"радикализирани затворници\".Федералната прокуратура води разследване за тероризъм.", "date": "2018.05.29", "title": "Мъж застреля двама полицаи и минувач в Лиеж (обновена)"}
{"url": "https://offnews.bg/tenis/frenski-spetcialist-grigor-triabva-da-podobri-vtoria-si-servis-681579.html", "text": "Най-добрият ни тенисист Григор Димитров трябва да подобри технически втория си сервис, за да има по-голям успех на турнира от Големия шлем Ролан Гарос, смята френският треньор Патрик Муратоглу.\"На клей той губи 24% от подаванията си, което е един сервис гейм на всеки четири. А в 60% от случаите му се налага да спасява точка за пробив. На Димитров не му достига скорост на втори сервис – само 152 км/ч.На Тийм и Зверев средната скорост на втори сервис е с 10 км/ч повече. За сравнение, Роджър Федерер има подобна техника, но лакътят при втори сервис е на нивото на рамото.Григор се озовава и в неудобна позиция, когато му се налага да изпълнява втори удар, след като е вкарал сервис. След втори начален удар той вкарва в корта едва 23% от форхендите си\", коментира Муратоглу.", "date": "2018.05.29", "title": "Френски специалист: Григор трябва да подобри втория си сервис"}
{"url": "https://offnews.bg/politika/pargov-lipsva-doverie-u-grazhdanite-che-so-mozhe-da-postroi-eko-inst-681566.html", "text": "Липсва доверие у гражданите, че Столична община може да построи екологична инсталация за изгаряне на RDF.Това каза лидерът на БСП – София Калоян Паргов по България он ер по повод решението на Столичния общински съвет за изграждане на инсталация за изгаряне на отпадъци на площадката на ТЕЦ „София“.„Над 200 000 жители от „Орландовци“, „Надежда“, „Малашевци“, „Илиенци“, „Света Троица“, „Банишора“ са притеснени. Нямат доверие в общината. Така както като разбраха, че Столична общината от 2011 година има стратегия за справяне с мръсния въздух, а през 2017 година е замърсен 5 пъти над нормата“, изтъкна Паргов.Той посочи, че прогнозната цена за тази инсталация е била 80 милиона евро, но за 7 – 8 години е нарастнала двойно на 157 милиона евро.Аргумент в полза на предложението на социалистите инсталацията да се изгради там, където е заводът за преработка на отпадъци е, че по този начин ще се изгради завършен обект. За целта е необходима допълнителна инвестиция от 10 милиона евро за изграждането на тръбопровод, който да се свърже с магистралния и по този начин произведената топлинна енергия да се отведе в тръбите на „Топлофикация“. „Това е алтернатива, която се различава от това да търсим нови технологии, нещо което ще ни отведе в следващия програмен период към 2028 година“, заяви председателят на групата на БСП в СОС.Четвъртият аргумент, който изтъкна Калоян Паргов е, че поемането на нов дълг от 67 милиона евро допълнително ще утежни тежкото финансово състояние на „Топлофикация“. „Към момента дружеството има огромни задължения – 500 милиона е дългосрочния дълг към БЕХ. Това са годишно 16 милиона лихви. От 2020 година ще започне плащането и на главницата, което ще струва 50 милиона лева годишно. „Топлофикация“ има и 140 милиона текущи задължения към „Булгаргаз“ и над 60 милиона за резервни части и ремонтни дейности, които не са изплатени. Всичко това са над 700 милиона лева дълг“, обясни Паргов.Алтернативното предложение на социалистите е БЕХ да опрости част от дългосрочния дълг на „Топлофикация“ в размер, равен на новия - 134 милиона лева. Разликата е в това, че сега лихвеният процент е 4.6, а по новия дълг, който е за изграждането на инсталация за изгаряне на PDF, ще бъде в размер на 1.44%. „Това е много по-евтин кредит. По този начин ще дадем глътка въздух на „Топлофикация“, убеден е Калоян Паргов. ", "date": "2018.05.29", "title": "Паргов: Липсва доверие у гражданите, че СO може да построи еко инсталация за RDF"}
{"url": "https://offnews.bg/analizi-i-komentari/galap-interneshanal-mladite-balgari-iskat-dve-detca-681578.html", "text": "Мнозинството от младите хора у нас - между 14 и 29-годишна възраст, искат да имат две деца. Това посочват 59%  в изследване на Галъп интернешънъл. Проучването е част от проект на Фондация „Фридрих Еберт“ за цяла Централна и Източна Европа, проведено е сред 1016 души през февруари и март 2018 г. и е представително за хората между 14 и 29 години. Според данните 12% от младите си представят живота си с едно дете. Тези, които искат три деца, са 10%, едва 2% искат четири или повече хлапета. Останалите 17% не знаят или не отговарят.На практика почти никой не посочва, че не иска деца. При тийнейджърите у нас делът на онези, които още не знаят колко деца биха искали да имат в живота си, е една пета, а при тези между 20 и 29 години – около една десета, коментират социолозите.Доходите, а с тях и образованието, населеното място и т.н. – както собствените, така и на родителите – се потвърждават като важни фактори за желания от младите хора брой деца. Младите с по-благоприятна житейска перспектива като че ли не поставят децата толкова високо в предпочитанията си, обясняват от Галъп интернешънъл. ", "date": "2018.05.29", "title": "Галъп интернешънъл: Младите българи искат две деца"}
{"url": "https://offnews.bg/kultura/puskat-3000-ednodnevni-bileta-za-varna-mega-rock-681582.html", "text": "3000 промо еднодневни билета пускат от днес в продажба организаторите на рок фестивала Varna Mega Rock 2018.В ефира на радио Z-Rock кметълът Цонко Цонев сподели, че билетите са с цена от 60 лв. Количеството е стриктно ограничено и няма да се предлагат допълнителни еднодневни пропуски след изчерпването му.Ценните хартийки ще се продават, както и досега, в мрежата на .Цонев разкри и че вече има фенове от Канада, които са поръчали билети за фестивала и допълни, че Община Варна оказва пълно съдействие за провеждането на \"Varna Mega Rock 2018\".Участниците на събитието, което ще се проведе на 18-19 август на пристанище \"Варна\" са: 18 августKROSSFIREКИКИМОРАKAMELOTGlenn Hughes + Б.Т.Р.19 августBENDIDAКОНКУРЕНТAPOCALYPTICANIGHTWISH", "date": "2018.05.29", "title": "Пускат 3000 еднодневни билета за Varna Mega Rock"}
{"url": "https://offnews.bg/obshtestvo/balgari-vaksiniraha-60-hil-kucheta-i-kotki-v-mianmar-sreshtu-bias-681581.html", "text": "Международен екип на организацията за защита на животните „Четири лапи“ с българско участие приключи една от най-мащабните кампании за изкореняване на коварната болест бяс в Азия. В рамките на два месеца в южноазиатската държава Мианмар бяха ваксинирани близо 60 000 кучета и котки.Кампанията е началото на дългосрочен проект на организацията, чиято цел е ваксинация на 1 милион животни в следващите три години. Бесът е една от най-опасните болести, която засяга както хора, така и животни. Предава се основно чрез ухапване от заразен хищник и засяга необратимо централната нервна система. Ако пострадалият не бъде ваксиниран веднага, смъртта е неизбежна. Макар в страните от Европа и Северна Америка бесът отдавна да не взима човешки жертви, в световен мащаб ежегодно от бяс умират около 60 000 души, като 95% от случаите са в страните от Азия и Африка.„Бесът е 100% смъртоносен, но също така и 100% предотвратим,“ категорична е д-р Марина Иванова, координатор на кампанията и директор на „Четири лапи“ за България. „Единственият начин за ограничаване на болестта е чрез масова ваксинация на животните, които са в най-голям риск да бъдат заразени, както и повишаване на информираността на местното население за незабавните мерки, които трябва да се предприемат при ухапване от жищник.“Сред най-рискови от заразяване с бяс домашни животни са кучетата и котките. Именно поради тази причина кампанията е насочена към ваксинацията на максимален брой от тези животни. През изминалите два месеца в две от провинциите на Мианмар – столицата Нейпиду и в туристическия район около древния град Баган – бяха ваксинирани 58 994 животни от екипи на „Четири лапи“ и партньорите на организацията. Мианмар е една от най-силно засегнатите страни от коварната болест в световен мащаб. Разположената в Югоизточна Азия държава е с население от близо 55 млн. души, като по данни на местната Дирекция за животновъдство и ветеринарна дейност, броят на кучетата е около 4 млн., като още поне толкова са и котките. Препполага се, че ежегодно в Мианмар вследствие на ухапвания от заразени с бяс хищници умират около 1000 души. Основна причина за сериозното положение в Мианмар е липсата на системни кампании за ваксинация на домашните животни, които са потенциални преносители на бяс, както и ниската информираност на населението за мерките, които трябва да бъдат предприети за предпазване от болестта. Досегашната практика на масово унищожаване на домашни, полудомашни и бездомни кучета и котки не е дала никакъв резултат и затова през последните години правителството се обърна за съдействие към Международната организация за здравеопазване на животните и към неправителствени организации. В мащабната кампания за изкореняване на беса в Мианмар „Четири лапи“ си партнира с Индийския син кръст – една от най-големите азиатски организации за защита на животните, както и с местната хуманитарна организация „Мингалар Мианмар“. В кампанията се включиха над 40 специалисти от Мианмар, Индия, Йордания, Австрия, Румъния и България. Кампанията е в подкрепа на глобалната инициатива на Световна здравна организация и Световна организация за здравеопазване на животните за свеждане до нула од 2030 г. на случаите на смърт от бяс при хората.", "date": "2018.05.29", "title": "Българи ваксинираха 60 хил. кучета и котки в Мианмар срещу бяс"}
{"url": "https://offnews.bg/politika/dans-shte-shpionira-firmi-i-shte-presledva-zaradi-udaren-shamar-681577.html", "text": "ДАНС е на път да се превърне в една неконтролируема служба, която има неограничени правомощия и сериозни репресивни функции. Миналата седмица правителството предложи промени в правилника за работа на агенцията, с които се регламентира внедряването на специални агенти под прикритие в частни и държавни фирми.Подобни текстове вече бяха разписани и то отново през подзаконов нормативен акт за МВР. През 2015 г. правителството позволи създавнето на фиктивни фирми или неправителствени организации, които да могат да водят разследвания, свързани с националната сигурност. Освен че по този начин се , с които би трябвало да разполага контраразузнавателна служба като ДАНС, промените бяха регламентирани в наредба, така че да се спести дебатът и гласуването на подобни правомощия в пленарната зала на парламента. Със сигурност новите правомощия, които се дават на агентите на ДАНС, би трябвало да минат законодателни промени, но това очевидно е избегнато умишлено. Авторът на промените в правилника на ДАНС е анонимен, но те са внесени от името на Министерския съвет, а това означава, че те трябва да са минали санкцията на премиера Бойко Борисов, който оглавява и съвета за национална сигурност. Агентите ще могат да бъдат внедрявани сред адвокати, одитори, художници, счетоводители, архитекти и други свободни професии. Освен това ще могат и да вербуват техни \"колеги\", които вече са на щат в съответните фирми или институции. Към момента законът позволява внедряването на агенти от ДАНС във фирми, но това става след изричното уведомяване на собствениците на съответното предприятие.Друга сюжетна нишка е на път да даде допълнителни правомощия на ДАНС. Става въпрос за промените в Закона за ДАНС, с които се регламентира подаването на т.нар. резервационни данни при полетите. В комисията за контрол на службите са подадени три становища по законопроекта, които критикуват текстовете с мотивите, че необосновано се разширява кръгът от престъпления, за които ще се изискват тези данни. Има и опасения за това, че сигурността на личните данни на пътниците няма да е гарантирана. Такива становища са постъпили от Върховния касационен съд, от Върховната касационна прокуратура и от Висшия съдебен съвет.От ВКС са загрижени за това, че процедурата за разкриване на резерваионни данни не отговаря на изискванията за преценка на всеки конкретен случай. В промените е изключена възможността, когато иска разкриване на подобен тип данни, прокуратурата да внася мотивирано искане. Подобни са критиките и в становището на ВКП, където се правят констатации за разширяване на обхвата на престъпленията, за които ще се иска разкриване на данните. От прокуратурата изразяват опасения, че текстовете дават възможност да се събират данни за престпъления, които не са тежки.В становище на ВСС, което е подписано от правосъдния министър Цецка Цачева, също се излагат сериозни критики към внесения от правителството законопроект. В него се посочва, че не са отразени принците за защита на личните данни, които са регламентирани от влязлата в сила директива на ЕС 2016/681 за използването на резервационни данни с цел предотвратяване, разкриване, разследване и наказателно преследване на терористични и тежки престъпления. От съвета критикуват освен разширяването на кръга престъпления, за които ще се събират тези данни, но и липсата на съдебен контрол при отправено искане от прокуратурата. Това е поредният случай, при който правителството прави опит за затягане на \"хвата\" и нарушаването на основни граждански права. Това вече беше направено веднъж с промени в Закона за частната охранителна дейност, . С промени в Закона за МВР пък бяха дадени права на цивилни служители, които нямат полицейски правомощия, да извършват чисто  като арести и съставяне на справки. Не на последно място е и намерението на МВР да купи техника за видеонаблюдение, която да . Въпреки че обществената поръчка за тази техника е на Гранична полиция и в заданието е записано, че тя ще се използва за мониторинг на границата, от документацията към него става ясно, че системата ще бъде използвана и в рамките на \"обществени зони с присъствие на голям брой лица\".  Доколкото разпознаването на самоличност е от компетенциите на Закона за СРС, става ясно, че МВР има намерение да заобиколи текстовете в него.Не на последно място са и намеренията на депутати да внесат законови промени, с които да карат в , които ще имат правомощия да извършват граждански арести. Тези промени не са внесени, но вече беше дадена заявка от кметовете на общини, че те са необходими. ", "date": "2018.05.29", "title": "ДАНС ще шпионира фирми и ще преследва заради ударен шамар"}
{"url": "https://offnews.bg/zdrave/patcienti-na-protest-za-dostap-do-belodrobni-transplantatcii-681586.html", "text": "Пациенти с белодробни заболявания протестираха пред Министерството на здравеопазването заради отказа на европейски клиники да приемат български пациенти за белодробна трансплантация.Протестът премина под мотото \"Здравен емигрант или какво е да си пациент с белодробно заболяване в България?\".Белодробни трансплантации у нас не се извършват, затова единственият шанс на пациентите остава да бъдат трансплантирани в чужбина. Демонстрантите подчертаха, че единствената австрийска клиника, която извършва трансплантации на бял дроб, е спряла да приема български пациенти преди повече от година, и поискаха обяснение от институциите.С протестиращите разговаряха зам.-министърът на здравеопазването д-р Бойко Пенков и изпълнителният директор на Изпълнителната агенция по лекарствата д-р Мариана Симеонова. България има договор с Евротрансплант, той не е прекъсван и България продължава да бъде член на организацията, обясни д-р Пенков. В момента страната ни преговаря с център, в който да се извършват трансплантации на бял дроб, тъй като договорът, който е имала България с Австрия, е изтекъл.По думите му причината за отказите да бъдат трансплантирани български граждани до момента е проблемът с донорството на органи в цяла Европа.Изпълнителният директор на ИАТ д-р Мариана Симеонова посочи, че за да не се рискува животът на нито един пациент, се преговаря и с болници в Англия и във Франция, откъдето има уверение че ще извършат спешните трансплантации. По думите ѝ до две седмици се очаква положителен отговор и от клиниката във Виена да поеме български пациенти.Д-р Сименова обяви, че до две седмици очаква отговор от болницата във Виена, тъй като вече е провела разговор с борда на Евротрансплант, които ще потвърдят пред болницата във Виена членството на страната ни.От министерството увериха, че България не дължи пари на австрийската болница, в която са правени трансплантациите на бял дроб до началото на тази година. Оттам допълват, че от Евротрансплант потвърждават, че за годините България е подала осем органа повече от броя на пациентите, които са трансплантирани, което означава, че към момента могат да бъдат извършени трансплантации.Според зам.-министър Бойко Пенков дългосрочното решение на този проблем е развиването на дейността и обучението на кадрите в болница „Лозенец\" и в УМБАЛ „Св. Екатерина\", които имат лиценз за трансплантация на сърце и бял дроб.„Имаме изключително кадърни хора, имаме база и това нещо трябва да започне да се случва в най-близко време и в България\", допълни още зам.-здравният министър.", "date": "2018.05.29", "title": "Пациенти на протест за достъп до белодробни трансплантации"}
{"url": "https://offnews.bg/futbol/real-madrid-se-vrashta-kam-traditciata-681583.html", "text": "Европейският футболен хегемон Реал Мадрид прекратява експериментите с екипите и се връща към традицията през новия сезон.Спонсорът на \"Белия балет\" Адидас представи екипировката на Реал за предстоящата кампания и става ясно, че Кристиано Роналдо и компания отново се връщат към традиционното бяло и черно, като екипите напомнят на носените от \"галактикос\" през сезон 2005/2006 година.Тогава в редиците на Реал блестяха имена като настоящия треньор Зинедин Зидан, Луиш Фиго, Дейвид Бекъм и Роналдо Феномена. Така Реал казва \"сбогом\" на експериментите с розови и виолетови екипи, с които игра в последните два сезона.\"Кралете\" на футболна Европа покориха пореден връх, след като спечелиха финала на Шампионската лига с 3:1 срещу Ливърпул и за 13-и път в историята си триумфираха с трофея.", "date": "2018.05.29", "title": "Реал Мадрид се връща към традицията"}
{"url": "https://offnews.bg/politika/ninova-darzhavata-niama-3-mln-lv-da-spasi-16-dushi-ot-smart-utre-d-681584.html", "text": "Хората от от Асоциацията \"Пулмонална хипертония\" се обърнаха към нас за съдействие, защото днес са протестирали пред Министерство на здравеопазването, но не са получили отговорите, които са им нужни. За съжаление, трима от тях не са дочакали трансплантацията на бял дроб, от която имат нужда, за да живеят. Останали са 16 българи, които умират заради това, че системата ги е отхвърлила”.Това каза председателят на НС на БСП Корнелия Нинова на извънредна пресконференция в централата на партията след среща на представители на Асоциацията с Изпълнителното бюро на партията. Тя се възмути, че правителството не може да осигури 3 млн. лв. за тяхното лечение, при положение, че премиерът Борисов всеки ден раздава парите, платени с техните данъци, за да си купува политическо спокойствие.„Тези хора си плащат осигуровките и са коректни към системата. Имаме информация, обаче, че от 2017 г. българското правителство не е подновило договора с клиниката във Виена, където се правят белодробни трансплантации. Въпреки коректността от страна на пациентите, държавата няма 3 млн. лв, за да спаси 16 души от смърт?”, попита Нинова. Тя каза още, че и днес тези хора не са получили отговор- има ли договор или няма и защо в Европа не могат да им осигурят медицинската помощ, от която имат нужда. „Дължи ли българската държава пари на европейски клиники за лечението, заради което те отказват да ги приемат? Искаме ясен и категоричен отговор още днес”, заяви лидерът на левицата. Тя бе категорична, че БСП иска още утре да бъдат намерени 3 млн. лв., за да имат тези хора възможност да дишат. „Категорично не приемам оправданието, че в системата има корупция и затова положението е такова. Не може срещу това оправдание- 16 българи да бъдат оставени да умират, след като управлявате 8 години”, обърна се тя към управляващите. Тодор Мангъров: Нуждаещите се от трансплантация на бял дроб или емигрират от България, за да могат да се спасят, или умират тук \"Нуждаещите се от трансплантация на бял дроб са поставени в ситуация или да емигрират от България, за да могат да се спасят, или умират тук\". Това заяви Тодор Мангъров, председател на пациентската организация Асоциация \"Пулмонална хипертония\". Той обясни, че 16 българи са с различни заболявания, които са довели до невъзможност за дишане и се нуждаят от спешна трансплантация на бял дроб. Мангъров допълни, че тази трансплантdция на бял дроб не може да бъде извършена в България, извършва се във Виена. В момента тези българи са в листата на чакащите за трансплатация в България, но не и в Европа. \"За да бъдат записани в списъка на чакащите в Европа, трябва да им бъде издадена оферта от европейска клиника. Такава оферта не може да бъде издадена, защото най-верояннто българското здравно министерство дължи средства на тези клиники\", каза още Мангъров. На въпрос - защо са потърсили БСП, той отговори: \"Само тези хора ни протегнаха ръка. Ако някой друг също ни подаде ръка, няма да я отхвърлим. Протестирахме пред здравното министерство, но никой не дойде да ни каже - ние ще ви решим проблема. \"Емилия Траянова: Ние не сме хора, които не струват нищо\"Ние не сме хора, които не струват нищо. Твърде сме малко, за да не може да си позволи държавата да ни лекува\", заяви Емилия Траянова, пациент с пулмонална хипертония. Тя подчерта, че не може в 21 век, държавата ни да се отнася така небрежно с народа си. \"Не може родителите да просят по форуми и социлани мрежи, за да изпратят децата си на лечение\", категорична бе тя. \"Може ние да сме хората, които утре ще направим нещо за всички останали, така че те да живеят по-добре. Ние не сме второ качесвто хора, всички ние работим, опитваме се да сме полезни на обществото и да дадем всичко от себе си\", заключи Емилия Траянова.", "date": "2018.05.29", "title": "Нинова: Държавата няма 3 млн. лв. да спаси 16 души от смърт? Утре да бъдат намерени!"}
{"url": "https://offnews.bg/ikonomika/rusia-i-jordania-podpisaha-sporazumenie-za-izgrazhdane-na-malak-modul-681563.html", "text": "Русия и Йордания взеха решение за развитие на сътрудничеството си в областта на реакторите с малка мощност. Комисията по атомна енергия на Йордания и АО „Русатом Оверсиз“ подписаха споразумение за развитие на проект за изграждане в Йордания на малък модулен реактор по руски дизайн.Споразумението предвижда провеждане на техническо-икономическа обосновка на проекта и ще позволи на страните да оценят целесъобразността и потенциала на използването на малките модулни реактори в Йордания на фона на променящата се ситуация на енергийния пазар в страната. Документът бе подписан от председателя на Комисията по атомна енергия на Йордания Халед Тукан и от президента на АО „Русатом Оверсиз“ Евгений Пакерманов.„Ние вече много години си сътрудничим с „Росатом“ и планираме да развиваме това сътрудничество в различни области. В настоящия момент изграждането на АЕЦ с малка мощност е актуално, затова решихме да си партнираме именно в тази посока“, каза Тукан.Русия притежава широка експертиза в областта на малките модулни реактори, призната в целия свят.През 2019 г. „Росатом“ ще пусне плаващата атомна електроцентрала „Академик Ломоносов“, която ще стане уникален референтен проект на АЕЦ от този тип. Освен това, „Росатом“ активно развива проекти за малки модулни реактори с руски дизайн и от наземен тип.", "date": "2018.05.29", "title": "Русия и Йордания подписаха споразумение за изграждане  на малък модулен реактор"}
{"url": "https://offnews.bg/zdrave/patcienti-s-belodrobni-zaboliavania-izlizat-na-protest-681546.html", "text": "Пациенти с белодробни заболявания и техни близки ще протестират днес пред Министерството на здравеопазването, съобщава БНР.Акцията е под надслов \"Здравен емигрант или какво е да си пациент с белодробно заболяване в България?\".Като причини за недоволството организаторите на протеста посочват проблеми, свързани с отказ на единствената европейска клиника във Виена да приема за белодробни трансплантации български граждани, както и нехайството и безотговорното отношение на управляващите.В момента, в листата на чакащи на Изпълнителна агенция по трансплантация са 16 души.", "date": "2018.05.29", "title": "Пациенти с белодробни заболявания излизат на протест"}
{"url": "https://offnews.bg/sviat/lekarite-na-sergej-i-iulia-skripal-ne-ochakvali-dvamata-da-ozhiveiat-681545.html", "text": "Лекарите, които се грижат за бившия руски шпионин Сергей Скрипал и дъщеря му Юлия, не са сигурни за бъдещото им състояние. Двамата бяха намерени в безпомощно състояние в началото на март в английски град, а по-късно стана ясно, че са атакувани с \"Новичок\", припомня БНТ.Лекарите в Солсбъри се опасяват, че пораженията за Сергей Скрипал и неговата дъщеря може да са по-сериозни в бъдеще. Двамата станаха жертва на атака с нервнопаралитичен агент \"Новичок\" на 4 март. Как се лекува отваряне с подобно вещество засега остава по-скоро неизвестно.Честният отговор е, че не знаем. Целият ни опит е лечението на трима души, отровени с Новичок. Мога да кажа, че още се учим, коментира д-р Кристин Бланшард, директор на болницата в Солсбъри.Персоналът в болницата обаче се тревожи дали и някой от тях няма да стане жертва на нервнопаралитичния агент. Признават също, че не са очаквали Скрипал да оживеят.Инцидентът със семейство Скрипал предизвика остра реакция от страна на западните правителства и САЩ, които обвиниха Русия за това и доведе до прогонване на дипломати. Русия отрича да е замесена.", "date": "2018.05.29", "title": "Лекарите на Сергей и Юлия Скрипал не очаквали двамата да оживеят"}
{"url": "https://offnews.bg/nashite-avtori/zashto-detcata-sa-vredni-681516.html", "text": "Спомняте ли си единоборството на кмета на Трън и първолака? Преди две години. Зверско, жестоко, нахвърляне на дете срещу джип. За тези, които са забравили припомням - Малкият хулиганин грубо и недобросъвестно се е нахвърлил върху джипката на бившия кмет на Трън. Слава Богу на колата нищо ѝ няма. Съдът си отдъхна. Прокурори и адвокати - също. Някои от вас сигурно ще кажат, че шофьорът може да е виновен. Но преди да си направите прибързани заключения нека се вгледаме във фактите.Първо. Шофьорът е карал е с 25 километра. Обвинението не може да докаже че е карал с повече. Затова той е карал с 25. Всъщност, обвинението нищо не може да докаже, защото няма свидетели. Някои зли езици шушнат, че свидетелите били заплашвани, но аз като гражданин не мога да допусна човек избиран за кмет да заплашва. Затова шофьорът може да е карал и с 10 километра. Дори и назад може да е карал. Нали така? А докажете го де!Второ. Шофьорът не е забелязал детето. Ами това е дете. Не е дирек. Как ще го забележиш? Най-вероятно е летяло по улицата със сто километра и без пуснати светлини. Ето и предложение – Да се гласува закон всички деца задължително да се оборудват с фарове и мигачи. Второто предложение - да се държат децата на каишка. Като кучетата. Сигурен съм, че така инцидентите ще намалеят. А за най-проклетите малки джигити да се въведат и отнемане на контролни точки. Първа точка – трошат ти колелото пред очите. Втора точка – изкормване на любимата плюшена играчка. Трета точка – затвор. Но да оставим това да го реши мъдрият парламент. Все пак в правова държава живеем.Родителите на детето щели да продължават съдебната битка на втора инстанция.Отчаян ход, но ги разбирам. И аз съм родител. Все пак да си отчаян, не значи че си прав. Аз, като съвестен гражданин, вярвам в съда. Не може да се живее в демократична правова, повтарям, ПРАВОВА държава, в която джиповете биват нападани от връхлитащи ги първолаци. Тези деца съвсем подивяха. Обществото ни е полудяло. Трябва спешно да се гласува закон направо за забрана на децата. Така хем няма да се блъскат по джиповете, хем като пораснат няма да създават проблеми.Все пак, достойна постъпка е, че бившият кмет е заявил пред разследващите, че детето се е блъснало в него. Достойно е, че и те са му повярвали. Защото къде е един кмет и къде едно дете? Всички знаем, че децата освен, че нямат фарове и лъжат. А кметовете ги избираме защото са порядъчни, честни и в услуга на обществото. Иначе не бихме ги избрали. Нали?", "date": "2018.05.29", "title": "Защо децата са вредни"}
{"url": "https://offnews.bg/ikonomika/ot-1-septemvri-pone-6-biodizel-v-gorivata-u-nas-681587.html", "text": "От 1 септември 2018 г. горивата от нефтен произход в транспорта трябва да съдържат минимум 6% биодизел, от които 1% биогориво от ново поколение. Това е регламентирано в одобрен от кабинета проект за изменение на Закона за енергията от възобновяеми източници.Новите текстове изискват използването на биогорива от ново поколение в транспортния сектор и ще съдействат за изпълнение на националната цел за потребление на биогорива от ново поколение (биогорива, произведени от отпадъци и остатъци – слама, водорасли, гроздови джибри, животински тор, утайка, отпадъци и др.)В изпълнение на изискванията на Директива 2015/1513/Е0 България е определила и представила в Европейската комисия национална цел за потребление на биогорива от ново поколение в размер на 0,05 процентни пункта енергийно съдържание от задължителния дял на енергия от възобновяеми източници във всички видове транспорт. Целта трябва да бъде постигната до 2020 г.С промените в законопроекта се предлагат критерии за устойчивост при използване на биогорива.Въвежда се изискване за откриване и проследяване на суровините за производство на биогорива от ново поколение и произведените от тях биогорива по цялата верига на стойността. По този начин ще се предотврати умишленото им модифициране или превръщане в отпадъци, така че да попаднат в обхвата на суровините за производство на биогорива от ново поколение. При констатиране на неправомерни действия ще бъде уведомявана Европейската комисия, уточняват от пресслужбата на Министерски съвет.", "date": "2018.05.29", "title": "От 1 септември поне 6% биодизел в горивата у нас"}
{"url": "https://offnews.bg/112/poreden-intcident-katastrofiraha-uchilishten-avtobus-i-avtomobil-681550.html", "text": "Автобус и лек автомобил са катастрофирали тази сутрин на пътя Кубрат - Завет. От МВР съобщиха, че сигналът за инцидента е подаден тази сутрин около 7.00 часа. По първоначални данни на пътя Кубрат - Завет са се ударили училищен автобус и лек автомобил. В автобуса е имало деца. Десет от тях са откарани в болница без сериозни наранявания и са освободени.По-тежко е пострадала водачката на лекия автомобил. На място се извършва оглед и се установяват причините за катастрофата.Пътни полицаи регулират движението. Определен е обходен маршрут: Кубрат - Савин - Севар - Сушево – Завет.В понеделник подобен инцидент, при който се блъснаха автобус и лек автомобил, като по чудо се размина без жертви. Инцидентът стана обходния път на Враца. По първоначална информация автобусът, пътуващ от с. Лиляче към Враца, не е спрял на знак \"стоп\" на разклона за Криводол. Той бил ударен от движещ се \"Опел\". При сбъсъка автобусът се е обърнал на една страна и е затиснал автомобила.", "date": "2018.05.29", "title": "Пореден инцидент: Катастрофираха училищен автобус и автомобил"}
{"url": "https://offnews.bg/ikonomika/prodalzhavame-da-izostavame-ot-es-oshte-15-godini-681549.html", "text": "България ще продължи да изостава на европейско равнище в следващите 15 години. Това се посочва в Годишния доклад за икономическото развитие и политики в България, изготвен от Института за икономически изследвания на БАН.Не трябва да мислим за догонване на средното европейско равнище в близките 15 години, заяви пред bTV доц. Виктор Йоцов от института. По думите му даже достигането на 75% от средните нива на европейските икономики ще отнеме най-малко 13 години и то при растеж, който е с 2% по-висок от този в по-развитите страни.„С 3,6% (колкото е в момента – б.р.) ще ни отнеме 30 години”, подчерта той.„Неприятното е, че изоставаме спрямо другите нови страни в ЕС, които отбелязват през миналата година по-голям растеж от нас. Лидер е Румъния със 7%”, посочи Йоцов.Според него са нужни структурни политики, свързани с разпределението на ресурса по сектори и увеличаване на производствени капацитет. „Демографската структура е изключително неблагоприятна – имаме намаляване на населението (…) 30-40 хиляди губим всяка година”, предупреди Йоцов.Той се обяви за сериозен дебат по отношение на т. нар. „плосък данък”. Според него той е бил въведен без допитване до обществото и експертите в период, който е бил по-благоприятен за българската икономика.", "date": "2018.05.29", "title": "Продължаваме да изоставаме от ЕС още 15 години"}
{"url": "https://offnews.bg/sviat/frensko-spisanie-podlozheno-na-natisk-zaradi-koritca-s-erdogan-681548.html", "text": "Френското списание \"Поан\" е било подложено на натиск заради корица с турския президент Реджеп Ердоган, който е представен като диктатор. В петък в предградие на Авиньон, след заплахи от група турци, продавач на вестници беше принуден да изтегли от фасадата на вестникарската си будка плаката с корицата на списанието, на която има снимка на Ердоган със заглавие \"Диктаторът. Докъде ще стигне Ердоган\"?В събота плакатът беше върнат, но в неделя се оказа покрит с плакати в подкрепа на Ердоган, посочва Франс прес.В неделя от \"Поан\" осъдиха кампанията на тормоз срещу последния брой на списанието, заради чиято корица в южна Франция бяха отправени заплахи.Френският президент Еманюел Макрон определи като напълно неприемливо изтеглянето от вестникарските будки на плакатите. В Туитър Макрон написа: \"Свободата на печата няма цена: без нея има диктатура\".", "date": "2018.05.29", "title": "Френско списание подложено на натиск заради корица с Ердоган"}
{"url": "https://offnews.bg/obshtestvo/energia-ot-smet-kak-go-praviat-v-shvetcia-681553.html", "text": "Когато говорим за рециклиране на отпадъци и производството на енергия, Швеция е пример за това как трябва да се прави. Статистиката показва, че 99 процента от отпадъците от домакинството се преработват, което поставя страната в период на \"революция в рециклирането\". През 1975 година този процент е бил 38. Днес нещата изглеждат така. Заводите за рециклиране се намират на не повече от 300 метра от жилищните райони на градовете. В Линдшопинг например заводът е точно срещу централната гара и не много далеч от центъра на града. Повечето шведи разделят отпадъците в специални контейнери.Близо половината от битовите отпадъци в Швеция се изгарят, което позволява произвеждането на енергия. Амбицията на властите е този процент да бъде намален, тъй като повторното използване на отпадъците означава влагане на по-малко енергия за повторното производство на продукт, отколкото изгарянето им. Домакинствата в Швеция отделят изцяло боклука - хартия, пластмаса, стъкло, електроуреди, батерии. Много общини стимулират изхвърлянето на биоотпадъците също да става разделно. Така например от старите вестници се произвежда отново хартия, стъклените бутилки се използват повторно или се използват за производството на стъкло и т.н. От изхврлената храна се произвеждат торове или биогаз, а често автомобилите за извозване на боклука се задвижват от енергия, произведена именно от биотопадъци - електричество или биогориво.Има специални камиони, които събират стари електроуреди или други опасни отпадъци, като химикали. По-големи уреди като телевизори или стари мебели се извозват в рециклиращи центрове, разположени в покрайнините на някои от по-големите градове.В Швеция въпросът с изгарянето на боклука не е дискусионен. През 2014 година например са внесени 2.7 млн. тона боклук от други държави за производството на енергия чрез изгаряне. След изгарянето остават 15 процента пепел, от които се отделя и рециклира металът, а останалите материали като порцелан и фаянс се използват за производството на чакъл, който пък се използва при строителството на пътища. От всичко това остава едва 1 процент, който се извозва и съхранява в сметища. Технологията на изгаряне позволява в атмосферата да се отделят 99.9 процента нетоксичен въглероден диоксид и вода. Утайката, която се събира във филтрите, през които преминат изгорелите газове, се използва за материал за запълване на стари мини. Въпреки това намеренията на правителството са изгарянето на боклука да бъде намалявано за сметка на разделянето на отпадъка и повторната му употреба. Прекрасен пример за ефикасността на усилията е заводът Tekniska verken в Линдшопинг, в който са съсредоточени голяма част от водещите компании в Швеция. Заводът за преработване на боклук осигурява на града голяма част от електрозахранването, отоплението и производството на биогаз. Заводът е изцяло общинска собственост, като амбицията е, в сътрудничество с жителите на града, Линдшопинг да стане най-енергийно ефективното място в света. Цялата отпадна вода в града се извозва в завода. Там тя се преработва, като изходният продукт е биогаз. Остатъчната вода е пречистена и се изхвърля в природата. Произведеното биогориво се използва като автомобилно гориво. Общинската компания за обществен транспорт си постави за цел през 2016 година да използва 100 процента от произведеното гориво. Друг продукт от биотдапъците е тор, който се използва в земеделието. Част от т. нар. \"хранителна утайка\" се продава.Tekniska verken в момента изграждат първата мащабна пречиствателна станция за остатъци от лекарства в отпадъчните води. Амбицията е предоставянето на висококачествена питейна вода на жителите в шведския град. ", "date": "2018.05.29", "title": "Енергия от смет: Как го правят в Швеция"}
{"url": "https://offnews.bg/futbol/tcska-shte-se-opita-da-privleche-georgi-milanov-681560.html", "text": "Националът Георги Миланов, който в момента е свободен агент, е сред обсъжданите имена за селекция в ЦСКА. Халфът напусна ЦСКА Москва, след като ръководството не му предложи нов договор.От \"Армията\" обаче възнамеряват да предложат на футболиста краткоскрочен договор, с идеята Миланов да помогне на отбора за предстоящия поход в Европа.Той няма да бърза със сигурност с отговора, тъй като вече има оферти към него. Желанието на Миланов обаче е да играе в отбор, който участва евротурнирите.Освен това не е тайна, че техничарят е в много добри отношения с Гриша Ганчев, а и наскоро самият Миланов обяви, че един ден би играл в ЦСКА на бизнесмена от Микре.", "date": "2018.05.29", "title": "ЦСКА ще се опита да привлече Георги Миланов"}
{"url": "https://offnews.bg/sviat/meditcite-za-prav-pat-razkrivat-podrobnosti-za-lechenieto-na-skripal-681552.html", "text": "Персоналът в болницата в английския град Солсбъри, където бяха настанени Сергей и Юлия Скрипал след покушението с нервнопаралитично вещество, за пръв път разкри в интервю за Би Би Си детайли около терапията на двамата пациенти.Медиците споделиха, че не са очаквали бащата и дъщерята да оцелеят.Старшата сестра Лорна Уилкинсън разказва, че най-големите тревоги настъпили, когато в болницата бил приет и полицай Ник Бейли със сходни симптоми. \"Опасявахме се колко мащабен може да се окаже случаят. От двама пациенти, можеше да стигнем до много жертви. На този етап нямахме представа какво да очакваме\", казва Уилкинсън.Медицинската сестра Сара Кларк била на дежурство същата вечер. Тя споделя, че и персоналът на лечебното заведение бил притеснен дали няма да бъде засегнат от отравянето. При приемането на двамата Скрипал никой от служителите не взел допълнителни мерки за себе си.В началото състоянието на болните изглеждало безнадеждно. Но след няколко седмици лечение, следвайки и съветите на научния институт \"Портън Даун\", пациентите се възстановиха дотолкова, че вече са изписани.Когато Сергей и Юлия били открити в безпомощно състояние на пейка и откарани с линейка, се предполагало, че става въпрос за висока доза наркотик.\"Казаха ни само, че водят двама души в критично състояние\", спомня си сестра Кларк.Впоследствие полицията научава за миналото на Сергей като разузнавач, получил убежище на Острова, и информирала болницата. Случаят бил преквалифициран в инцидент от най-висока степен, а полицаи пристигнали в отделението да охраняват пациентите.Консултантът в реанимацията д-р Дънкан Мъри си спомня, че за инцидента се го информирала дежурната сестра. \"Беше кошмар, който въображението ми не би могло да измисли\", връща се той към фаталния ден.Теорията за наркотик била отхвърлена в процеса на лечение. Симптомите говорели за органофосфат - нервен агент.Друг специалист от реанимацията, д-р Стивън Джукс, също споделя, че на този етап не е очаквал пациентите да оцелеят.\"Опитахме всякаква терапия, най-добрите клинични грижи. Но фактите сочеха, че нямат шанс\", казва той.Юлия и Сергей били упоени, което позволявало да издържат на тежката медицинска апаратура, към която били вързани, и ги предпазвало от увреждане на мозъка - едно от възможните последствия при такъв тип отравяне.С времето упойката била намалена, апаратното дишане преместено от устата към трахеята.Когато дошли в съзнание, персоналът трябвалод да прецени внимателно какво да им разкаже, за да не повлияе на разследването, както и да определи подходящите моменти за разпити от полицията.Директорът по медицинската дейност на болницата д-р Кристин Бланшар казва, че това били трудни решения, защото трябвало да спечелят доверието на пациентите и да ги уверят, че за тях се полагат добри грижи, от една страна, а от друга, да не им се дава информация, която би затруднила работата на разследващите.Загрижени за пациентите, лекарите и медсестрите освен това настояли международни инспектори да изискват съдебна заповед преди да вземат кръвни проби от семейство Скрипал. \"Ставаше въпрос за уязвими пациенти, имаха нужда от някакъв вид закрила и без съдебна заповед, не бихме позволили това да се случи\", допълва д-р Джукс.Когато двамата се възстановили дотолкова, че да могат да разговарят, основното притеснение на персонала било как да стимулират производството на ключивия ензим ацетилхолинестераза, необходим за възстановяване на функциите на организма. Тялото прави това по естествен път след отравяне с нервен агент, но може да отнеме месеци.За различните комбинации от лекарства, ползвани за целта, болницата получила съвети от международни експерти, както и от \"Портън Даун\" - международноизвестна лаборатория за изучаване на химически оръжия. Били изпробвани съвсем нови подходи, а бързото възстановяване на пациентите дошло като приятна изненада, която лекарите не са си изяснили напълно.Неизбежно обаче остават въпросите около дългосрочното здраве на двамата Скрипал.\"Ще имат нужда от наблюдения и консултация. В целия свят имаме всичко на всичко трима пациенти, отровени с Новичок, затова спокойно мога да кажа, че още се учим\", казва д-р Бланшар.", "date": "2018.05.29", "title": "Медиците за пръв път разкриват подробности за лечението на Скрипал"}
{"url": "https://offnews.bg/sviat/abramovich-e-poluchil-izraelsko-grazhdanstvo-681547.html", "text": "Руският бизнесмен Роман Абрамович е получил израелско гражданство и вече е най-богатият израелец.За това съобщи ТАСС, като цитира вестник \"Таймс ъф Израел\".Според изданието Абрамович ще живее в престижен район на Тел Авив, в частна резиденция, която купил от израелската актриса Гал Гадот. В качеството му на нов гражданин на Израел Абрамович нямало да плаща данъци в период от 10 години, допълва изданието, цитирано от БНР.Миналата седмица друго израелско издание - \"Израел хайом\", съобщи, че Абрамович е решил да имигрира в Израел заради затруднения около получаването на британска виза. Според британски медии той щял да получи нова виза, ако докаже поризхода на парите си.Заявлението за инвеститорска виза на собственика на футболния клуб \"Челси\" все още не е одобрено, а причина за забавянето са рестриктивните мерки и санкции срещу Русия, които започнаха през 2015 година.", "date": "2018.05.29", "title": "Абрамович е получил израелско гражданство"}
{"url": "https://offnews.bg/obshtestvo/bili-sv-teodosia-tciala-sedmitca-ponasiala-po-100-udara-na-den-681481.html", "text": "Църквата почита днес света Теодосия и св. Александър, патр. Александрийски. Св. Теодосия била родом от Цариград. Тя била дъщеря на благочестиви родители и от детство била възпитана в любов към Бога. Баща й умрял, когато тя навършила седем години. Майка й я дала в манастир, където е продължило нейното възпитание в дух на подвижничество. Там тя достигнала до такава степен на духовно съвършенство и убеденост в истините на Христовото учение, че била в състояние дори живота си да положи за своята вяра.Теодосия наследила голямо богатство, което тя употребила за украса на храмовете и за подпомагане на бедните.Император Лъв Исаврянин със съдействието на еретика патриарх Анастасий започнал гонение против почитателите на светите икони. Заповядано било да се унищожи и древната чудотворна икона на Спасителя, поставена още от Константин Велики над вратите на царския дворец.Тогава Теодосия, която присъствала заедно с други инокини при това посегателство, в порив на ревност поискала да попречи на това кощенство. Тя отместила стълбата, по която се качвал войник да сваля иконата, и войникът паднал на земята и тежко пострадал. След това Теодосия отишла с иконите при патриарх Анастасий и започнала да го укорява и изобличава за нечестивото иконоборство. Той съобщил на императора за нанесеното му оскърбление и преподобна Теодосия била затворена в тъмница, гдето в продължение на седем дни й нанасяли по сто удара, а на другите инокини още в същия ден били отсечени главите.На осмия ден Теодосия била влачена по града, хулена и оскърбявана, и накрай й нанесли жесток побой и тя умряла на 29 май 730 година. ", "date": "2018.05.29", "title": "Били Св. Теодосия цяла седмица, понасяла по 100 удара на ден"}
{"url": "https://offnews.bg/obshtestvo/v-chasti-ot-6-rajona-na-sofia-bez-voda-dnes-681477.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на ул. „Позитано“ в Център налага спиране на водоподаването от 09:00 до 18:00 часа на ул. „Позитано“ от ул. „ Средна гора“ до ул. „Отец Паисий“, ул. „Странджа“ от бул. „ Александър Стамболийски“ до ул. „Три уши“. Инвестиционен проект за реконструкция на уличен водопровод на ул. „Извор“ в кв. „Симеоново“ налага спиране на водоподаването от 9:00 до 19:00 часа на ул.“70“, ул.“71“,по ул.“Извор“ от ул.“Неофит Хилендарски“ до ул.“75“ул.“Неофит Хилендарски“ от ул.“Извор“ до ул.“Света Мария Магдалена“, ул.“Акад.Димитър Ангелов“ и ул.“ 75. След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги. Във връзка с подмяна на сградно водопроводно отклонение на ул. „Св. Георги Победоносец“ в кв. „Кремиковци“, се налага спиране на водоподаването от 09:00 до 18:00 часа на ул. „Св. Георги Победоносец“ от ул. „ Св. Петка“ до ул. „Радивоя“. Реконструкция на уличен водопровод на бул. „Черни връх“ в кв. „Кръстова вада“ налага спиране на водоподаването от 09:30 до 21:30 часа на ул. „Д-р Борис Вълчев“ от бул. „Черни връх“ до ул. „Флора Кънева“, бул. „Черни връх“ №77,77А, ул. „Проф. Георги Йолов“ №3,5,7. Изместване на пожарен хидрант в с. Плана Календерова махала, се налага спиране на водоподаването от 09:00 до 17:00 часа на махала „Масова“. Заради подмяна на сградно водопроводно отклонение на ул. „Пчелина“ в с. Бусманци , се налага спиране на водоподаването от 09:30 до 16:30 часа на махала „ Нова Враждебна“, ул. „Чукура“, ул. „Пчелина“ от ул. „ Асен Игнатов“ до ул. „Чукура“, ул. „Троянски път“. ", "date": "2018.05.29", "title": "В части от 6 района на София без вода днес"}
{"url": "https://offnews.bg/knigi/proletniat-panair-na-knigata-zapochva-dnes-pred-ndk-681555.html", "text": "Най-голямото пролетно книжно изложение у нас – „Пролетният базар на книгата“, започва днес. Тази година за първи път той ще се проведе на открито в парка пред Национален дворец на културата.На панаира ще са представени близо сто български книгоиздатели и книготърговци. Те ще изложат книгите си в парти, разположени в парка между булевардите Фритьоф Нансен и Патриарх Евтимий.В рамките на шестте дни на изложението, на специално изградената за целта сцена, както и на различни места в София, ще се проведат над 40 събития – премиери на книги, четения и срещи с български и чуждестранни автори. На щандовете на издателствата, както и на сцената на културната програма предстоят десетки срещи с автограф с български писатели и поети.В края на седмицата е предвидена и програма за децата и младежите.Работно време на изложението:29 май- 02 юни, от 10:00 ч. до 20:00 ч.03 юни, от 10:00 ч. до 19:00 ч.", "date": "2018.05.29", "title": "Пролетният панаир на книгата започва днес пред НДК"}
{"url": "https://offnews.bg/ikonomika/rast-na-patuvaniata-do-belgia-i-makedonia-681559.html", "text": "С около десет на сто са се увеличили пътуванията на българи в чужбина през април в сравнение със същия месец на 2017-а, отчита НСИ.Най-много са нараснали пътуванията до Белгия (с около 40 на сто), което вероятно се дължи на българското председателство на ЕС.С 20% са се увеличили и пътуванията до Македония. Има ръст и към други съседни държави - Турция (15,6%), Сърбия (14,7%), Румъния (11,9%). В същото време намаляват пътуванията към Обединеното кралство - с 3,9%, Испания - с 2%, Франция - с 1и5% и други.В сравнение с април 2017 г. e регистрирано увеличение при пътуванията със служебна цел - с 20,5%, и с цел почивка и екскурзия - с 19,1%. Най-голям относителен дял от общия брой пътувания на български граждани в чужбина през април 2018 г. формират пътуванията с други цели (гостуване, обучение, посещение на културни и спортни мероприятия) - 41,9%, следвани от пътуванията със служебна цел - 30,1%, и пътуванията с цел почивка и екскурзия - 28%.През април 2018 г. най-голям брой пътувания на български граждани са осъществени към Турция, следвана от Гърция, Сърбия, Румъния, Македония, германия, Италия, Австрия, Испания и Великобритания.", "date": "2018.05.29", "title": "Ръст на пътуванията до Белгия и Македония"}
{"url": "https://offnews.bg/kultura/preporachvame-vi-plemeto-v-kino-liumier-lidl-681513.html", "text": "Днес от 19:00 ще се излъчи филмът \"Племето\", част от Седмицата на Испанското и иберо-американското кино.Вирджиния (Кармен Мачи), чистачка по професия и уличен танцьор по призвание, си връща сина, който е дала за осиновяване: Фидел (Пако Леон), изпълнителен директор, който е загубил всичко, включително паметта. Заедно с \"Лас Мамис\", екстравагантната танцова група, съставена от приятелките на Вирджиния, майка и син ще открият, че въпреки че идват от много различни светове, и двамата носят ритъма в кръвта.Комедията, ражисирана от Фернандо Коломо, е с продължителност 90 минути.Спектакълът \"Животът е прекрасен\" от 19:00 часа в народен театър \"Иван Вазов\".Самоубиецът” е пиесата, която може би най-дълго време е останала под тоталната забрана на комунистическата цензура – 60 години абсолютна забрана върху произведението. Пиесата е написана през 1928 г. и поставена за първи път в СССР през 1987 г.Наричат „Самоубиецът” „Ревизор” на ХХ век, сравняват Ердман с Гогол и Сухово-Кобилин . Два театъра се борят да поставят пиесата – Театъра на Майерхолд и МХАТ. В защита на „Самоубиецът” се включват Майерхолд, Станиславски, Луначарски, Горки и Булгаков, но усилията им се оказват безрезултатни. Ердман пише пиесата, когато е на 28 години. След нея не написва нито една пиеса.През 1933 г. е заточен в Енисейск за „контрареволюционни литературни произведения”, по-късно е освободен, но при специален режим – лишен от правото да пребивава в 10 от големите градове на СССР, в това число и Москва. В същото време е автор на сценариите на любимите филми на Сталин „Веселите момчета” и „Волга, Волга”. Заличен е от надписите на тези филми.През 1948 г. получава Сталинска премия за„Смели хора”, но това не помага на „Самоубиецът” да бъде разрешен.Повече информация за събитието можете да откриете .Премиера на концерта „Сънят на Пилат“ от 19:00 часа в Софийската филхармония.„Сънят на Пилат“ е включен в културната програма на българското председателство на Съвета на Европа и се осъществява с финансовата подкрепа на Национален Фонд Култура, Банка ДСК, BEGE Expo, Legal Mediator Intellectual Property Office, и в партньорство с БНР Христо Ботев и Nova TV.Повече информация за събитието можете да откриете .", "date": "2018.05.29", "title": "Препоръчваме ви: 'Племето' в кино Люмиер Лидл"}
{"url": "https://offnews.bg/bojni/kobrata-sreshtu-uajt-na-vasil-levski-681542.html", "text": "Кубрат Пулев ще се бие с Дилиън Уайт на стадион “Васил Левски” в София, съобщи “БТВ”. Сблъсъкът между двамата е насрочен за месец август, а победителят от него ще си уреди среща с Антъни Джошуа за 4 от общо 5-е пояса в тежка категория, притежание на англичанина.Пулев вече веднъж се боксира пред родна публика, като през 2016 година победи Самюел Питър в “Арена Армеец” пред 15 хиляди зрители.Големият интерес към срещата е убедило промоутърите да направят следващата битка на Кубрат на стадион “Васил Левски”, където се очаква да присъстват почти 50 хиляди фенове по трибуните. Ако идеята се осъществи, това ще е прецедент за България боксов мач да се проведе на футболен стадион.“За мен най-важното е да зарадвам българите и българската публика. Това ще бъде една невероятна атмосфера и ще е мач, който наистина остава в историята. Уайт е доста опасен съперник, но ще му покажа кой е по-добрият и че боксът е интелигентен спорт за интелигентни хора”, сподели Пулев.Уайт е вторият по сила британски боксьор в момента след Антъни Джошуа. Той има на сметката си 23 победи, 17 от които с нокаут, и само 1 поражение, именно от Джошуа.", "date": "2018.05.29", "title": "Кобрата срещу Уайт на \"Васил Левски\""}
{"url": "https://offnews.bg/obshtestvo/slantce-tcial-den-temperaturite-se-kachvat-nad-30-gradusa-681541.html", "text": "Слънчево със слаб вятър ще е времето днес. Максималните температури ще са между 26 и 31 градуса, според прогнозата на НИМХ. Край морето ще бъде предимно слънчево с умерен североизточен вятър. Максималните температури ще са до 26 градуса, а сред вълните от 3-4 бала - до 22 градуса. В планините ще има повече облаци, но дъжд няма да вали.  Максималната температура на 1200 метра ще е около 18, на 2000 метра – около 11 градуса.Температурите продължават да се повишават и в петък ще стиган до 34 градуса°. В последния работен ден за седмицата синоптиците прогнозират валежи с гръмотевици и възможни градушки. ", "date": "2018.05.29", "title": "Слънце цял ден, температурите се качват над 30 градуса"}
{"url": "https://offnews.bg/112/arestuvaha-mezhdunaroden-kiberprestapnik-na-vrah-kom-681556.html", "text": "ГДБОП и холандската полиция са разбили международна схема, използваща анонимизиращи хостинг услуги за прикриване на престъпна дейност.Престъпленията били свързани с разпространение на материали, представляващи сексуална експлоатация на деца, предоставяне на интернет ресурс за извършване на други видове киберпрестъпления и пране на пари.След международната полицейска операция е свален уебсайтът на доставчика на услугите. Преди това било направено копие на цялата база данни за клиентите на двете компании. Установени са конкретни IP адреси, както и финансови записи.По предварителни данни по-голяма част от потребителите, които качвали материали, представляващи сексуална експлоатация на деца, са извън пределите на Нидерландия и България.Собственикът на двете компании е арестуван в Тайланд, а техническият администратор на сайта - на територията на България. Установено е, че администраторът е пребивавал в страната ни повече от месец с кемпер с молдовска регистрация и е извършвал престъпна дейност. Той е задържан на връх Ком, обл. Монтана. Наложена му е постоянна мярка за задържане, с цел екстрадиция за Кралство Нидерландия.Анонимизиращите хостинг услуги, познати още като „Bulletproof hosting services“, и лицата, които ги предлагат, играят важна роля при извършването на киберпрестъпленита. Този вид услуги предоставят сървъри за престъпно ползване с цел възпрепятстване на правоприлагащите органи, уточняват от полицията. В хода на разследването е установено, че двамата задържани са били наясно относно съдържанието, което е хоствано, и въпреки това не са предприели действия за спиране на разпространението.С реализирането на операцията успешно е прекратено тригодишно разследване, иззети са сървъри, свързани с две чуждестранни търговски дружества, предоставяли хостинг услуги и такива за споделяне на данни.", "date": "2018.05.29", "title": "Арестуваха международен киберпрестъпник на връх Ком"}
{"url": "https://offnews.bg/zdrave/pravitelstvoto-shte-obsadi-novata-zdravna-karta-681544.html", "text": "На заседанието си днес правителството ще обсъди новата Здравна карта.Тя предвижда съкращаване на около 6 000 легла в болниците, забрана за включване на нови болници, когато съществуващият брой на територията на дадена област превишава конкретните потребности.Документът, който включва необходимите болнични легла, лекари и медицински персонал по области, ще служи за основа на сключване на договори със Здравната каса.Новата карта предвижда един общопрактикуващ лекар да има пациентска листа от 1500 души или на 100 хиляди души да се падат 67 лични лекари.Документът предвижда на всеки хиляда души да се пада един зъболекар. Здравната карта трябва да бъде приета и от Парламента.", "date": "2018.05.29", "title": "Правителството ще обсъди новата Здравна карта"}
{"url": "https://offnews.bg/analizi-i-komentari/hladnokravno-za-svetlin-rusev-681557.html", "text": "Хладнокръвно. Много се изговори за Св. Русев. Някои го харесват, други - не. Безумно е да се дискутира творчеството на един художник - единствените критерии са - хресва ми-не ми харесва, и колко струва на пазара. Дотук за художника Св. Русев. Аз не съм имал директно взимане-даване с него, слава богу не ми се е налагало да завися от системата. Искам само да кажа, че не - той не е единственият виновник за състоянието на изкуството в България. Той беше Франкенщайн, създаден от прословутата българска сервилност към силните на деня, удряне на глава в земята пред властимащия и подмазвачество, желание да се отъркаш във \"големия човек\", да бъдеш \"най-добрият\" му приятел. И съответно оплюване, предателство и скачане на всеки, изпаднал в беда, изгубил влиянието си вече бивш колос. Той просто беше изключително умен и комбинативен, за да се възползва максимално от стремежа у българина да благоговейничи. И да изгради своя собствена система от зависими хора, култ към личността си. Да, контролираше всичко - от несъществуващия български (съвсем съзнателно) пазар на изкуството, до псевдо колекционерите, които замотаваше в сладки приказки, купувайки \"велики\" художници за 5 цифрени суми, чиято реална цена всъщност гравитира малко под тази на средна класа занаятчия от сайта \"saatchiart.com\".Неговата система важеше до Калотина и обратно. Назначаваше и махаше директори на галерии, контролираше държавните фондове за откупки - само на верни нему хора! Лансираше послушните му ученици. Но да си сложим ръка на сърцето - кой на негово място не би го правил? Когато имаш цялата власт, то можеш да правиш каквото пожелаеш с нея. Същевременно, нямаше как да изнесеш и една скица навън, без да минеш без комисията за опазване на наследството, и организацията Хемус. Системата беше заключена! Но в момента когато загуби мощта си, през 87-а - 89-а, и когато всички слагачи се отдръпнаха от него, се видя, че не Св. Русев е бил виновен, ами, че просто толкова си можем. И, че в България няма нито един художник, който да може да продаде работа в сериозна колекция навън, освен Недко Солаков. Че той просто е бил удобното оправдание за бездарност и липса на характер.Той не беше Вернер Тюбке, не беше Йон Сбарчиу, и след него не остана нито \"лайпцигската школа\", нито \"школата от Клуж-Напока\". Останаха десетки представители на \"сръчната пластична депресия\", стил в българското изобразително изкуство, характерен с това, няма и наченка на мисъл, концепция или анализ в произведенията на авторите. Има една неистова борба с боите и платното, докато му извадят душата и то издъхне на пода в ателието им. Въпросът \"Имате ли бяла боя?\" в магазина на СБХ на Оборище беше като \"Пуснаха ли банани?\" в показния магазин на Раковска. Нямаше. Имаше само за избрани, а българската боя жълтееше и не покриваше. Ако си приятел с Иванка, можеше да ти смотае някоя умбра от вносните, и да ти я даде под тезгяха, но само ако Св. Русев е в червения си период...Десетки кадърни художници бяха затрити, защото се осмеляваха да правят неща, които той не обичаше. Едни се вслушваха в съветите му, откупуваха работите им... и се затриха като художници. Други му теглеха една майна, и се затваряха в ателиетата си, кои да рисуват, кои да пият до безпаметност и да псуват (нямаше и Фейсбук да се изокаш на воля!). Но, в изкуството е така - или си художник, или се продаваш...Мисля, че той ще липсва повече на тези, които се оправдаваха с него за безхарактерността си, отколкото на приятелите му, които наистина останаха с него в последните години. Аз искам само да му благодаря за един негов жест. По разкази на очевидци, на изпита по живопис, когато кандидатствах в академията (сп. плакат), той бил начело на комисията (той беше начело на всички комисии). Влязъл, огледал, взел моята работа, и я сложил първа. Така влязох в академията, и загубих 5 години от живота си в най-мракобесническото и задръстено учебно заведение по изкуствата в света.Благодарение на него, без да го познавам. Почивай в мир, Светлине! Ако на поклонението в сряда дойде и Иван Вукадинов - то тогава всичко ти е било простено. Ако ли не - има една негова картина във въпросния \"музей\", в един тъмен ъгъл, новото крило. Идете я вижте!Б. ред. - ", "date": "2018.05.29", "title": "Хладнокръвно за Светлин Русев"}
{"url": "https://offnews.bg/futbol/liubimetc-na-gerena-si-tragva-681540.html", "text": "Роман Прохазка ще си тръгне от Левски до няколко дни, съобщава “Нова телевизия”. Вторият капитан на “сините” ще подпише с шампиона на Чехия Виктория (Пилзен).Словашкият халф изигра последния си мач за Левски на 24 май, когато “сините” спечелиха евробаража срещу Черно море (4:1).След неговия край Прохазка напусна просълзен стадиона. Навън разплакано дете се опита да разубеди халфа, чийто договор изтича след месец.След много колебания и мъка в сърцето Роман Прохазка все пак е решил да напусне любимия си клуб и да приеме предложението на Виктория (Пилзен), с който ще участва в груповата фаза на Шампионската лига.Очаква се другата седмица 29-годишният футболист да се завърне в България, за да се сбогува с феновете на Левски.", "date": "2018.05.29", "title": "Любимец на \"Герена\" си тръгва"}
{"url": "https://offnews.bg/medii/valeria-veleva-za-reaktciite-na-opusa-%d1%9d-za-borisov-podlozhena-sam-na-681554.html", "text": "Журналистката Валерия Велева съзря вендета срещу свободата на словото в лавината от критики и откровен присмех, която предизвика опусът ѝ  за посещението на премиера Бойко Борисов във Ватикана.Изпълненото с ласкателства към българския премиер четиво се превърна в една от най-коментираните теми в социалните мрежи през последните дни. Творбата вчера бе изтрита от сайта \"Епицентър\", а след това възстановена с редакция на някои досадни грешки (поправен бе оригиналният правопис на думичката \"разсаТ\") и бяха изтрити много от критичните коментари под нея.Тя обясни изчезването на статията от сайта си с \"технически проблем\" и подчерта, че медията, на която е собственик и главен редактор пишела много критично за Борисов и управлението на ГЕРБ.В критиките срещу текста си тя откри наличието на \"морална полиция от праведници\".Според нея медиите трябвало да пишат само хейтърски, остро критично и да заклеймяват, за да бъдат харесвани във фейсбук.Ето и текста, който разбуни духовете. От него всеки може сам да си направи изводите за какво иде реч:103 стъпала, които отделят от светския живот. Вървиш нагоре... Тишина. 13 тежки резбовани врати, след всяка от които салоните стават все по-пищни, но по-малки. Дузина дълги коридори и бляскави зали с изографисани стени и тавани, едни след други остават зад гърба.Швейцарски гвардейци в синьо-оранжеви униформи на всеки ъгъл отдават почит. Шапки с червени пера... Доказателство за времето, което тук е спряло. Апостолическият дворец във Ватикана.Официалната резиденция на папата. 1400 стаи с обща площ от 55 000 кв. м.Величието е грабващо.Стъпките отекват по мраморния под...Малка приемна и изведнъж се изправяш пред врата, тапицирана с бледозелена копринена дамаска. Странно невзрачна на общия пищен фон. Когато я отворят обаче, влизаш в огромна зала и изведнъж се изправяш пред бялата фигура на Светия отец.Библиотеката за аудиенции – мястото, където главата на Римо-католическата църква приема държавници, политици, известни личности от цял свят.Една велика мощ, събрана в тази зала, постлана с пъстър червен килим, с бели столове, наредени в две редици, с библиотека в дъното, а срещу нея – огромното бюро на папата.Сядаш там и заставаш очи в очи със Светия отец. Всичко под погледа на Исус Христос от стената. Долу са останали ежедневието и суетата.А погледът е фокусиран само в Него. В бялата фигура, която изпълва тази огромна зала. Искаш да хванеш всеки жест, всяка мимика на лицето, всеки звук. Тук се говори тихо, движенията са бавни, всеки поглед е знак.За първи път влязох в тази зала през 2004-а - година преди да напусне този свят папа Йоан Павел Втори. Вече много болен и прегърбен папата излъчваше добротата и смирението пред Съдбата. Когато се наведох да докосна ръката му, вдигнах поглед и потънах в дълбоки сини очи, в които бяха събрани Мъката, Страданието и Примирението.14 години по-късно отново съм в тази зала. Нищо не се е променило. Само папата е друг.Франциск е висок, изправен, енергичен с ведро лице и усмихващи се очи. Излъчва спокойствие и увереност. И благост. За втори път приема Борисов. Премиерът е напрегнат, но сякаш между тях бариерите поне наполовина са свалени. Разговарят на четири очи близо 30 минути. Отвън служителите казват: „Това е необичайно, папата рядко говори с някого повече от 20 минути“. Но Борисов успява да му задържи интереса. Учудващо - със Западните Балкани. „Ти вярваш ли в това, което правиш за Западните Балкани“, скептично го попитал ребром папата. „Много! Ако имаме Вашия благослов за мир, Западните Балкани ще се оправят“, не отстъпвал от позицията си премиерът.В началото на разговора папата изненадващо извадил „българска връзка“ в своя живот. И какво мислите че е? Киселото мляко! „Като бях малък баба ми купуваше от аптеката квас на прах и ми квасеше кисело мляко - българско кисело мляко“, разказал историята си Франциск. А, сега кажете, че Съдбата няма пръст в тази среща!И Борисов бавно следва своята цел - кани папата да дойде в България. И за да е сигурен, че това ще стане, в неподражаемия си стил премиерът го моли да поеме обещание и пред журналисте.Папата се навел, дръпнал едно чекмедже от бюрото, извадил листче и саморъчно написал: „България“, после добавил Румъния, защото вече е обещал на румънския премиер Виорика Дънчила да посети страната в началото на 2019-а. Борисов му предложил да избере и още една, трета балканска страна. Франциск старателно сложил листчето в джоба си. Това не успокоило Борисов. Минути по-късно пред медиите той не само повтори, но и потрети поканата си, на което папата, учуден от тази упоритост в преследване на целта, усмихвайки се, направо му рече: „Много сте твърдоглав!“Но му даде и още една оценка: „Много сте се подготвил“, след като Борисов му разказа за ситуацията в региона, за живота тук, за уникалността на Лондонското четвероевангелие, копие от което му подари, за Свети Йоан Рилски, за Светите братя и тяхната азбука.Наблюдавайки ги отстрани двамата изглеждаха като баща и син – видимо доволни един от друг, с някаква химия помежду им, с прямота.Като ученик пред дъската Борисов искаше да си каже всичко бързо и достатъчно убедително, подчертано уважително - смирението и настойчивостта се редуваха в изказа му. Гонеше целта си – да ангажира папата по темата за Западните Балкани, за да се „поддържа световното внимание“. „Искаме просто да има мир на Балканите“, заяви Борисов и три пъти настоя пред Франциск“: „Молете се за България и за мир на Балканите!“Взирах се в очите на папата. Грееха.С мек, благ поглед – ту възторжен, ту снизходителен, ту учуден, ту разбиращ, ту любопитен.Цялата гама на положителната емоция мина през очите на Франциск за отредените минути на тази аудиенция... От спомена за българското кисело мляко, през делата на Ватикана и световните събития, до Западните Балкани. Странна смесица, която забъркаха двамата с премиера, основата на което може да бъде само едно – доверието.Двудневното посещение на Борисов в Рим носеше премислена градация, беше добре подготвено с ясна цел и послания, които бяха постигнати. В първия ден - след 20 години на вражди общ поклон пред гроба на Свети Кирил в „Сан Клементе“. И прагматичната мотивация на Борисов за общо бъдеще – щом двата венеца на България и на Македония могат да стоят заедно под паметника на Светите братя Кирил и Методий и не си пречат, значи и двата народа могат да живеят заедно, без да си пречат.Във втория ден дойде изненадващата покана папата да дойде у нас, добре подбраните подаръци, които включваха и разсад за 33 маслодайни рози от Казанлък. Всеки дар имаше послание – връзката с Бога, с историята, с природата. Разцъфнат ли казанлъшките рози в папската градина, дори и след нас, ще носят уханието на българската земя. А в очите на папата имаше искрица от български спомени... И благослов за България.", "date": "2018.05.29", "title": "Валерия Велева за реакциите на опуса ѝ за Борисов: Подложена съм на линч"}
{"url": "https://offnews.bg/futbol/zadava-se-sdelka-mezhdu-iuventus-i-inter-za-ikardi-681561.html", "text": "Сензационен трансфер се подготвя в Италия между Ювентус и Интер. Според \"Кориере дела Сера\" шампионите на Италия от Торино искат да привлекат в редиците си звездата на \"нерадзурите\" Мауро Икарди.Според изданието \"бианконерите\" са предложили за услугите на аржентинеца 50 милиона евро плюс нападателя Гонсало Игуаин, който е оценяван на 60 милиона евро и е силно желан от Челси.Цената на Икарди, записана в договора му като откупна клауза при предсрочно прекратяване е именно 110 милиона евро. Тя обаче е валидна само за отбори извън Италия, а юристите на \"Старата госпожа\" проверяват законността й.През отминалия сезон Икарди отбеляза 29 гола в 34 мача, докато Игуаин се отчете с 16 в 35 срещи. Обръщането към 25-годишния Икарди показва мисленето в перспектива в Торино, тъй като Игуаин вече прехвърли 30-годишна възраст.Любопитното е, че и Челси подготвя подобна оферта, като предлага на Интер 35 милиона евро плюс испанския национал Алваро Мората.Наскоро съпругата и агент на Икарди Уанда Нара успокои феновете, че той остава на \"Сан Сиро\", но в света на големия футбол такива декларации често нямат голяма стойност.", "date": "2018.05.29", "title": "Задава се сделка между Ювентус и Интер за Икарди"}
{"url": "https://offnews.bg/sviat/do-10-mln-rubli-shte-struva-parviat-etap-ot-restavratciata-na-ivan-g-681558.html", "text": "До 10 млн. рубли (близо 138 900 евро) ще струва първият етап от реставрацията на картината на Иля Репин \"Иван Грозни убива сина си\". Картината, която се намира в Третяковската галерия в Москва, беше повредена от посетител на галерията с метален стълб от огражденията преди дни. Картината не е била застрахована, подобно на останалите картини в галерията, тъй като гарант за тях се явява държавата, обясняват от галерията, цитирани от РИА Новости. Разходите за реставрацията на картината ще бъдат поети от руската Сбербанк. От банката уточниха, че за момента не е ясна цялата сума, която ще е необходима за реставрацията, но по различни оценки само първият етап ще е на стойност между 5 и 10 млн. рубли. Очаква се първите по-точни данни за необходимите средства за реставрацията да са ясни в края на седмицата. ", "date": "2018.05.29", "title": "До 10 млн. рубли ще струва първият етап от реставрацията на 'Иван Грозни убива сина си'"}
{"url": "https://offnews.bg/politika/mareshki-vnasia-moratorium-varhu-razhodite-za-vaorazhavane-681562.html", "text": "Зам.-председателят на Народното събрание и лидер на \"Воля\" Веселин Марешки иска мораториум върху разходите за въоръжаване.Днес той ще внесе в деловодството на Народното събрание предложение за решение за мораториум проектите „Придобиване на основна бойна техника за изграждане на батальонни бойни групи от състава на механизирана бригада“ и „Придобиване на нов тип боен самолет“, които са на обща стойност близо 3,3 милиарда лева.Той ще обясни мотивите си по-късно днес.В началото на този месец Марешки лансира идеята за референдум за излизане на България от НАТО. Хрумването на Марешки обаче не срещна одобрение от останалите партии в парламента. Пред предложението му има и друга пречка - според Закона за прякото участие на гражданите в държавната власт обаче на допитване по въпроси, уредени в сключени от България международни договори, може да се произвежда само преди тяхната ратификация. Парламентът ратифицира договора за НАТО още през 2004 година.", "date": "2018.05.29", "title": "Марешки внася мораториум върху разходите за въоръжаване"}
