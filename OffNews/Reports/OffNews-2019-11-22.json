{"url": "https://offnews.bg/politika/gerb-ninova-da-nazove-biznesmenite-koito-zaedno-s-borisov-iskali-da-716056.html", "text": "\"Как така някакви бизнесмени, някакви олигарси, знайни и незнайни хора, се опитват с помощта на Борисов да овладеят партията на Корнелия Нинова? Днес станахме свидетели на пореден опит за манипулация от страна на г-жа Нинова. Ако това е така и тя има някаква информация, искаме незабавно да посочи тези лица и тези фирми\", запита и настоя по време на брифинг Александър Ненков от ГЕРБ.Пресконференцията бе провокирана от изказването на Корнелия Нинова от пленарната трибуна днес, че Борисов и няколко бизнесмени са искали да я отстранят от лидерския й пост в партията.Ненков допълни, че е нужна всякаква информация, която би уверила ГЕРБ, че \"това не е някаква манипулация и лъжа, а просто евтин пиар\".Делян Добрев заяви, че е важно да се разбере има ли такива хора изобщо, защото е замесено името на управляващата партия и защото \"ще се докаже, че Нинова се прави на жертва с цел да спечели симпатиите на избирателите си\". \"Знаете, че традиционно за БСП бизнесмените са лоши, тоест Корнелия Нинова не е бизнесмен, никога не е била, никога нищо не е приватизирала, а сега едни лоши бизнесмени, едни олигарси заедно с Борисов се опитват да повлияят на партията й преди година. И как така преди година нещо се е случило, или преди три години, а говорим днес за него в парламента. Каква е целта три години да мълчим кои са тези бизнесмени, олигарси. Как за нещо случило се преди три години, се говори днес в парламента. Ние настояваме като се каже А, да се каже и Я\", бе категоричен Добрев. Според него Нинова изпитва страх да назове имената на тези хора. \"Поне да каже откъде са, с какъв бизнес се занимават. Млади ли са, стари ли са, за да може ние по косвени признаци да си направим заключение кои са тези бизнесмени\", поиска той. Според него, ако се докаже, че няма такива хора и такава случка, то тогава излизало, че някой има режисиран план да се изкара жертва преди конгреса и изборите в така наречената Столетница, с цел да спечели гласовете на общото събрание. Депутатът припомни и, че следващата седмица е първото заседание на делото, с което съди Елена Йончева за клевета. \"Защитавам правата и търся истината. Точно, защото търся истината, аз и моите колеги искаме да разберем кои са тези фирми, бизнесмени и олигарси\", допълни още Добрев.За Валери Симеонов Александър Ненков заяви, че позицията на БСП \"е опит да се харесат на всяка цена, според зависимост от деня как върви\". Той уточни, че уважава искането на майките Симеонов да подаде оставка, но има \"някакви парламентарни практики, които е хубаво да се спазват\". ", "date": "2019.11.22", "title": "ГЕРБ: Нинова да назове бизнесмените, които заедно с Борисов искали да овладеят БСП"}
{"url": "https://offnews.bg/sviat/kremal-predlaga-proizvodstvo-na-chuzhdestranni-lekarstva-bez-patent-716064.html", "text": "Руското правителство внесе в Държавната дума законопроект, който разрешава на страната да игнорира чуждестранните патенти в случай на „крайна необходимост“.Става дума за чуждестранни разработки, изобретения и лекарства, съобщи Радио Свобода.Промените дават възможност на държавата „оперативно да запълни липсата или недостига на чуждестранно патентовани лекарствени средства или медицински изделия, които са необходими за живота и здравето на населението“, се посочва в законопроекта.Гражданският кодекс позволява на правителството да разрешава използването на изобретения без съгласието на притежателя на патента, в интерес на отбраната и сигурността. Това вече ще може да се прави и за „запазване на живота и здравето на гражданите“.„Докато ние строихме социализма, хората се занимаваха с патентоване и създаване на иновационни продукти, поради което днес тези патенти не ни принадлежат“, казваше ръководителят на Федералната антимонополна служба Игор Артемиев в края на 2015 г., цитиран от в. „Ведомости“. Тогава службата предлагаше медицинските патенти да бъдат отменяни при някои условия.Мярката може да доведе отказ на чуждите компании да регистрират нови лекарства в Русия, предупреждаваше един от експертите, цитирани във вестника. Държавата е потенциално заинтересована да получи лицензите от всички задгранични производители и да издаде разрешения на руските компании за производство, за да се икономисват държавните поръчки, предупреждаваше той.Делът на руските лекарства в държавните покупки вече е рекорден, но често това вреди на качеството. През 2014-2018 делът им в сегмента на държавните покупки се увеличи в парично изражение от 20% до 35 на сто, писа в. „Коммерсантъ“.Но отказът от чуждестранните производители в полза на руските често влошава качеството на препаратите. От понижените качества на лекарствата се оплакват болните от диабет, ХИВ/СПИН и други тежки заболявания.Също „Коммерсантъ“ днес писа, че верига аптеки започват продажбата на лекарства на кредит при 23% годишна лихва.", "date": "2019.11.22", "title": "Кремъл предлага производство на чуждестранни лекарства без патент"}
{"url": "https://offnews.bg/bojni/uajldar-shte-stiska-paltci-na-ruis-sreshtu-dzhoshua-716058.html", "text": "Световният шампион в тежка категория Дионтей Уайлдър заяви, че очаква и се надява на нова победа на Анди Руис-младши над Антъни Джошуа в реванша между двамата на 7 декември в Саудитска Арабия.Руис шокира боксовия свят с победа с нокаут срещу британеца по-рано тази година, а според Уайлдър нова победа на мексиканеца ще доведе до мач за обединение на поясите и обявяване на абсолютен световен шампион през 2020 година.“Предпочитам Руис да спечели, защото тогава ще имаме шанс да обединим дивизията. Най-накрая ще имаме шанс да имаме един шампион, едно лице, едно име. Ако Джошуа спечели, не мисля, че това ще се случи.Той вече заяви, че няма интерес да се бие с мен. Вярвам, че Анди ще го направи отново. Много неща ми подсказват това. Ако двамата влязат със същата настройка, Руис ще спечели лесно”, коментира Уайлдър преди мача си Луис Ортис този уикенд.“Искам обединение. Тежката дивизия е малка, за да има толкова много шампиони. Разбирам, когато е така в по-леките категории. Но тежката дивизия е за големите момчета, които имат сила.Това е специална дивизия. Казват, че накъдето отива тежката дивизия, натам отива и целият спорт. Вярвам, че е така и затова имаме нужда от един шампион. Ако има друг боксьор, който е готов да заложи пояса си в бой с мен, това искам и аз”, допълни Бронзовия бомбардировачУайлдър се изправя срещу Ортис в ранната сутрин на неделя в Лас Вегас, докато мачът между Руис и Джошуа е на 7 декември в Саудитска Арабия.", "date": "2019.11.22", "title": "Уайлдър ще стиска палци на Руис срещу Джошуа"}
{"url": "https://offnews.bg/dw/kakvo-shte-si-govoriat-borisov-i-tramp-716063.html", "text": "У дома, в България, премиерът Борисов има навика да се държи като демиург. Сторъкият Шива от Банкя „респектира” строители на магистрали, докато лично ги надзирава, въдворява ред във футболния съюз, уволнява директори на болници, изпраща хеликоптери на изпаднали в беда… Доколко този стил има място в една парламентарна демокрация - това е друг въпрос.В чужбина Борисов е друг. Демонстрира смирение, нерядко дори послушание. Затова възниква въпросът: дали ще успее да защити националните ни интереси на предстоящата среща с американския президент Доналд Тръмп?Това, което трябва да изведем пред скоби, е изключително напрегнатото и деликатно положение, в което се намира Тръмп в момента. На фона на драматичната процедура по импийчмънт, която тече срещу него, е малко вероятно президентът на САЩ да отдели много време на българския си гост. Най-малкото поради това е нереалистично Борисов да отива на тази среща с големи очаквания. Въпреки това тя безспорно ще е интересна - защото ще събере двама харизматици, които не разбират демокрацията точно така, както я описват учебниците.Какво да очакваме?Ключовата дума ще бъде „сигурност”. Двамата лидери ще разговарят за модернизацията на нашите въоръжени сили и сделката за F-16, за енергийната сигурност на България и диверсификацията на енергийните източници. Или както го формулира американската посланичка в България Херо Мустафа: „Да изградим България като реален енергиен хъб\".Вероятно най-важният за Вашингтон въпрос е доколко малката бивша комунистическа страна може да бъде разглеждана като наистина лоялен съюзник в НАТО. Убеден съм, че по този въпрос Борисов ще използва цялото красноречие, с което безспорно е надарен, за да увери американския си домакин, че България е стабилен партньор, на когото може да се има пълно доверие.Фактите обаче го опровергават. България не посмя да изгони руски дипломати, след като се разрази аферата „Скрипал”; прокремълски формации са част от управляващата коалиция; в енергийно отношение страната си остава силно зависима от прищевките на Русия.Може да се възрази, че парламентът одобри сделката за F-16, макар срещу нея да се чуха множество аргументи, включително от президентството. Освен това тази есен в България имаше шумен предизборен лов на „руски шпиони”. Оставям на читателя да прецени дали лидерът на „Русофили” Николай Малинов може да бъде заподозрян като най-законспирирания и вредоносен руски агент в България. В допълнение да споменем и унижението, което София преглътна, когато обвиненият в шпионаж Малинов бе награден с медал лично от Путин.Наскоро Борисов обеща „пълна газова независимост” на България още през 2020 година. В тази връзка енергийният експерт Васко Начев заяви за ДВ следното: „Има твърде много условности при реализацията на една такава „независимост”. На хартия нещата изглеждат розови, но в действителност има серия от пречки и трикове, които се прилагат на практика, за да не се променя статуквото - тоест, доставките на природен газ да продължат в голямата си част да са от Газпром. За 2020 година терминалът за втечнен природен газ (LNG) при Ревитуса в Гърция е на практика блокиран от четири гръцки компании и няма никакъв шанс България да внесе втечнен газ през него. Интерконекторът с Гърция най-вероятно няма да бъде пуснат в експлоатация преди края на 2020 година. А всички усилия от българска страна са насочени към това да бъдат осигурени безпрепятствено доставки на природен газ от посока Турция - тоест, газ, доставен от Газпром\".На въпрос как САЩ се отнасят към възкръсналия проект за АЕЦ „Белене”, експертът посочи, че „това е никому ненужен проект. Както за „Белене”, така и за българската част на „Турски поток” е важно да се стартира разходната им част, а доколко са ефективни, това е без значение. Убеден съм, че в САЩ са наясно относно ситуацията и с двата проекта. Те разбират каква е основната причина за тяхната реализация”, смята Начев.Да, водена от своите геостратегически интереси, България трябва да се стреми към нормален, конструктивен диалог с Русия. Но в обстановка, в която отношенията между Москва и НАТО са достигнали най-ниската си точка от десетилетия, е наивно и опасно страна-членка на Алианса да се мъчи да „балансира” между НАТО и Кремъл.Въпросът за визитеДруги не по-малко важни въпроси, които Борисов и Тръмп ще обсъдят, са начините за увеличаване на взаимната търговия и инвестиции, борбата срещу корупцията, присъединяването на България към ОИСР. Ще бъде поставен и въпросът за отпадането на визите за български граждани. Но е малко вероятно да видим благоприятно развитие по тази тема. Макар България да отговаря на другите изисквания, остава огромният брой откази за визи - 15%, което е най-високата стойност в целия ЕС. Да припомним, че за да бъдат изпълнени критериите на безвизовата програма, този дял не бива да надхвърля 3%. Освен това можем да предположим, че високото равнище на корупция в публичния сектор и Авгиевите обори на съдебната система също не говорят никак добре за България.Борисов обеща да подари на американския президент ловна пушка, произведена в Габрово. Какви ще са даровете на Тръмп - предстои да видим. Но би било изненада, ако Борисов се завърне с пълна кошница от Белия дом. Остава да видим дали министър-председателят ще демонстрира и там пословичната си фамилиарност, с която вече успя да шокира американската посланичка Херо Мустафа.", "date": "2019.11.22", "title": "Какво ще си говорят Борисов и Тръмп"}
{"url": "https://offnews.bg/politika/31-ot-balgarite-sa-svideteli-na-prodazhba-na-glasove-na-mestnite-izbo-716050.html", "text": "52% от жителите на София са на мнение, че местните избори са били честни или по-скоро честни, а 32% смятат, че вотът в столицата е бил по-скоро нечестен или съвсем нечестен. В останалите областни центрове делът на убедените в честността на изборите е 56%, a делът на тези, които смятат, че изборите в тяхната община не са били честни, е 37%.Това показват резултатите от експресен телефонен сондаж на „Галъп интернешънъл“, проведен между 14 и 19 ноември сред 806 души. Проучването е част от независимата изследователска програма на агенцията и осигурява представителност на данните чрез ползване на панелна методика. Абсолютното максимално отклонение е ± 3.5 при 50% дялове. 1% от извадката е равен на 55 хиляди души.31% от респондентите заявяват, че лично знаят за случай за продаване на гласове. Подобни данни са обикновено косвен индикатор за размера на продаването на гласове. Това условно се равнява на над 1.7 милиона души, изчисляват от „Галъп интернешънъл“. 67% не знаят за такъв случай, 2% отказват да отговорят.В София свидетелите на продажба на гласове по време на местните избори са 26% – сравнително по-малко от тези в останалите областни градове, където този дял е 33%. Според отговорите на респондентите средната цена на глас е била 67 лв.На въпроса „Според Вас, във Вашата община честни ли бяха проведените наскоро местни избори?“ за общо 55% от запитаните изборите са били честни – 43% казват твърдо „да“, а 12% – „по-скоро да“.За 38% от участвалите в проучването изборите  или  честни (11% „по-скоро не“ и 27% – „не“). Останалите 7% не могат да преценят.31% от анкетираните казват, че са чували за конкретен случай за гласуване за определена партия по принуда. 67% отричат, а 2% отказват да отговорят.Гласуването по-принуда в столицата (28%) е в по-малък мащаб, отколкото в останалите областни центрове (32%).В най-голяма степен от подобни практики са застрашени жителите на селата, които и в най-голяма степен споделят, че знаят за случаи на хора, гласували по определен начин под заплаха (34%).", "date": "2019.11.22", "title": "31% от българите са свидетели на продажба на гласове на местните избори. Средната цена на глас е 67 лева"}
{"url": "https://offnews.bg/futbol/shefat-na-uefa-prati-pozdravi-na-bobi-mihajlov-716046.html", "text": "Президентът на УЕФА Александър Чеферин е изпратил „сърдечни поздрави” към бившия президент на Българския футболен съюз Борислав Михайлов. Това се е случило днес по време на срещата на Чеферин с временно изпълняващия длъжността президент Михаил Касабов.\"Чеферин не пропусна шанса да изпрати сърдечните си поздрави на Михайлов, да му благодари за дългогодишната успешна работа и да пожелае успех на българския национален отбор във важното изпитание в края на март догодина”, пише в сайта на родната футболна централа.Ръководителят на европейския футбол използвал срещата с Касабов и да изкаже задоволството си от нормализирането на обстановката в българския футбол след драматичните събития около европейската квалификация с Англия на 14 октомври т.г.Той също така е пожелал успех на екипа, който се нагърби с отговорността да управлява Българския футболен съюз след оставката на президента Борислав Михайлов, подадена след натиск от изпълнителната власт в лицето на премиера Бойко Борисов и спортния министър Красен Кралев.", "date": "2019.11.22", "title": "Шефът на УЕФА прати поздрави на Боби Михайлов"}
{"url": "https://offnews.bg/sviat/britanskite-tori-iskat-poskapvane-na-danatcite-varhu-imotite-kupuvani-716062.html", "text": "Консервативната партия на Великобритания начело с премиера Борис Джонсън предложи вдигане на данъците върху недвижимите имоти, които са купувани от чужденци, като това е едно от предизборните им обещания преди предсрочния вот.Според агенция Блумбърг /Bloomberg/ с това торите се опитват да привлекат на своя страна избирателите преди предсрочните избори на 12 декември.Консерваторите смятат, че британските недвижимости, които са особено популярни сред чужденците, по-често се придобиват от богати хора или компании с цел или влагане на средства, или отдаване под наем на завишени цени.По данни на изследване на университета Йорк през 2014-2016 г. 13% от жилищата в Лондон са закупени от чужди граждани. Подобен интерес от страна на чуждестранни купувачи води до общ ръст на цените на имотите и за самите британци, които искат да купят нещо, става все по-сложно да успеят.В тази връзка консерваторите предлагат да се въведат допълнителни налози за чужденците при покупката на имот в размер на 3%. Така, ако чужденец ще купува жилище за 1,5 млн. паунда, ще трябва да плати данък в размер на 183 750 паунда, а за същия обект британецът ще даде 93 750.По оценката на торите тази мярка ще даде на хазната допълнителните 120 млн. за година.", "date": "2019.11.22", "title": "Британските тори искат поскъпване на данъците върху имотите, купувани от чужденците"}
{"url": "https://offnews.bg/obshtestvo/fandakova-pali-svetlinite-na-40-elhi-na-talanta-zaedno-s-kolednoto-dar-716045.html", "text": "Кметът на София Йорданка Фандъкова традиционно ще запали светлините на голямото Коледно дърво на Общината на 1 декември от 18 ч. пред НДК. Заедно с него в градината пред Двореца на културата ще грейнат и четиридесет приказно украсени живи Елхи на таланта, които са част от едноименната коледна благотворителна кампания на Фондация „Стоян Камбарев“, в партньорство със СО. Те ще образуват цял светлинен коридор и красива алея, която ще привлича столичани и гостите на града, съобщават от фондацията. Йорданка Фандъкова участва и в забавното видео послание на Звездните Посланици на Кампанията - Мария Илиева, Любо Киров и Миро, които застанаха сърцато зад тази нова идея на Деси Тенекеджиева и Фондация „Стоян Камбарев“. Запалването на светлините на Елхите ще бъде съпроводено с фойерверки и голям празничен концерт, който ще завърши с ефектно коледно шоу, с участието на музикалните открития на Фондацията. Хилядната публика ще се наслади на таланта на 16 годишната перкусионистка Сара Чакърова и нейната група YESTRDAY, на класическите диви Весела Янева и Мария Славова и на поп звездата Mr VOG.В концерта ще вземат участие и няколко от даровитите деца от многодетни семейства, които ще бъдат подкрепени от кампанията.ЕЛХИТЕ НА ТАЛАНТА ще красят пространството пред НДК от 1-ви декември до 15-ти януари 2020 г. След свалянето на украсата, всички живи елхи ще бъдат дарени на Общината и засадени, като така ще сложат началото на нова Гора на Таланта. Идеята на коледната кампания ЕЛХИ НА ТАЛАНТА е всеки, който пожелае да украси своя жива елха, като направи дарение. Благодарение на тази благотворителна акция, Фондация „Стоян Камбарев“ ще финансира 5 едногодишни стипендии на младите си музикални таланти, няколко късометражни филма, участия на лауреати на Фондацията в мастър класове, конкурси и фестивали.Коледната кампания ЕЛХИ НА ТАЛАНТА ще подкрепи и даровити деца от десет многодетни семейства в нужда, които ще получат много подаръци и ваучери за покупки от хранителни вериги, търговски центрове, книжарници и др. От този момент нататък, тези талантливи деца, ще станат част от голямото семейство на Фондация „Стоян Камбарев“, която ще следи тяхното развитие и ще ги подкрепя и в бъдеще, а като първа стъпка ще покрие едногодишните им разноски за изкуството, което са избрали.Фондация „Стоян Камбарев“ вече 10 години сбъдва мечтите на младите и даровити български таланти от различни области на изкуството, като ги подкрепя финансово, морално и осъществява конкретни техни творчески проекти. Идеята е социалната и екологична Коледна кампания ЕЛХИ НА ТАЛАНТА да се случва всяка година и да стане традиционна, както вече престижните и чакани Награда за Полет в изкуството, Благотворителен Бал в Лондон и Наградата за Кино 355.Кампанията ще продължи до Коледа и ако желаете да се включите в нея с дарение, ваучери или подаръци за десетте талантливи деца и техните семейства, може да го направите като се свържете с Фондация „Стоян Камбарев на www.kambarev.org", "date": "2019.11.22", "title": "Фандъкова пали светлините на 40 Елхи на таланта заедно с Коледното дърво пред НДК"}
{"url": "https://offnews.bg/analizi-i-komentari/tramp-i-balgaria-atakite-sreshtu-svobodnite-medii-podkopavat-demokrat-716065.html", "text": "Бойко Борисов, министър-председател на България, на нация дълбоко измъчвана от повсеместната корупция, планира да посети президента Доналд Тръмп в Белия дом в понеделник. Липсата на свобода на пресата в България няма вероятност да бъде в дневния ред на техните разговори.Българската политическа система е доминирана от Борисов и неговата партия. Борисов е на власт почти непрекъснато в България в продължение на десет години и няма сериозна политическа опозиция. Междувременно се твърди, че Русия, която продължава да вижда Балканите като регион на стратегическа конкуренция със Запада, че косвено финансира политическите партии в цяла Европа.Липсата на свободни и независими медии в България днес е друг фактор, който подкопава демокрацията в тази страна, член на НАТО и Европейския съюз.Тръмп, американският домакин на Борисов, е често остър срещу законната американска преса. Когато прави това, президентът следва модела, използван от няколко настоящи и бивши чужди лидери – като Борисов – за задушаване на истинността и правителствената отчетност пред техните народи.Най-агресивният подход е този на Владимир Путин в Русия, за когото се твърди, че използва убийства, сплашване и съдебни наказания, за да задуши политическата опозиция и пресата.Някои правителствени ръководители в Европа – България и Унгария ми идват на ум, – използват или дават възможност за по-фина комбинация от мерки за манипулиране и сплашване на пресата. Аз съм най-запознат със ситуацията в България, където служих като посланик на САЩ. Днес България дава примери за това как правителствата и специалните интереси използват редица действия, за да приведат медиите в подчинение.Консолидирането на медийната собственост във виртуален монопол, контролиран от малка група български олигарси, е само една от техниките.През 2002. националната преса в България, притежавана до голяма степен от международни медийни компании, бе относително независима и донякъде агресивна в отразяването на правителствени злоупотреби.Днес независимите международни медийни групи са изчезнали, заменени в повечето новинарски сектори от местни олигарси и \"бизнесмени\", които използват медиите, за да влияят на правителството и съдебната система.Един човек - Делян Пеевски, депутат в българския парламент, е самодържецът на частните български медии днес. Той казваше, че притежава над 80% от пазара, включително голям дял от разпространението на печатните медии в страната. Финансирането и местният контрол на медиите в България са, меко казано, мрачни. Но Пеевски и шепа други олигарси могат да притежават или контролират почти всеки основен \"частен\" всекидневник и телевизионен канал в България.Пеевски и неговите сътрудници използват своите публикации, за да подкрепят съществуващата политическа структура на властта, която ги покровителства. Техните медийни продукти дискредитират независимите журналисти, политически опоненти, бизнес конкуренти и атакуват неправителствени организации и активисти, които се борят за върховенство на закона, свобода на печата и защитават правата на човека.Тъй като новинарските медии в България често са притиснати финансово, българското правителство, включително това на сегашния министър-председател Борисов, използват ЕС и друго финансиране като лост, за да поставят под зависимост медиите с пари от правителството.Заплахите срещу българските журналисти са обичайни. Като цяло, определени журналисти се самоцензурират, защото знаят, че разследващата журналистика, разкриваща престъпления и корупция, може да им донесе уволнение от работата, да се изправят срещу правни обвинения в пристрастни съдилища, или да пострадат от физическо насилие.Някои забележително смели отделни български журналисти са рискували да докладват истината за корупцията на правителството и за големите престъпления, но няколко от тези честни хора от национални и местни медии са заплашвани и атакувани.Като резултат потискането на независимите медии в България изкривява медийния сектор, ерозира общественото доверие в тях и продуцира национална политическа среда с ниска правителствена или престъпно липсваща прозрачност и отчетност, при отсъствието на сериозна опозиция, която да е предизвикателство за властта.Спадът в свободата на печата в България е добре документиран от Репортери без граници, Европейския център за свобода на пресата и медиите, и други медийни наблюдатели. Но сериозният международен или вътрешен политически натиск върху българското правителство за подобряване на свободата на пресата не успя да подобри ситуацията.Когато Доналд Тръмп използва силата на своя президентски пост, за да атакува и да демонизира професионалните и независими медии поради въпросите им за правителствени решения, и изнасящи истината за корупцията и неуспехите на неговото нестабилно правителство, той по същество прилага заплашващи тактики, подобни на някои от моделите в България и Русия.По същия начин, когато главният прокурор на САЩ стане политически покровител, защитаващ президента от правна опасност, върховенството на закона в САЩ е в опасност. Когато високопоставените членове на Конгреса и националните телевизионни мрежи стават безусловни защитници на президента, и насърчават конспиративни теории за търсенето на факти, общественият интерес към истината не се удовлетворява.България, заедно с няколко други народи, които се стремят към пълна демокрация, са примери за това какво може да се случи, когато схемите за компрометиране на независимите медии се увенчаят с успех. Свободата на печата в САЩ все още няма да се откаже от нивото си, но не благодарение на Доналд Джей Тръмп, който изглежда предпочита по-българския модел.", "date": "2019.11.22", "title": "Тръмп и България: Атаките срещу свободните медии подкопават демокрацията"}
{"url": "https://offnews.bg/zdrave/zapochva-obuchenieto-na-speshnite-meditci-716047.html", "text": "Стартират обученията на персонала от центровете за спешна медицинска помощ и спешните отделения по проекта „Подобряване на условията за лечение на спешните състояния“ (ПУЛСС)\". В понеделник (25 ноември) министърът на здравеопазването Кирил Ананиев ще обяви началото им в Националния център за обучение и квалификация в системата за спешна медицинска помощ. В рамките на проекта ще бъдат обучени минимум 6 892 души. Теоретичните занимания ще са с продължителност 15 часа седмично, а практическата част - 17.5 часа, като обучаваните ще бъдат разпределени в групи до 12 човека.Проектът се финансира от Европейския социален фонд чрез Оперативна програма „Развитие на човешките ресурси” 2014-2020 г. Общият бюджет на ПУЛСС е 7 млн. лв., които са 100% безвъзмездна финансова помощ. Предстои да бъде подписано допълнително споразумение към договора за предоставяне на безвъзмездна финансова помощ за удължаване срока за изпълнение на проекта до 30.09.2021 г.", "date": "2019.11.22", "title": "Започва обучението на спешните медици"}
{"url": "https://offnews.bg/politika/kmetat-na-rajon-lozenetc-dnsk-da-premahne-nezakonnata-sgrada-vapreki-716059.html", "text": "Кметът на столичния район \"Лозенец\" Константин Павлов е категоричен, че на ход е ДНСК за премахването на небостъргача \"Златен век\", граден от строителната компания \"Артекс\", а ролята му на районен кмет е да не оставя удобно нерешени въпроси. “От “Артекс” твърдят, че са открили в искането ми към ДНСК намерения в разрез със закона, а пък аз твърдя, че съм открил действия в разрез със закона”, подчертава Константин Павлов в коментар за позицията на фирмата-строител, след като от “Артекс” оспориха искането му Дирекцията за национален строителен контрол (ДНСК) да обяви строежа на “Златен век” за незаконен.В изявление на компанията \"Артекс\", която изгражда 34-етажната сграда \"Златен век\" в столичния квартал \"Лозенец\", се казва, че намеренията на новия кмет на района не кореспондират със законността и решението на съда. Вчера новоизбраният кмет на \"Лозенец\" поиска ДНСК да премахне сградата.Строителната фирма изчаква окончателно решението на Върховния административен съд по казуса и припомня, че „с решение от 30 юли тази година Софийският Административен съд е потвърдил валидността на разрешението за строежа на „Златен век“ и е отменил заповедта на ДНСК за спирането на строежа“.Новият кмет на район „Лозенец“ Константин Павлов обаче е първият и единствен засега орган на власт, който е предоставил на публичното внимание юридическо становище за законността на обект „Златен век“. От произнасяне по този въпрос до момента се въздържа компетентният по закон началник на ДНСК. Арх. Здравко Здравков – главният архитект на Столична община, също отклонява темата.Съдът не е сезиран с въпрос за законността на сградата и съответно не се е произнасял. Висящият пред него спор е за спиране на строителството. С какъвто и резултат да приключи този спор, това не е препятствие за установяване и премахване на незаконно строителство на обект „Златен век“, подчертават от Демократична България в писмо до медиите.В искането на кмета на район „Лозенец“ е посочено, че извършеното строителство след изтичане на срока на презаверката на разрешението за строеж от 19 ноември 2017 г. е незаконно и подлежи на премахване. Върховният административен съд няма практика по прилагането на чл. 153 от ЗУТ след измененията му от началото на 2017 г., противно на твърденията от фирма „Артекс“. От политическата централа настояват, че ДНСК дължи произнасяне и уточняват, че изясняването на въпроса за законността на започнатия строеж е в интерес и на бизнеса, и на жителите на столицата.Подробният устройствен план за сградата е одобрен през 1996 г. Оттогава са настъпили множество промени в устройствените условия, най-съществените от които са влизането в сила на Общия устройствен план през януари 2007 г. и на чл. 16в от Закона за устройството и застрояването на Столична община през април 2018 г., според които сграда с такива размери е недопустима на това място.Тези съществени промени в устройствените условия са абсолютно основание за служебно изменение на плана от 1996 г., за което е компетентен главният архитект на Столична община. Изменението на плана е допустимо и поради обстоятелството, че разрешението за строеж на обекта е с изтекъл срок.", "date": "2019.11.22", "title": "Кметът на район Лозенец: ДНСК да премахне незаконната сграда, въпреки протеста на Артекс"}
{"url": "https://offnews.bg/zimni/fenove-na-hokejnia-tcska-opitali-da-otkradnat-stika-na-vrataria-na-sla-716052.html", "text": "Голям скандал избухна на хокейното дерби Славия - ЦСКА, завършило с победа 10:4 за \"белите\".На почивката между втората и третата третина фенове на ЦСКА опитаха да откраднат стика на резервния вратар на Славия Теодор Асенов.  Това предизвика гнева на съотборниците му, които влязоха в разправия с \"червените\" запалянковци.15-ата фена на ЦСКА скочиха да се бият с хокеистите на \"белите\", но страстите бързо бяха охладени от полицаите в Зимен дворец на спорта.Срещата не мина и без традиционното сбиване между играчите на двата отбора.", "date": "2019.11.22", "title": "Фенове на хокейния ЦСКА опитали да откраднат стика на вратаря на Славия"}
{"url": "https://offnews.bg/obshtestvo/ofitcialno-otkrivane-na-15-i-dni-na-predizvikatelstvata-vav-frenskia-i-716043.html", "text": "Агенцията за устойчив туризъм Odysseia-in и Посолството на Франция в България откриват Петнадесетите Дни на предизвикателствата на 2 декември 2019 г. в 17.30 ч. във Френския институт в България, на площад „Славейков” 3.През 2005 г. във Френския институт в България бяха открити първите Дни на предизвикателствата. 15 години по-късно Френският институт отново е домакин на първия ден от това събитие, посветено на планината, природата, приключението, пътуванията. Значимо събитие, събиращо всяка година множество участници, Дните на предизвикателствата предлагат на публиката срещи с известни алпинисти, кинодейци, приключенци и учени.Тези дни, които ще продължат от 2 до 5 декември 2019 г., ще бъдат официално открити на 2 декември с дебати, прожекции на документални филми и дискусии с режисьорите, посветени на опазването на биоразнообразието в контекста на драматичен спад на броя на растителните и животинските видове на планетата. По същото време в Мадрид ще се проведе Конференцията за климатичните промени (COP 25 от 2 до 13 декември 2019 г.). На 2 декември входът е свободен в рамките на наличните места: задължителна регистрация на .Посланикът на Франция, Флоранс Робин, представители на Министерството на околната среда и водите и Министерството на земеделието, храните и горите, както и Франсоа Деберг, директор на Веолия за България, партньори на проявата, ще открият събитието, в което участват многобройни известни личности:• Жил БЬОФ, специалист по физиология на околната среда и биоразнообразието. Професор в Сорбоната и Университета Пиер и Жолио Кюри, той работи в Обсерваторията по океанология в Банюлс-сюр-мер, председател е на Научния съвет на Френската агенция за биоразнообразие и член на многобройни органи за защита и управление на природните резервати. Бил е президент на Националния природо-научен музей (2010-2015) и е прекарал 20 години във Френския изследователски институт за експлоатация на морето (IFREMER), бил е и член на Управителния съвет на WWF. Заемал е длъжността научен съветник за науките за живота и природата, климата и океана в кабинета на Сеголен Роял, министър на околната среда, енергетиката и морето и е избран за гост-професор в Колеж дьо Франс - катедра „Устойчиво развитие, енергетика, околна среда и общество”.• WIND2WIN Challenge е първото предизвикателство с уиндсърф в България. То се проведе през септември 2018 г. по българското крайбрежие на Черно море, между селата Дуранкулак и Резово. Илияна Стоилова и Йоан Колев са атлетите, които приеха предизвикателството и преминаха разстояние, равняващо се на 300 км. Предизвикателството има за цел да привлече вниманието на обществеността към проблема с пластмасовото замърсяване в Черно море. Техният филм ще бъде прожектиран в 16.30 ч. и последван от дебат с Жил Бьоф и морския билог Стефани Клайн на тема биоразнообразието във водна среда.• Еврар Венденбаум се интересува от природата и нейното изследване, той е и фотограф и режисьор на филми за научни експедиции. Работата му го е отвеждала из най-недостъпните кътчета на планетата като гигантските стени на Каракорам и Йосемити, които е изкачвал, полярните шапки на Аляска и Патагония, по които се е спускал със ски, няколко острова в Индийския океан и горите на Амазония и Индонезия, които е обиколил с пирога. Еврар донася от всяко едно от своите изследователски пътувания прекрасни кадри и невероятни разкази за приключения, които са били публикувани и представени по многобройни фестивали, телевизии, списания, каталози, реклами и книги по света. Той ръководи и екологичната асоциация Naturevolution и влага своите умения в услуга на опазването на биоразнообразието. Той ще участва в дебата „Пресечни гледни точки за приоритетите на биоразнообразието във Франция и България през 2020 г.: какви предизвикателства и какви решения?” в 18 ч. Неговият филм „Scoresby – Шепотът на леда” (2018) ще бъде прожектиран в 19.30 ч. и последван от дискусия с режисьора.• Антоан Жирар е приключенец, парапланерист и преподавател. От 2011 г. насам той се захваща с най-лудите предизвикателства: двупосочен полет с парапланер самостоятелно над Южния остров на Нова Зеландия на разстояние от 1 200 км. 1 200 км полет с парапланер в Пакистан и Хималаите. През 2017 г. е номиниран за приключенец на годината от Нешънъл Джиографик за своя полет над Броуд Пийк (8 051 м). През 2019 г. осъществява първия полет с парапланер над планиската верига Анди. Филмът му „Пътят на Кондора” (2018), който разказва за това приключение, ще бъде прожектиран в 20.50 ч. и последван от дискусия с режисьора.• WWF България, представляван от Катерина Раковска.• Българската Фондация Биоразнообразие, представлявана от Румяна Иванова.За да прегледате програмата за 2 декември:  / Дните на предизвикателствата продължават на 3, 4 и 5 декември, цялата информация ще откриете на:  / .", "date": "2019.11.22", "title": "Официално откриване на 15-и Дни на предизвикателствaта във Френския институт в България (галерия)"}
{"url": "https://offnews.bg/temida/cheshki-senator-sezira-prokuraturata-za-sdelkata-s-tetc-varna-vlade-716051.html", "text": "Инж. Лукаш Вагенкнехт, член на Сената на чешкия парламент, подаде сигнал до Софийската градска прокуратура, свързан с неблагоприятна сделка на чешката държавна компания ЧЕЗ в България, съобщиха от Антикорупционния фонд. Става дума за продажбата на ТЕЦ \"Варна\".Сигналът касае съмнения за общи стопански престъпления (съзнателно сключване на неизгодна сделка и безстопанственост), престъпления по служба (нарушаване на служебни задължения и използване на служебно положение), както и съмнения за избягване на данъци в големи размери.Съмненията относно извършените сделки по продажбата на „ТЕЦ Варна“ ЕАД в края на 2017 г. на фирма „Сигда“ ООД, която е без никакъв опит в енергетиката, вече са били изложени и пред Прокуратурата на Чешката република. Месеци след продажбата, свързаната с бившия транспортен министър и дългогодишен шеф на Пристанище Варна Данаил Папазов фирма, е придобита от почетния председател на ДПС Ахмед Доган.Фондация „Антикорупционен фонд“ (АКФ) е адресат за кореспонденция в Република България, посочен в сигнала на сенатора.„Още през юни тази година АКФ алармира редица институции за множество тревожни обстоятелства по казуса „ТЕЦ Варна“,“ каза Бойко Станкушев, директор на АКФ. „Действията ни засега са безрезултатни в опита да мотивираме институциите да защитават публичния интерес. Сигналът на чешкия сенатор, обаче, ясно показва, че въпросите относно придобиването на „ТЕЦ Варна“ и редицата любопитни решения и действия на държавни органи след това продължават да са актуални и да очакват своите отговори“, посочи той.На 19 юни 2019 г. АКФ сигнализира Държавната агенция „Национална сигурност”, Министерството на енергетиката и Комисията за енергийно и водно регулиране (КЕВР) заради решение на държавно дружество да заплати милиони левове за студен резерв на „ТЕЦ Варна“ ЕАД, чиято техническа изправност е под въпрос, с което се предпоставя и евентуална заплаха за енергийната сигурност, като част от националната сигурност на България.Сигнализирана е и Национална агенция за приходите (НАП) във връзка със съмнения за избягване на данъци при придобиването на ТЕЦ-а от „Сигда“, и по-късно при придобиването на „Сигда“ от почетния председател на ДПС Ахмед Доган. На 1 юли 2019 г. НАП уведомява АКФ за започването на проверка по сигнала с обещанието фондът да бъде осведомен за резултатите, щом тя приключи.В отговор от 24 октомври 2019 г. от ДАНС заявяват, че не са открили данни за наличие на заплахи или посегателства срещу националната сигурност на България.Най-детайлни в отговора си (от 15 август 2019 г.) са КЕВР, които уведомяват АКФ за изискана информация от „ЕСО“ ЕАД (който провежда търговете за студен резерв и определя победителите в тях) и „ТЕЦ Варна“. Електроенергийният оператор е потвърдил информацията, съдържаща се и в сигнала на АКФ, че не извършва проверки на място на експлоатационната годност на съоръженията, а единствено следи параметрите на работа дистанционно и при незадоволителни показатели налага санкции. Такива санкции вече са били налагани на „ТЕЦ Варна“ през 2018 г.От „ТЕЦ Варна“ също потвърждават изложената в сигнала на АКФ информация за обявени обществени поръчки за ремонт на блок 6, нужни заради наличието на пробиви и недопустимо изтъняване на тръби. Впоследствие, обаче, поръчките били спрени, тъй като трите блока (4, 5 и 6) щели да се използват в следващия регулаторен период, но се оказало, че преди 20 юни 2020 г. нямало да бъде осигурено необходимото количество природен газ за работата им. Освен това, дейностите по прекратените обществени поръчки щели да бъдат включени в програма за екологизация през 2020 г. и 2021 г. Междувременно от дружеството твърдят, че са отстранили критичните точки на блок 6 с налични материали и собствени сили.Предвид получената от ТЕЦ-а информация, КЕВР заключава, че в момента дружеството разполага с три ремонтирани блока – 4, 5 и 6 – като количествата, с които дружеството ще кандидатства в предстоящите търгове могат да се осигурят и от два блока. За КЕВР това означава, че дружеството е подсигурило безпроблемно изпълнение на договорите за студен резерв. В заключение КЕВР решава, че няма условия за започване на процедура по отнемане или прекратяване на лицензията на ТЕЦ-а.Министърът на енергетиката, който по закон осъществява контрола за техническото състояние и експлоатацията на енергийните обекти, и до момента мълчи.От Антикорупционния фонд поставят въпросите:„Продължаваме да призоваваме държавните институции за отговорни действия във връзка както със сигнала на АКФ, така и с този на чешкия сенатор,“ подчерта в заключение Бойко Станкушев.", "date": "2019.11.22", "title": "Чешки сенатор сезира прокуратурата за сделката с ТЕЦ \"Варна\", владение на Ахмед Доган"}
{"url": "https://offnews.bg/zimni/albert-popov-propuska-startovete-v-severna-amerika-716057.html", "text": "Алберт Попов ще пропусне стартовете в Северна Америка през този сезон, съобщи самият той от Леви, където в неделя е първия слалом от световната купа.\"Преценихме с треньора ми Иво Борисов, че 20 дни тренировки там само за един старт на гигантски слалом не си струва. Ще се готвим в Европа за Вал д'Изер\", обясни най-добрият ни алпиец, цитиран от \"24 часа\".Голямата изненада във Финландия е времето. В момента е мъгливо и вали дъжд. Само преди няколко седмици, когато направи тренировки там Алберт се готвеше при минус 20 градуса.\"Отдолу е лед, но като валне малко горния слой се размива. Но казват, че състезателната писта е в добро състояние\", обясни Попов. Свободното каране на трасето за състезанието ще бъде в събота следобед след слалома при жените.Алберт трябва да е с 21-и номер в първия слалом. В момента той е 23-и в ранглистата, но Марсел Хиршер и Феликс Нойройтер, които са пред него вече приключиха с кариерата си.\"Иначе всичко е наред. Чувствам се идеално и очаквам с нетърпение старта в неделя\", каза още Аби.", "date": "2019.11.22", "title": "Алберт Попов пропуска стартовете в Северна Америка"}
{"url": "https://offnews.bg/obshtestvo/zapochna-petoto-izdanie-na-vivacom-regionalen-grant-716038.html", "text": "Петото издание на VIVACOM Регионален грант стартира в пет града едновременно - София, Монтана, Габрово, Сандански и Русе. На специалните събития във всеки от градовете бяха представени разнообразни инициативи, подкрепени от програмата. По места домакини бяха граждански организации, които са получили финансиране от предишните издания на регионаления грант. Досега програмата е финансирала над 50 инициативи от цялата страна с общо 244 717 лв.Журито, което ще оценява проектите се състои от Веселка Вуткова, директор „Корпоративни комуникации”, VIVACOM, Надя Шабани, директор на „Български център за нестопанско право“, Ива Дойчинова - журналист, Иван Кънчев, съосновател на \"Българска история\".Надя Шабани сподели, че за изминалите 4 години са подкрепени 53 \"прекрасни идеи\". За подкрепа на своите проекти могат да кандидатстват граждански организации, читалища, училищни настоятелства и настоятелства на детски градини. Няма ограничение за сферите, в които ще се развиват идеите. \"Важно е инициативите да са насочени към промяна, полезна за общността\", споделиха от гранта. Подкрепата за всеки проект, както и до сега, може да бъде до 5 000 лева, като няма ограничения на броя проекти, които една организация подава. Ако е била сред печелившите в предходна година, обаче, трябва да кандидатства с различна от вече подкрепената идея. Програмата ще подкрепи инициативи с продължителност до 1 година. Срокът за подаване на проектни предложения е до 12 януари 2020 г. За кандидатстване е необходимо идеята и обосновката ѝ да бъдат представени в електронен формуляр: . Одобрените предложения ще бъдат обявени в началото на март 2020 г.В София деца от читателски клубове на фондация „Детски книги“ предизвика журито със забавни игри и въпроси от детски книги. Събитието се проведе в академия „Никола Тесла“.Повече информация и условията за кандидатстване в Регионалния грант ще намерите на сайта ", "date": "2019.11.22", "title": "Започна петото издание на VIVACOM Регионален грант"}
{"url": "https://offnews.bg/zdrave/lekari-ot-majchin-dom-spasiha-rodilka-i-bliznatcite-%d1%9d-akusherkite-ia-716049.html", "text": "Часове след раждането на близнаци родилка изпадна в животозастрашаващо състояние. Благодарение на бързата реакция на специалистите от Майчин дом жената е вкарана отново в операционната и е направена повторна животоспасяваща операция - лапаротомия, съобщават от лечебното заведение.Според специалистите причината за това състояние е изпаднала в атония матка (увеличената слабост на мускулната ѝ сила, която в повечето случаи е причина за животозастрашаващо екстремно кървене).Пациентката е проследявана в болницата месеци наред, като предвид неблагоприятното предразположение на близнаците в матката, се налага цезарово сечение. И двете бебета са момчета, доносени и в отлично здраве, като всяко от тях тежи над 3 кг.След всички реанимационни грижи жената е в много добро състояние, изкарана е от апаратна вентилация и е със самостоятелно дишане.Ръководството на СБАЛАГ \"Майчин дом\" и акушерките от Клиниката по анестезиология и интензивно лечение ѝ подготвиха изненада, по случай рождения ден. Щастливата млада майка отбеляза празника си, като за първи път прегърна двете си деца. За да остане този ден най-радостният в живота ѝ, акушерките от Клиниката по анестезиология и интензивно лечение и ръководството на лечебното заведение решиха да подготвят изненада, като украсиха празнично болничната ѝ стая.В „Майчин дом“ работят повече от 200 акушерки, които осигуряват непрекъснат, ежедневен и денонощен цикъл на работа в помощ на лекарите, майките и най-малките пациенти.СБАЛАГ \"Майчин дом\" е най-голямата и най-старата специализирана акушеро-гинекологична болница у нас, в която се проследяват и обработват най-сложните медицински случаи от цялата страна. Средно всяко 14-то българско дете се ражда в „Майчин дом“. Болницата е лидер по брой раждания на годишна база.", "date": "2019.11.22", "title": "Лекари от Майчин дом спасиха родилка и близнаците ѝ, акушерките я изненадаха за рождения ден"}
{"url": "https://offnews.bg/ikonomika/s-86-000-leva-arheolozi-spasiavat-obekt-zasegnat-ot-novo-patno-trase-716060.html", "text": "В Агенция „Пътна инфраструктура“ беше отворена постъпилата оферта в тръжната процедура за избор на изпълнител за извършване на спасително археологическо проучване на новооткрит археологически обект при километър 18 по трасето на път І-8 Калотина - СОП. Стойността на обществената поръчка е 86 000 лв. без ДДС.Постъпилата оферта е на Националния археологически институт с музей при Българската академия на науките, съобщиха от агенцията.Новооткритият обект е от късната античност като по време на извършеното археологическо наблюдение са открити горели кости, фрагменти от глинени съдове и стъкло, както и фрагмент от накит.Археологическият обект е по трасето на участъка Драгоман – Сливница, чието строителство започна през май т. г. В отсечката между км 15+500 и км 32+447 ще бъде изградено второ платно, а старото ще бъде реконструирано и пътят ще стане с магистрален габарит.Участъкът е част от автомагистрала „Европа“, която ще свързва София с ГКПП „Калотина“. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г.", "date": "2019.11.22", "title": "С 86 000 лева археолози спасяват обект, засегнат от ново пътно трасе за Калотина"}
{"url": "https://offnews.bg/sviat/rusia-planira-novi-testove-na-tcirkon-hiperzvukovata-krilata-raketa-716005.html", "text": "Новите тестове на хиперзвуковата крилата противокорабна ракета \"Циркон\" ще бъдат направени в морския обхват на Северния флот в Русия до края на тази година, съобщи ТАСС. НПО Инженеринг, която ръководи разработването на \"Циркон\", отказа да коментар по темата за планираните тестове. Ракетата има скорост от около 9 Маха и е с обсег над 1000 км.В края на 2018 г. източник на комплекса на отбранителната промишленост заяви пред ТАСС, че от началото на тестовете на \"Циркон\" са извършени над 10 изстрелвания по морски цели на разстояния от няколкостотин километра.  Предполага се, че корабите и подводниците, които в момента са въоръжени с ракети \"Калибър\" или \"Оникс\", ще бъдат заменени с ракети \"Циркон\". Заместник-министърът на отбраната на Русия Алексей Криворучко обяви на 8 ноември нови планове за разполагането на \"Циркон\" на фрегата на \"Маршал Шапошников\" и многоцелевата ядрена подводница от обект 949А \"Иркутск\", които са подложени на модернизация. Американското аналитично списание National Interest нарича ракетата „Циркон“ сериозно предизвикателство за Военноморските сили на САЩ.", "date": "2019.11.22", "title": "Русия планира нови тестове на Циркон - хиперзвуковата крилата ракета"}
{"url": "https://offnews.bg/medii/balgarski-triumf-na-svetovnite-komunikatcionni-nagradi-pr-news-agen-716055.html", "text": "Четири първи места за българския комуникационен бизнес в престижната класация Agency Elite Awards 2019 г. Една от най-авторитетните световни медии за комуникации PR News определи SiteMedia Consultancy за победител в категориите „Агенция на годината“ и „Най-бързо развиваща се агенция на годината“ за цял свят.SiteMedia Consultancy спечели първо място и в категорията „Beauty&Fashion” с кампанията #DaretoWOWandCare, реализирана за бранда NIVEA на Байерсдорф България. Кампаниите в престижната класация са оценявани по постигнатите резултати, иновативни подходи, възможности за развитие, нестандартни работни решения, креативност, използване на дигитални мрежи, работа с онлайн общности, цялостно отношение към работния процес и много други. Церемонията по връчване на наградите се състоя вчера 21 ноември на тържествена церемония в Ню Йорк.На същата церемония бе отличен Любомир Аламанов, който спечели първо място в категорията Иноватор на годината за целия свят. Наградата се дава за цялостен принос през годината към сферата на комуникациите, за иновативен подход в стратегическото планиране, работата с хората, въвеждане на нови услуги на пазара и много други.SiteMedia Consultancy (www.sitemedia.bg) е ПР-агенция, специализирана не само в класически комуникационни услуги, но и в изцяло нови за българския пазар продукти като Employer Branding, Time Management, Talent Development, Community Branding, Risk Assessment и други. През последната година агенцията разработи успешни комуникационни кампании за големи международни компании като Coca-Cola, HP Inc, Telenor, Microsoft, Beiesrsdorf, Lidl, Zagorka и други. Офисът на SiteMedia Consultancy се развива като Community&Event център. За последните години SiteMedia Consultancy спечели многобройни български и международни награди, сред които второ място като Агенция на годината, на престижните BAPRA Bright Awards 2017, организирани от Българската асоциация на ПР агенциите. През 2018 г. SiteMedia Consultancy бе удостоена със Златна статуетка на SABRE Awards. Само преди месец SiteMedia Consultancy беше определена за Агенция на годината за целия свят на престижните Platinum PR Awards 2019.", "date": "2019.11.22", "title": "Български триумф на световните комуникационни награди PR News’ Agency Elite Awards"}
{"url": "https://offnews.bg/zdrave/pediatrichnata-asotciatcia-nastoiavame-za-obektivno-razsledvane-i-spa-716014.html", "text": "\"Апелираме към спазване на добрия тон в обществото, медиите и социалните мрежи, защото обратното вреди на работата на детските лекари, на партньорството ни с родителите и е в ущърб на децата и обществото като цяло.\" Това гласи официалната позиция на Българската педиатрична асоциация (БПА) по случая с починалото 3-годишно дете, по който се извършват проверки в три столични болници.Изявлението на БПА последва решението на УС на Столичната лекарска колегия да сезира Комисията по лекарска етика на БЛС, за да бъдат установени фактите и обстоятелствата по случая.\"Изказваме искрените си съболезнования и съчувствие на родителите на детето. Настояваме за пълна обективност на разследването и за изясняване на всички обстоятелства около тази трагедия. В същото време категорично се противопоставяме на всички опити за дискредитиране на лекарската професия и за раздаването на предварителни присъди\", пише още в позицията на БПА.От асоциацията приканват педиатричната общност към колегиалност и взаимна подкрепа. В заключение се казва още, че от съсловната организация ще настояват държавата най-накрая да предприеме необходимите мерки за изграждането на Национална педиатрична болница, защото, за съжаление, това е поредният случай, който показва колко необходимо е такова здравно заведение. Преди два дни от МЗ оповестиха предварителните резултати от проверката, която се извършва в трите столични болници, където е било водено детето - Специализираната детска болница \"Проф. Иван Митев\", болница \"Лозенец\" и \"Пирогов.\"Аутопсията е показала, че то е починало от тежка двустранна хеморагична пневмония (двустранни масивни кръвоизливи в белите дробове). Пневмонията е причинена от вирусна инфекция. Окончателните резултати от хистологичните изследвания се очакват до седмица. Възложено е провеждането на три независими експертизи – от специалист по инфекциозни заболявания, детски пулмолог и вирусолог.Междувременно, по заповед на премиера, Кирил Ананиев отстрани от постовете им директорите на лечебните заведения и лекарката, която е приела детето в Педиатрията, докато тече проверката.Припомняме, че родителите на починалото 3-годишно момченце обвиняват лекарите за смъртта на детето си. Те разказаха в медии, и на премиера, че са били принудени да водят детето си от една болница в друга, без да му бъде оказана помощ, докато състоянието му рязко се е влошило. По думите на Бойко Борисов хората разполагали с видеоматериали, които показват грубо отношение от страна на персонала на болниците. Според лекарите от \"Проф. Иван Митев\", единственото място, където детето е било лекувано, състоянието му е било неспасяемо, тъй като инфекцията се е развила много бързо и пораженията са били необратими.", "date": "2019.11.22", "title": "Педиатричната асоциация: Настояваме за обективно разследване и спазване на добрия тон по случая с 3-годишното дете"}
{"url": "https://offnews.bg/politika/borisov-shtiahme-da-se-prebiem-s-tozi-falkon-a-pak-kurtc-ne-e-kantcl-716024.html", "text": "Себастиан Курц в момента не е никакъв, той не е канцлер на Австрия. Канцлерът на Германия беше с правителствен самолет, премиерът на Гърция беше с правителствен самолет, а ние щяхме да се пребием с този „Фалкон” и беше свободен само „Еърбъс””. Така премиерът Бойко Борисов отговори в НС на обвиненията на лидера на социалистите Корнелия Нинова, че за срещата на ЕНП в Хърватия, Себастиан Курц е пътувал в икономична класа, а нашият премиер - с правителствения самолет. По думите на Борисов „този абсолютно ненужен самолет” е платен от правителство на БСП, съобщи Фокус. \"А колко струва президентът Радев да отиде до Китай с него? Нали затова са купували от вашата партия тези самолети. Всички държави в Европа го правят. То пести време, пътуват делегации, върши се работа. Да ви покажа колко сте дребнава. Моите хора могат да излязат и да направят декларация и за заменките по ваше време\", посочи Борисов. На 15 ноември технически проблем наложи на правителствения „Фалкон” в София. На борда беше премиерът Бойко Борисов. Вчера  че Себастиан Курц е пътувал до Загреб с икономична класа, а българският премиер – с „Еърбъс”. Премиерът Борисов бе в парламента, за да отговаря на въпрос на лидера на БСП Корнелия Нинова за влизането ни в Шенген. По думите й причината, за да не влезем в тази зона е корупцията на правителствата на Бойко Борисов. Според нея неприемането ни в Шенген би попречило на над 1 млн. души. 10 години танго на премиера и разпад на системите - Борисов, министър-председател на държавата ли е или управител на летен лагер за калинки в администрацията, попита Нинова. От името на ПГ На БСП тя прочете декларация, в която се подчертава, че ни заливат скандал след скандал, една криза се потушава с друга, проблемите не се решават, а се замитат. Лидерът на БСП Корнелия Нинова обясни, че премиерът е отишъл в Загреб с правителствения самолет, а Себастиен Курц в икономическа класа. \"Държавната машина, с държавните символи пътува на партийно мероприятие на ЕНП. Изводите оставям на зрителите\" изтъкна Нинова. \"Хвалите се, че ще давате 40 лв. на пенсионерите\", каза тя и попита колко пенсии струва този полет на премиера до Загреб. \"Г-н Премиер, никакви оставки по веригата надолу не могат да променят отговорността. Вие обичате народния език, той е казал, че рибата се вмирисва от главата\", допълни още Нинова. Борисов отговори с друга поговорка -  В къщата на обесения въжето не трябва много да се размахва.Имате възможност и право да ми искате оставката. За разлика от вас два пъти съм си давал оставката и съм напускал управлението. Два пъти, а вие излъгахте 1 млн., че ще си я подадете. След една седмица казахте: \"Няма да си я дам\", коментира Борисов. ", "date": "2019.11.22", "title": "Борисов: Щяхме да се пребием с този Фалкон, а пък Курц не е канцлер"}
{"url": "https://offnews.bg/sviat/sblasatci-v-bolivia-sled-otteglianeto-na-evo-morales-716019.html", "text": "Боливийската полиция вчера разпръсна със сълзотворен газ голямо антиправителствено шествие в Ла Пас, а парламентът обсъжда пътища за излизане от тежката политическа криза, предаде БТА.Хиляди демонстранти, понесли ковчезите на петима души, убити при сблъсъци във вторник, бяха пристигнали от близкия град Ел Алто, смятан за бастион на бившия президент .Привърженици на Моралес, принуден да подаде оставка и заминал в изгнание в Мексико, протестираха срещу репресиите и правителството на Янине Анес, която от 12 ноември е временен президент.Осем души бяха застреляни във вторник при сблъсъци с полицията в Ел Алто. Размириците започнаха, когато войски и полиция започнаха да опразват местна фабрика, окупирана миналата седмица от демонстранти, настояващи за оставката на Анес.С това жертвите от едномесечната вече криза в Боливия стават 32. Най-малко 17 от тях са загинали в сблъсъци със сили на държавата.", "date": "2019.11.22", "title": "Сблъсъци в Боливия след оттеглянето на Ево Моралес"}
{"url": "https://offnews.bg/zdrave/stolichna-bolnitca-otkriva-uchilishte-za-onkobolni-716020.html", "text": "Училище за пациенти, диагностицирани с различни онкологични заболявания, стартира Отделението по медицинска онкология на УМБАЛ „Софиямед“. Сесиите в него ще се провеждат всеки последен вторник на месеца от 14:00 ч. Те ще запознават пациентите със същността на заболяването им, начините за неговото диагностициране, етапи на протичане, лечение, преодоляване на нежеланите странични ефекти, проследяване на състоянието им.  Лектори в безплатното училище ще бъдат водещи онколози от лечебното заведение и други специалисти, предвид увеличения брой на пациентите, които провеждат таргетна и имунотерапия.  Диетолечение, физическата активност на заболелите, както и психологически консултации за тях и техните близки ще се разискват при отделните онкологични заболявания.Всяка сесия ще бъде посветена на различно онкологично заболяване. Първото събитие ще е на 26-ти ноември и ще информира за начините за съвременна диагностика и лечение на карцинома на млечната жлеза. Насоки за здравословно хранене ще представи диетологът д-р Райна Стоянова. „Нашата цел е ефективно лечение с нормален начин на живот на онкологично болния“, коментират от екипа на отделението по онкология на УМБАЛ „Софиямед“. Присъствието не изисква предварително записване или заплащане и всички са добре дошли да посетят лекциите, за да се информират.", "date": "2019.11.22", "title": "Столична болница открива училище за онкоболни"}
{"url": "https://offnews.bg/obshtestvo/ribolovtcite-izlizat-na-protest-za-vit-i-iskat-ostavki-zashto-ni-prav-716026.html", "text": "Риболовците от Сдружение „Балканка” организират протест срещу унищожението на река Вит от строителите на магистрала Хемус. Активните граждани ще се съберат на моста на река Вит в местността Боаза утре. Причината за протеста е разораването на километри от река Вит в нарушение на куп европейски директиви и законите, действащи в страната. От сдружението припомнят, че засегнатият участък от река Вит попада в две зони от екологичната мрежа Натура 2000: ЗЗ Български извор по директивата за хабитатите и ЗЗ Васильовска планина по директивата за птиците. Това означава, че е засегнат участък, включващ приоритетни местообитания и защитени видове по двете европейски директиви, а за дейността няма проведена задължително процедура по Закона за биологичното разнообразие.Проблемът бе разкрит именно от риболовците, които засне няколко шокиращи видеа и подадоха сигнали до институциите.Сдружение „Балканка” е категорично, че вината за случващата се в момента екокатастрофа на река Вит е на строителите на аутобана.Веднага след като риболовците подават сигнал на сигнал до институциите, които трябва да контролират дейностите в реката, а именно БДДР и РИОСВ – Плевен, камионите и цялата строителна техника се изнасят по сигнал от коритото на реката в посока новото трасе за магистрала Хемус. Резултатът е, че при проверката им на мястото не е установен извършител.Ето защо, по време на протестното действие, гражданите ще изпратят ясно послание към институциите, с искане оставките на тримата пряко отговорни - на областния управител на Ловеч Ваня Събчева, директора на БДДР Петър Димитров и на министъра на околната среда и водите Нено Димов.Гражданите питат: Защо ни правите на глупаци? Ако това деяние е разрешено от областния управител на Ловеч, защо не са спазени процедурите? Така ли се строят магистрали, с речна баластра? Според представители от Сдружение Балканка, строителството на магистрала е недопустимо да се извършва с речна баластра, тъй като тя съдържа в себе си изключително разнородна структура, обли камъни с най-различни размери, глина и пясъци, като по този начин не може да се изгради консолидиран насип и това застрашава качеството на строежа и е предпоставка за кратък експлоатационен живот.Риболовците от Балканка обръщат внимание и на това, че в местност Боаза се намира естественото губилище на река Вит. Активистите изразяват опасения и за подхранването на река Златна Панега, тъй като тя черпи води именно от губилището на река Вит. А изворът Глава Панега, най-големият карстов извор в България, подхранва водоем за питейно-битово водоснабдяване на Луковит, с което строителите реално са работили във водосбора на питейно-битов водоизточник.Речната баластра сама по себе си помага за очистването на водата като филтрира много добре съдържанието, а крайречната гора помага и за пречистването на постъпващите след дъжд от околните терени води.", "date": "2019.11.22", "title": "Риболовците излизат на протест за Вит и искат оставки: Защо ни правите на глупаци?"}
{"url": "https://offnews.bg/zdrave/lekari-ot-bolnitca-prof-ivan-mitev-se-obiaviha-v-zashtita-na-di-716028.html", "text": "150 лекари и медицински сестри от Университетската специализирана болница за активно лечение на детски болести „Проф. д-р Иван Митев“ са положили подписите си под декларация в защита на директора на лечебното заведение д-р Димитър Русинов. Това съобщи пред БНТ проф. Радка Тинчева.Проф. Тинчева и лекари от болницата изразиха негодуванието си от внушенията за вина на медиците, които са приели и лекували починалото 3-годишно дете. По-рано медицинските специалисти излязоха с декларация в тяхна подкрепа.По думите на проф. Тинчева в публичното пространство се коментират версии, не се вземат предвид фактите и обществото се настройва срещу лекарите. Това пречи на работата на медиците, категорична бе тя.Проф. Литвиненко, ръководител на клиника в лечебното заведение, отново подчерта, че няма допусната грешка от страна на екипа на болницата. Той припомни, че в комисията, която проверява случая, са ангажирани педиатри с над 30 години клиничен опит и всички са били единодушни, че детето е получило всички необходими грижи при престоя си в болницата.Професорът допълни, че състоянието на момченцето не е било подценено, но никой не може да носи отговорност, ако родителите са укрили някаква информация от лекарите. Той съобщи още, че наскоро детето е прекарало две инфекции и по тази причина организмът му е бил отслабен.Проф. Литвиненко подчерта, че нагнетяването на напрежение се отразява негативно на работата на цялата болница и поражда недоверие във възможностите ѝ. По думите му, вследствие на негативната кампания, лекари от други здравни заведения се притесняват да насочват пациентите си към тях.Той сподели още, че след отстраняването на д-р Георгиева от работа графикът в интензивния сектор на болницата е нарушен. Същото се отнася и за другите клиники и отделения, от които трябва да бъдат взети специалисти, за да се попълнят графиците, а като цяло лекари и сестри в болницата не достигат.", "date": "2019.11.22", "title": "Лекари от болница „Проф. Иван Митев“ се обявиха в защита на директора си"}
{"url": "https://offnews.bg/zdrave/bolnitcite-poiskaha-otpadane-na-limitite-za-leglata-716023.html", "text": "Представители на сдруженията на всички болници в страната поискаха да отпадне планирането на териториален принцип на достъпа до извънболнична и болнична медицинска помощ, с което се лимитира броят на леглата в лечебните заведения. Повод за декларацията им е случаят с починалото тригодишно дете.„Въведеното с Националната здравна карта лимитиране на броя на леглата, забраната за промяна и дори заместването им по специалности, което се следи от НЗОК, ни поставя непрекъснато в ситуации, в които сме принудени да връщаме болни, които имаме капацитет да лекуваме, но нямаме право. Потърпевши от това са най-вече пациентите, чието лечение е отложено, понякога с фатален край. Не трябва да допускаме да умират хора затова, че е по-лесно да се администрира една дейност с подобен род забрани и ограничения“, заявяват от сдруженията.От болниците призовават за промени в организацията и финансирането на спешната и неотложната медицинска помощ, които да позволят ефективното включване на лечебните заведения за извънболнична помощ в този процес, и за създаване на процедури и организация за взаимодействие помежду им. Сдруженията искат и премахване на ограниченията за разкриване на нови дейности. Позицията е подписана от Националното сдружение на частните болници, Сдружението на областните многопрофилни болници за активно лечение и Сдружението на общинските болници.", "date": "2019.11.22", "title": "Болниците поискаха отпадане на лимитите за леглата"}
{"url": "https://offnews.bg/futbol/biem-ungaria-posle-islandia-ili-rumania-i-sme-na-evro-2020-716029.html", "text": "Националният отбор по футбол узна съперниците си в баражите за класиране на Евро 2020 през март догодина. В полуфинала на 26 март момчетата на селекционера Георги Дерменджиев се изправят срещу Унгария в София.При успех те ще излязат в последен сблъсък с победителя от мача между Исландия и Румъния, като мачът отново евентуално ще бъде в София.Това отреди жребият, който беше изтеглен днес в Нион. Унгария е изключително сериозен съперник, който не успя да се класира директно на финалите, след като в решителната битка във вторник отстъпи с 0:2 пред Уелс.Ето и всички двойки от полуфиналите:поток D: Грузия/Беларус - Северна Македония/Косовопоток C: Норвегия/Сърбия - Шотландия/Израелпоток В: Босна и Херцеговина/Северна Ирландия - Словакия/Ирландияпоток А: България/Унгария - Исландия/Румъния", "date": "2019.11.22", "title": "Бием Унгария, после Исландия или Румъния, и сме на Евро 2020"}
{"url": "https://offnews.bg/analizi-i-komentari/d-r-boiana-petkova-kade-biahte-proletta-kogato-pediatrite-prostestir-716030.html", "text": "Драги, карате ме да влизам в полемики, в които нямам никакво желание да влизам, но не ми оставяте избор.Тази работа е същата, като онази с капачките и кувьозите. Всеки се вглежда в някакъв детайл, който му натиска бутоните и започва да вряка, но никой не може да отстъпи една крачка назад и да види гората вместо чвора, в който е забил нос. Писна ми общественият дискурс в тази държава да е толкова плосък, неинформиран и откровено тъп.1. От хеморагична пневмония се умира. Навсякъде по света. Няма профилактика. Развива се фулминантно и внезапно. Никой не може да е виновен и никой не би могъл да направи нищо.Какво дължим на родителите - разбиране и съчувствие.Фактът, че системата ги е прекарала през центрофугата си, е утежняващ ситуацията, защото създава недоверие, несигурност и съмнения. Но за това не са виновни конкретните петима лекари, нито д-р Георгиева в частност. За това е виновна системата, а за системата, пичове - съжалявам to break it to you - сме виновни всички ние.Хубаво си ги премислете това.Къде бяхте, когато Москов лъжеше за Фонда за лечение на деца и съсипа живота на единствения директор, който вършеше работа и спасяваше деца?!!! Щото аз бях там, пред МЗ, и това направи невъзможно оставането ми в Педиатрията.Къде бяхте пролетта, когато педиатрите протестираха, за да имат възможност да лекуват вашите и моите деца???Много е лесно човек да е гръмогласен от комфорта на собствения си диван. И да смята, че щом си плаща данъците, \"някой друг\" ще я свърши тая работа. Приятно ми е, Някой Друг. Обаче аз опитах, ние опитахме, педиатрите опитаха - без вас, драги, не става. А ако вие си седите по къщите, после нямате право на мнение. Първи демократичен принцип.2. Разбирам, че е страшно да приемем, че такива неща се случват. Случи се и на мен, помните ли? Случват се неща, които не можем да контролираме. Страшно е. Търсенето на вина и ловът на вещици са coping механизми на незрялата психика. Атавистичното вярване, че ако намерим виновен, и го накажем, няма да се случи на нас.Sorry to break it to you again, но животът е страшен и неуправляем. И всички ще умрем. Можем да се надяваме да не е утре, но всъщност нищо повече. Да съсипете нечий живот, за да усмирите страховете си, нито ще ви направи безсмъртни, нито ще защити децата ви, а само ще съсипе нечий живот.И да, този аргумент е валиден. От родителите не можем да очакваме разбиране, овладяност и присъствие на духа. Всяка тяхна траурна реакция е разбираема, оправдана и приемлива. А вие къде се врете? Познавате ли човека (б.р. д-р Елена Георгиева, лекарката приела детето), когото си позволявате да съдите? Вие знаете ли, че това е човек, който на 54 години даде 4 години от живота си, за да стане специализант и да вземе специалност детска пулмология? Знаете ли, че е човек на 60 години, който чете като змей. Който си носи служебните проблеми вкъщи и ги мисли, мисли, мисли. Знаете ли, че това, на което я подлагате, ще запечата смъртта на това дете като част от личната ѝ житейска история? Това ли искате? Ще ви накара ли да се чувствате по-добре? Наистина ли?3. Ние тука нали уж сме от едната страна на барикадата? Нали искаме да сме от правилната страна? Само че правилната страна не е страната на необуздания гняв. Правилната страна е страната на истината. Истината е, че в този конкретен случай лекарите нямат вина.4. Системата обаче има. Не за смъртта на детето, а за системните си грешки. Които няма да се решат с лов на вещици. Ще се решат с внимателен, компетентен и методичен анализ, политическа воля (и смелост) и последователност в поправянето им.5. Аз не съм човек, който смята, че медицината в България е на нивото, на което трябва да бъде. Това е другата половина от причината да напусна Педиатрията. Имам личен Черен списък с деца, за чиято смърт имаме пряка вина или отговорност. Но и това е само част от истината. Много често (но не винаги) просто не сме успявали да преборим системните грешки, въпреки че сме инвестирали месеци от живота си и сме се докарали до пълен бърнаут.Аз мога да ви разкажа по дати историята на всяко дете от черния списък. Помня ги - някои от тях са на повече от 12 години. Нося си ги. (Искате ли да се разменим?) Искам никога да не се повтарят. Но те се повтарят. Защото условията, в които работим, не са се променили.6. Не, не всички лекари са бели и добри. Проблемът е, че системата ги толерира и прикрива. Там, където системата е правилно конструирана, тя просто изхвърля тези хора. Прави невъзможно оцеляването им в нея. У нас е обратното - у нас е невъзможно да оцелее здравото.Та, айде да излезем от личните си истории и да влезем в реалността. Другия път гледайте предизборните дебати по здравеопазване (поне) и си опичайте акъла.", "date": "2019.11.22", "title": "Д-р Бояна Петкова: Къде бяхте пролетта, когато педиатрите простестираха, за да имат възможност да лекуват вашите и моите деца?"}
{"url": "https://offnews.bg/medii/slavi-trifonov-prizova-reklamodatelite-da-ne-viarvat-na-rejtingite-i-d-716032.html", "text": "Шоуменът Слави Трифонов се обърна към рекламодателите с апел да рекламират в новата му телевизия в \"Седем осми\" и да не вярват на рейтингите, които мерят за нея двете големи пийпълметричните агенции, работещи с bTV и Нова тв.Той посочи, че в деня на старта на телевизията - 4 ноември 2019 г., измереният рейтинг е 0, а според данни на Be Media Consultant (друга пийпълметрична агенция) тя е събрала пред екраните 1,3 милиона зрители.Така шоуменът политик отново отваря темата за това доколко реалистични са измерените от големите агенции резултати. Той добавя, че данните на големите доставчици на цифрова телевизия (по традиция те не се обявяват официално - б.р.) също показват съвсем различна гледаемост за неговата телевизия.\"Аз не искам да бъда мамен, сигурен съм, че и вие не искате да бъдете мамени. Имам информация, че от следващата седмица поне една от двете \"признати\" пийпълметрични агенции ще започнат да мерят рейтинга на \"7/8 ТВ\". Отсега обаче мога да се обзаложа, че те ще дават около 1% рейтинг на \"7/8 ТВ\". Това вероятно ще ви предадат и вашите посредници, рекламните агенции: \"Тия ги гледат около 1%. А това е измама. Това е фалшив омагьосан кръг, в който сме въвлечени както ние, така и вие. А вероятно и вашите посредници\", пише Трифонов.Големите рекламни бюджети на телевизионния пазар от години се разпределят на база \"официалната пийпълметрия\". Въпреки няколко опита на пазара да влезе алтернативен играч, резултатът бе само лека корекция в резултатите на двете най-големи телевизии - Нова и bTV. Те обаче - според пийпълметрията - остават несравнимо по-гледани от която и да е друга телевизия, респ. рекламните бюджети отиват основно при тях. По-малките телевизии обират трохите от големия пай, което поставя съществуването им пред сериозно изпитание, а качеството е на светлинни години от големите.Още преди старта на телевизия \"Седем осми\" екипът на Слави обяви, че ще разчита да убеди рекламодателитге, че този модел е изкривен и че по-малките телевизии също могат да съберат сериозна аудитория.Цялата позиция на Трифонов можете да видите .", "date": "2019.11.22", "title": "Слави Трифонов призова рекламодателите да не вярват на рейтингите и да рекламират при него"}
{"url": "https://offnews.bg/temida/spetcsadat-ostavi-8-ot-15-stolichni-dilari-v-aresta-obvinenieto-iska-716017.html", "text": "Специализираният наказателен съд определи мярка за неотклонение „Задържане под стража“ на 8 от обвинените за участие в организирана престъпна група за разпространение на наркотици, задържани на 18 ноември в София, съобщиха от спецобвинението. На останалите 7 от групата съдът наложи парични гаранции от по 5 000 лева с мотива, че не са осъждани, че са на младежка възраст (родени между 1991 г. и 1999 г.), както и че степента на участието им в престъпната група е по-малка. Съдът прие, че за всичките 15 обвинени по досъдебното производство е налице обосновано предположение да са извършили престъпленията, за които са обвинени. При неутрализирането на групата у всеки от тях бяха намеренинаркотици, подготвени за продажба на черния пазар – общо 10,5 килограма, 240 000 лева, електронни везни, машинки за нарязване на марихуана и множество други доказателства за престъпната им дейност.Обявен за международно издирване е 16-и участник в групата, на когото е повдигнато задочно обвинение, което предстои да му бъде предявено. Специализираната прокуратура ще протестира определението на съда в частта му за определените мерки за неотклонение „Парична гаранция“ на седемте участници в групата.", "date": "2019.11.22", "title": "Спецсъдът остави 8 от 15 столични дилъри в ареста, обвинението иска всички в килията"}
{"url": "https://offnews.bg/zdrave/vrachvat-godishnite-otlichia-za-prinos-kam-donorstvoto-i-transplantatc-716035.html", "text": "Утре, 23 ноември (събота) в Народния театър „Иван Вазов\" за първи път ще бъдат връчени Годишните отличия за принос към донорството и трансплантацията в Република България 2019 г.Призове ще получат координатори по донорство, водещи трансплантолози и директори на лечебни заведения - донорски бази и трансплантационни центрове.По време на церемонията ще бъде почетен благородният жест на хората, които са дали съгласие органите на техни близки да спасят човешки живот.Събитието е част от Националната кампания в подкрепа на донорството и трансплантацията „Да! За живот!\".На церемонията ще присъстват министърът на здравеопазването Кирил Ананиев, председателят на Комисията по здравеопазване в НС д-р Даниела Дариткова, изпълнителният директор на ИА „Медицински надзор\" Росен Иванов, водещи лекари и партньори на кампанията.", "date": "2019.11.22", "title": "Връчват годишните отличия за принос към донорството и трансплантацията"}
{"url": "https://offnews.bg/futbol/georgi-dermendzhiev-neka-ne-izpadame-v-euforia-716036.html", "text": "Селекционерът на България Георги Дерменджиев остана верен на сдържания си стил след жребия на баражите за класиране на Евро 2020. Съдбата беше благосклонна към \"лъвовете\" и ги прати в поток А, вместо в по-тежкия С.Така наш съперник в полуфинала ще е тимът на Унгария, а при успех ще играем с победителя от двойката Исландия - Румъния, като и двата мача на нашите ще са в София.\"Ще подходим много сериозно срещу Унгария. Насочваме се към мача и работим. Ние винаги трябва да сме доволни от съдбата. Няма добър, няма лош жребий. Не съм мислил с кого ще се паднем, нека не изпадаме е в еуфория.На България се отваря такъв шанс, че ще се опитаме да го оползотворим. Унгарците са във възход, играят добър футбол. Тепърва ще се запознаем с подробности. Ще се опитаме да се предпазим от еуфория. Не трябва да прегаряме, а да стъпим на земята и да разсъждаваме трезво.Когато отборът имаше 12 мача без победа, всичко беше настръхнало и имаше много голям негативизъм към момчетата. Сега, когато се появи някаква възможност, всички сме горе в облаците. Едва ли не вече сме се класирали на Европейско.Искам да бъдем много разумни и да караме стъпка по стъпка\", заяви Дерменджиев във видео, ", "date": "2019.11.22", "title": "Георги Дерменджиев: Нека не изпадаме в еуфория"}
{"url": "https://offnews.bg/obshtestvo/majkite-na-detca-s-uvrezhdania-poiskaha-ostavkata-na-valeri-simeonov-716025.html", "text": "Майки на деца с увреждания излязоха на протест срещу назначаването на Валери Симеонов за зам.-председател на Народното събрание, съобщи БНТ. Обединени около инициативата \"Системата ни убива\", те настояват за оставката на лидера на НФСБ или за разпускане на целия парламент.Протестът започна в 12 часа пред сградата на Народното събрание. Според майките изборът на депутатите демонстрира липса на морал и елементарно зачитане на достойнството на суверена. Протестиращите настояват всички депутати, които са гласували в подкрепа на Валери Симеонов, да си подадат оставките.Самият Валери Симеонов заяви, че всеки има право да протестира, но твърде бързо е забравен неговия призив за приемане на Закона за хората с увреждания.Според него в случая става въпрос за намеса в парламентарната демокрация. \"Правото на ПГ \"Обединени патриоти\" да имат зам-председател е неоспоримо. Така, както имат ДПС, БСП, ГЕРБ, е редно и „Обединени патриоти\" да имат“, каза той.Към майките се присъедини и Мая Манолова. Протестите ще продължат в понеделник, когато е предвидено и автошествие.", "date": "2019.11.22", "title": "Майките на деца с увреждания поискаха оставката на Валери Симеонов"}
{"url": "https://offnews.bg/politika/bsp-prizova-simeonov-da-se-ottegli-sotcialistite-otchitat-kato-greshk-716039.html", "text": "БСП призова Валери Симеонов да се оттегли от поста зам.-председател на Народното събрание. Депутатите социалисти отчитат като грешка  преди ден. Извиняваме се на майките, които бяха обиждани и унижавани от него и зад които ние застанахме, се казва в позиция на ПГ на „БСП за България“. В текста социалистите обясняват: ПГ на „БСП за България“ държи да се спазват правилата и демократичните принципи. ПГ „Обединени патриоти“, които са получили подкрепа от част от българските граждани, имат право да излъчат свой зам.-председател на Народното събрание по силата на неговия правилник.Водени от това разбиране и като контра-теза на безцеремонното отстраняване на Валери Жаблянов от поста зам.-председател на НС, част от ПГ на „БСП за България“ подкрепи кандидатурата на ОП.Този вот е институционален и не е нито индулгенция за предишни действия на Валери Симеонов, нито оценка за неговите политически и човешки качества, но нашата институционална дисциплина не може да стои над общественото мнение.Обществената реакция е категорична и никакви обяснения няма да бъдат разбрани.Подкрепата ни за Валери Симеонов беше ненужен акт на добра воля и грешка. Извиняваме се на майките, които бяха обиждани и унижавани от него и зад които ние застанахме. Призоваваме го да се оттегли от поста.", "date": "2019.11.22", "title": "БСП призова Симеонов да се оттегли, социалистите отчитат като грешка подкрепата за него преди ден"}
{"url": "https://offnews.bg/obshtestvo/blizkite-na-deteto-ot-kardam-ne-priemat-che-prichina-za-smartta-mu-e-715997.html", "text": "Близки на детето от Кардам не приемат, че причината за смъртта му е отрова, съобщи БНТ. Вчера в кулоарите на парламента главният прокурор  Сотир Цацаров обяви, че основната версия по случая е отравяне със силен химически препарат против гризачи. Момченцето почина на 27 октомври в дома си, като първоначално съмненията бяха за хранително отравяне.Междувременно близките на починалото дете продължават да обвиняват лекарите от Спешна помощ за смъртта на внука им. По думите на бабата, на детето е била бита инжекция, вследствие на която то се е почувствало зле. Момченцето се оплакало, че му е много горещо. \"Поставената отрова се разлага за три дни, а от момента на слагането й до инцидента мина седмица\", каза пред камерата на БНТ дядото на детето.Междувременно по БТВ Явор Гечев от фондация „Четири лапи“ обясни, че използваната отрова за гризачи е забранена за продажба. По думите му това не е единствен случай, а препаратът може да убие човек, дори той да не е в пряк досег с него.„Проблемът е комплексен, дължи се на липсата на контрол при придобиването на такива препарати и употребата им. Всеки човек има достъп до подобни препарати”, уточни Гечев.Експертът обясни, че подобни отровни вещества се продават „под масата” в аптеки и фирми, които се занимават с растителна защита.„Хора, които са неквалифицирани, сами си приготвят отровите, въпреки че законът е много строг. Масово обаче този проблем се неглижира от институциите, защото винаги жертвата е животно, а когато е животно се смята, че е прекалено скъпо да се разследва”, допълни той. Гечев каза, че са очаквали подобна трагедия да се случи, защото все по-често хората използват забранени препарати.След трагичния инцидент със Стефан, много хора и институции са помогнали на семейството. От няколко седмици то вече се е пренесло да живее в друга къща, предоставена от съседка. Отравяне със силен химически препарат против гризачи е основната версия за смъртта на детето, заяви главният прокурор Сотир Цацаров. \"Ако трябва да обясня причината, тя е резултат на 3 готови експертизи - съдебно-химическа, токсикологична и съдебно-медицинска\", обясни вчера Цацаров.", "date": "2019.11.22", "title": "Близките на детето от Кардам не приемат, че причина за смъртта му е отрова"}
{"url": "https://offnews.bg/sviat/prezidentat-na-shri-lanka-naznachi-edinia-si-brat-za-premier-drug-z-716027.html", "text": "Готабая Раджапакса, който встъпи в длъжност тази седмица като президент на Шри Ланка, осигури високи държавни постове на братята си, съобщи \"Гардиън\". Единият му брат Махинда стана премиер и финансов министър, а другият – министър на земеделието. Раджапакса има и трети брат, който също се сдоби с държавна служба на високо ниво - поема длъжността главен стратег. Готабая Раджапакса победи на президентските избори тази неделя с голямо мнозинство. Махинда, който сега ще бъде премиер на Шри Ланка, бе президент от 2005 до 2015 г. Тогава новоизбраният държавен глава Готабая бе секретар в министерството на отбраната. Заради закон, приет от предишното правителство, Махинда не може да се кандидатира за нов мандат и поради това Готабая беше издигнат. Въпреки концентрацията на власт около семейството, повечето граждани в страната не са против назначаването на експрезидента за премиер.", "date": "2019.11.22", "title": "Президентът на Шри Ланка назначи единия си брат за премиер, друг - за министър"}
{"url": "https://offnews.bg/futbol/levski-tarsi-partnior-na-holmar-ejolfson-716001.html", "text": "Треньорът на Левски Петър Хубчев търси централен защитник, който да бъде партньор на Холмар Ейолфсон, пише \"Тема Спорт\".Грандът влиза в битката за привличането на звездата на Локомотив Пловдив Стивън Езе. Играчът все още не е дал категоричен отговор дали е склонен да предприеме подобна стъпка.Защитникът няма европейски паспорт и това би било пречка за Левски, където квотата от трима играчи извън ЕС се запълва от Миятович, Тиам и Мазурек, който евентуално може да напусне.Вторият играч от Пловдив, спряган за Левски е Кристиан Димитров. Централният защитник обаче има и финансова тежест за клуба от \"Герена\". Спорно е дали \"сините\" биха извадили трансферна сума от порядъка на 500 хиляди евро.", "date": "2019.11.22", "title": "Левски търси партньор на Холмар Ейолфсон"}
{"url": "https://offnews.bg/zdrave/v-balgarskite-bolnitci-se-izpolzvat-dva-pati-poveche-antibiotitci-ot-o-715996.html", "text": "В българските болници се използват два пъти повече широкоспектърни антибиотици в сравнение с останалите европейски страни, сочи анализ на Националния център по заразни и паразитни болести по повод Световната седмица на отговорното прилагане на антибиотиците, съобщи БНР.Доклад на Световната здравна организация показва, че вследствие на антибиотичната резистентност се харчат повече средства в сравнение с тези за туберкулоза, грип и СПИН, взети заедно, съобщи директорът на Центъра по заразни и паразитни болести проф. Тодор Кантарджиев. По думите му в българските болници се злоупотребява с широкоспектърни антибиотици:\"И профилактиката в хирургията, и лечението, и продължителното лечение по време на целия престой в болницата, се ползват с евтини широкоспектърни антибиотици, които селектират резистентност\".Самолечението с антибиотици не е най-сериозният проблем за страната, смята Тодор Кантарджиев.\"Българите нито толкова се самолекуват с антибиотици, нито свръхупотребяват антибиотици през последните 15 години. Но българските лекари и бъдещите български лекари имат какво да научат\".На интернет страницата на центъра е достъпен специално разработен дистанционен курс по антимикробно лечение и рационална употреба на антибиотици, препоръчителен за лекари и студенти по медицина.Желаещите могат да се включат само с лесна онлайн регистрация. В края на обучението се издава сертификат за придобити умения за правилно използване на антибиотици.", "date": "2019.11.22", "title": "В българските болници се използват два пъти повече антибиотици от останалите европейски страни"}
{"url": "https://offnews.bg/ikonomika/arteks-vs-komitata-zlaten-vek-e-zakonen-manipulira-obshtestvenoto-m-715995.html", "text": "Строителната компания Артекс излезе с позиция по повод искането на новия кмет на район „Лозенец“ Константин Павлов-Комитата ДНСК да премахне сградата „Златен Век“.Ето какво заявяват от компанията:При мащабното медийно отразяване на тази поредна атака срещу проекта, на широката публика се внушава, че е налице някакво меродавно становище за незаконност на сградата, каквото всъщност няма.От друга страна се премълчава най-важният факт – решението на българския съд, а това води до изопачаване на истината и манипулиране на общественото мнение.Припомняме, че със решение от 30 юли 2019 г. Софийският административен съд потвърди валидността на Разрешението за строеж на многофункционалната сграда „Златен век“ и отмени заповедта на ДНСК за спирането на строежа.Въпреки това, ние от „АРТЕКС“ изчакваме окончателно решението на Върховния административен съд по казуса, за да продължим строежa, тъй като уважаваме върховенството на закона.Напомняме също, че съдът счита, че съобразно практиката на ВАС, десетгодишното разрешение за строеж на този и други подобни строежи, които промяната на ЗУТ е заварила през 2017, ще изтече през 2028 г.Решението на съда е подкрепено от множество официални правни становища на авторитетни правни експерти като проф. Огнян Герджиков, проф. Дончо Хрусанов, проф Иван Русчев, проф. Димитър Костов, проф. Иван Тодоров, Явор Зартов и други.Не ни се иска да вярваме, че г-н Константин Павлов смята всички тези правни становища за нищожни и би предприел каквито и да било действия, които не отговарят на изводите, направени от българския съд.Подобни негови действия целят правен прецедент, който освен че ще бъде негативен сигнал към българските и чуждестранни инвеститори, ще създаде възможност да се атакуват редица мащабни строежи, включително и редица инфраструктурни проекти в страната, за които поправката в чл. 153 на ЗУТ е направена и важи.Продължаваме да твърдим, че в една правова държава Законът следва да се изпълнява от всички нейни субекти, особено от институциите, както и че принципите на демокрацията изключват своеволни, еднолични и противозаконни действия на хората, които в момента са на власт.„АРТЕКС“ е компания, която инвестира не само в честния бизнес и икономиката на България, но и създава нови стандарти за качество, с които изграждаме бъдещия облик на София. Вярваме, че резултатите от нашите усилия са много по-трайни от десетки управленски мандати и подкрепата на обществото ни задължава да продължим да се борим за едно по-светло бъдеще и по-добра и независима бизнес среда в България. Искането на новоизбрания районен кмет от Демократична България Константин ПавловТо е отправено към арх. Иван Несторов, началник на Дирекцията за национален строителен контрол (ДНСК) и е подкрепено от становище, съдържащо правните основания за подобна мярка, както и подробен хронологичен преглед на казуса.Внесеният от Павлов документ ясно доказва, че разрешението за строеж на “Златен век” вече е загубило правното си действие. Становището му идва да запълни шестмесечното мълчание от страна на главния архитект на Столична община (СО), арх. Здравко Здравков, след като през април 2019 г. началникът на ДНСК арх. Несторов го задължи да се произнесе по казуса. ", "date": "2019.11.22", "title": "Артекс vs. Комитата: Златен век е законен, манипулира общественото мнение"}
{"url": "https://offnews.bg/temida/tcatcarov-podhvashta-vodnata-kriza-v-pernik-715998.html", "text": "Главният прокурор Сотир Цацаров и заместник-главният прокурор Иван Гешев ще се срещнат днес с кмета на Перник Станислав Владимиров, съобщават от държавното обвинение. Поводът е сигнал на кмета до Окръжна прокуратура – Перник за закононарушения при осигуряването на нормално водоснабдяване в града и функционирането на местното ВиК-дружество.Срещата ще е в Съдебната палата.От понеделник в града и околните населени места е въведен воден режим. Причината за това е драстично ниското ниво на язовир \"Студена\". Хората настояват някой да поеме отговорност и да реши проблема.Шефът на ВиК-Перник Иван Витанов бе уволнен от поста си заради водната криза в града.В сряда перничани щурмуваха сградата на дружеството, с викове \"оставка\", а протестиращите се опитаха да влязат вътре, но бяха спрени от полицията.", "date": "2019.11.22", "title": "Цацаров подхваща водната криза в Перник"}
{"url": "https://offnews.bg/tehnologii/eto-go-elektricheskia-pikap-na-tesla-shte-struva-39-900-dolara-716000.html", "text": "\"Тесла\" (Tesla Inc) представи първия електрически пикап \"Сайбъртрък\" като дългоочаквано разширяване на производствената си линия, с което отправя директно предизвикателство на детройтските автомобилопроизводители, предадоха световните агенции.Пикапът, наподобяващ брониран транспортер от бъдещето, бе показан на събитие в Лос Анджелис от главния изпълнителен директор Илон Мъск.Това е първият набег на американската компания за електромобили на пазара на пикапи, където доминират \"Форд\" (Ford Motor Co), \"Дженерал мотърс\" (General Motors Co) и \"Фиат Крайслер\" (Fiat Chrysler Automobiles NV), отбелязва \"Ройтерс\".\"Сайбъртрък\" ще е със стартова цена от 39 900 долара, а производството му ще започне в края на 2021 г., обяви Мъск на събитието.", "date": "2019.11.22", "title": "Ето го електрическия пикап на Тесла, ще струва 39 900 долара"}
{"url": "https://offnews.bg/futbol/dermendzhiev-vrashta-georgi-milanov-v-natcionalnia-otbor-716003.html", "text": "Селекционерът на българския национален отбор по футбол Георги Дерменджиев почти сигурно ще върне атакуващия халф Георги Миланов.Полузащитникът на унгарския Фехервар не се ползваше с особено доверие при предишния наставник на трикольорите Красимир Балъков.Сега обаче Дерменджиев е решил да се довери на 27-годишния бивш футболист на ЦСКА Москва, пише \"Тема Спорт\". Георги Миланов има цели 42 мача на сметката си за България.Очаква се той да е сред избраниците на Дерменджиев за предстоящите баражи в края на март догодина. Според запознати отказалият се Ивелин Попов е предложил и него за евентуален капитан на националния отбор. Както е известно, Попето каза, че е обсъдил с Дерменджиев четири варианта кой да наследи лентата.В полезрението на Дерменджиев за евентуална повиквателна през март са още двама българи в чужбина - Стефан Велков и Борислав Цонев.", "date": "2019.11.22", "title": "Дерменджиев връща Георги Миланов в националния отбор"}
{"url": "https://offnews.bg/politika/bsp-prizovava-kevr-za-proverka-na-vik-pernik-716021.html", "text": "Депутати от коалиция “БСП за България” изпратиха писмо до председателя на КЕВР Иван Иванов, в което настояват комисията да извърши проверка на качеството на предоставените услуги от ВиК-Перник.Поводът е водната криза в града.От левицата смятат, че обект на проверката трябва да бъде и изпълнението на заложения бизнес план на дружеството.Социалистите искат резултатите от проверката да бъдат предоставени и на Постоянно действащата подкомисия за наблюдение на дейността на КЕВР към Комисията по енергетика на НС.", "date": "2019.11.22", "title": "БСП призовава КЕВР за проверка на ВиК-Перник"}
{"url": "https://offnews.bg/obshtestvo/zashto-se-stroi-diga-na-plazha-v-sozopol-snimki-716002.html", "text": "Багери изграждат пясъчна дига на централния плаж в Созопол.Мярката смути местни жители, които тази сутрин се събраха на демонстрация на входа на плажа.На места дигата е висока почти три метра. Дълга е около 500 м. Целта ѝ е да защити от вълните през зимата заведенията, изградени на плажа.Багерът е нает от концесионера и е започнал да копае преди седмица. Днес дигата вече е почти готова.Протестиращите тази сутрин призоваха министъра на туризма Николина Ангелкова и отговорните институции да вземат мерки, подготвят и подписка. Според тях няма логика да се гради дига, защото морето си взима от пясъка, а след това го връща.Представител на концесионера, цитиран от bTV, заяви, че тревогите на хората са неоснователни. \"Това се прави тук за първа година и затова хората са притеснени. Пясъкът ще бъде на същото място догодина\", каза Илиян Иванов. От думите му стана ясно, че подобна практика има на други плажове.Междувременно от Басейнова дирекция „Черноморски район“ реагираха на сигнала. Инспекторите са констатирали, че багерът на плажа изземва пясък от морето и изгражда дигата, което нарушава естественото състояние на брега. Дирекцията ще предприеме административно-наказателни мерки по реда на Закона за водите, уточняват оттам.Снимки: Фейсбук", "date": "2019.11.22", "title": "Защо се строи дига на плажа в Созопол (снимки)"}
{"url": "https://offnews.bg/zdrave/deputatite-otkazaha-da-razdeliat-asotciatciata-na-spetcialistite-po-zd-716006.html", "text": "Здравната комисия отхвърли двата законопроекта за промени в Закона за съсловните организации на специалистите по здравни грижи. Те бяха съобразени с исканията на медицинските сестри, акушерките, рехабилитаторите, кинезитерапевтите и фелдшерите да имат свои съсловни организации. Законопроектите бяха внесени от Корнелия Нинова (БСП) и Искрен Веселинов от патриотите.Искането за отделни съсловни организации е едно от условията, които сестрите поставиха, за да прекратят протестите си. Другото е свързано с възнагражденията им. Сестрите настояват за стартова заплата от две МРЗ. В крайна сметка депутатите запазиха Българската асоциация на специалистите по здравни грижи (БАПЗГ), в която в момента членуват всички представители на тези професии.Против промените, със становища по законопроектите, се обявиха представителите на БАПЗГ, БЛС, КНСБ и други. „Министерство на здравеопазването принципно подкрепя предприемането на мерки, включително законодателни, насочени към гарантиране на равнопоставеност и представителност в органите на управление на съсловната им организация\", пише в становището на МЗ.Според ведомството обаче понятието „съсловие\" е по-широко от понятието „професия\" и затова няма пречка няколко професии да се обединяват в една съсловна организация, каквато е Българската асоциация на професионалистите по здравни грижи.От БАПЗГ заявиха, че когато са обединени здравните специалисти по-лесно могат да защитават исканията си. На заседанието присъстваха представители на медицинските сестри, които от няколко месеца протестират. Те обявиха, че не са доволни от решението на парламентарната здравна комисия, затова на 15 декември отново излизат на протест. ", "date": "2019.11.22", "title": "Депутатите отказаха да разделят асоциацията на специалистите по здравни грижи"}
{"url": "https://offnews.bg/zvezdi/pomnite-li-arabela-eto-kakvo-stana-s-neia-715973.html", "text": "Ако сте били дете през 80-те години, е почти сигурно, че сте имали две богатства - странните оръжия от Седморката на Блейк и някой от вълшебните пръстени на чехословашката тв сага Арабела.Когато се излъчваше приказния сериал за красивата принцеса, злия магьосник Румбурак, господин и госпожа Майерови, Хонзик и Марженка, Ксения, госпожица Мюлерова, Блекота и Пекота, улиците просто опустяваха, а веднага след края на епизода децата тутакси се събираха да коментират какво се е случило и какво ще стане после. И това не беше така само в България, а в целия някогашен соцлагер.А за Арабела е ясно, тя бе най-красивата жена на света!В ролята на принцесата е словашката актриса Яна Нагьова. Сериалът е сниман между 1979 и 1981 г., а хубавицата се сдобива с главната роля по доста странен начин. Първият избор пада на друга актриса Либуше Шафранкова, но, поне според официалната версия, тя се разболяла и това наложило рокадата.Шафранкова все пак е частично компенсирана за това, че не влиза в кадър в хитовата продукция. Оригиналният глас на принцеса Арабела е именно нейният. Това се оказало крайно наложително, просто защото Яна Нагьова имала просто кошмарен словашки акцент, който твърде вгорчавал образа на фината красива принцеса.Говорният дефект и дублажът обаче в никакъв случай не попречват на Нагьова да се превърне скоростно в суперзвезда. Успехът на сериала е небивал и управляващите комунисти са повече от доволни. Така 20-годишната Яна получава баснословни хонорари за онова време и набързо сменя словашката провинция с елитно жилище в квартала на висшата номенклатура в столицата Прага. То е на хълма Храдчани. Яна набързо се омъжва за хокейна звезда, ражда й се дете. Семейното щастие обаче е съсипано от честите посягания към чашката на брачната половинка.Арабела обаче отново се ориентира правилно и \"сваля\" богат германец с когото забягва още преди на Изток да са дошли демократичните промени. И на него му ражда дете, разделят се. Следва трети брак, пак с германец и трета рожба на телевизионната принцеса.Днес Яна е на 60 и живее основно в Дюселдорф. След ролята на Арабела опитите й за кариера в киното и театъра удрят на камък. ", "date": "2019.11.22", "title": "Помните ли Арабела? Ето какво стана с нея"}
{"url": "https://offnews.bg/politika/bsp-ne-e-vazhno-dali-geshev-e-glaven-prokuror-a-tcatcarov-shef-na-kp-716004.html", "text": "Начинът на избиране на председател на КПКОНПИ е опорочен. Затова и няма да предложим наш кандидат. По отношение на двамата кандидати, текат дебати и разисквания в парламентарната ни група. Аз лично бих искал да изслушам канидадите и да видя техните концепции. Това заяви секретарят на ПГ на „БСП за България” Филип Попов пред БНР. Народният представител отбеляза, че законът по отношение на КПКОНПИ е бил няколко пъти променян, още при самото му приемане. „Тази нестабилност в законовата рамка води до неефикасност в комисията”, изрази мнение Попов.По думите му тази комисия не трябва да има репресивни функции, нейната цел е съвсем друга – гражданска конфискация, установяване конфликт на интереси, имущество, придобито от престъпна дейност. „За полицейските функции има ДАНС, МВР, прокуратура”, заяви още той.По отношение на предложенията на БСП председателят на КПКОНПИ да бъде избиран от президента, Филип Попов коментира: „Внесохме алтернативен законопроект на този, който урежда начина на избор в момента. Основата на тази комисия е именно в начина на избор и независимостта на председателя, който по действащия закон в момента предлага и заместник-председатели. Всичко е съсредоточено в парламента, и то в мнозинството, което избира изпълнителната власт. Не може едно и също мнозинство, което избира и изпълнителната власт, да избира и този, който ще я контролира по отношение на корупционни практики. Самият орган, така създаден, очевидно е политически - с възможност за репресия, включително и върху председателя на тази комисия, защото всяко едно мнозинство може да го смени, ако той „не слуша”.„Не е важно дали е Гешев главен прокурор или Цацаров председател на КПКОНПИ – важното е самият начин на избор – дали ще бъдат ограничени те в своите възможности, дали ще поставени във възможност да изпълняват ефикасно правомощията си, защото ще бъдат на прекия контрол на едно или друго мнозинство”, заключи Попов.", "date": "2019.11.22", "title": "БСП: Не е важно дали Гешев е главен прокурор, а Цацаров шеф на КПКОНПИ, а как се избират"}
{"url": "https://offnews.bg/zdrave-i-krasota/top-5-na-polzite-ot-sutreshnia-seks-715986.html", "text": "Психолози и медици са категорични, че човешкият огранизъм е създаден за сутрешен секс. Ето го и топ 5 на безспорните преимущества:1. Подобрява настроениетоВисоките нива на тестостерон и \"взривът\" на окситоцин след сутрешен секс подобряват настроението и зареждат с енергия, твърди докторът по философия и сексуален експерт Джесика О’Райли.2. Укрепва сърцетоБиохимикът проф. Муса Якубу от Университета на Илорин, Нигерия, отбелязва, че сексът след събуждане понижава кръвното налягане и снижава риска от сърдечен пристъп.3. ОбодряваАмериканската лекарка Арун Гош, която специализира в областта на сексуалното здраве, твърди, че сутрешният секс ободрява по-добре от всяко кафе. „По време на полов акт мозъкът ни е изключително стимулиран. Затова сме в състояне да изпитаме еуфория след оргазъм. При направен ядрено-магнитен резонанс на хора след оргазъм се забелязва, че двете полукълба на мозъка са простимулирани, включително и в зоните, които обикновено не използваме\", казва Гош.4. Редуцира теглотоИзследвания показват, че по време на секс честотата на дишане и съкращенията на сърдечния мускул се увеличават както по време на спорт. Учените сравняват правенето на секс със спортното ходене, защото организмът работи в същия режим. Ефектът според изследователите е съизмерим и с физическите натоварвания във фитнес залата. Ако сте пропуснали сутрешния си джигинг, компенсирайте със секс, казват специалистите.5. Повишава доходитеАмерикански учени са установили връзка между сутрешния секс и кариерното развитие. По време на проучването си, те наблюдавали над 500 двойки на възраст от 18 до 50 години. Резултатите показали, че двойките, които редовно правят секс сутрин, имат по-високи доходи. Авторите не успели да намерят логично обясние на този факт, но предполагат, че причината е в интимността, която повишава настроението и продуктивността през деня.", "date": "2019.11.22", "title": "Топ 5 на ползите от сутрешния секс"}
{"url": "https://offnews.bg/kultura/koleda-s-leshnikotroshachkata-v-sofijskata-opera-i-balet-715970.html", "text": "По традиция всяка година оперите и музикалните театри представят фееричния балет \"Лешникотрошачката\" по музика на Чайковски. Зрителите ще могат да се насладят на завладяващото представление на сцената на Софийската опера и балет от 19 декември 2019 г. до 5 януари 2020 г.Либретото на \"Лешникотрошачката\" представлява една интересна приказка, в която децата играят навън. В дома на Мари големите довършват коледната украса. Първите гости пристигат и елхата грейва с невероятна красота. Мари и Федя танцуват весело около нея и си играят със своите кукли. Мари търси сред гостите вълшебника Дроселмайер, за да види какъв подарък й е подготвил. След като пристига заедно със своите помощници, Дроселмайер носи много подаръци в дома на Мари, изработени специално за Коледната нощ. Вълшебникът смайва присъстващите с новото си изобретение - играчка - войник, с която се чупят лешници. Всички деца са влюбени във войника. Изведнъж играчката се поврежда. Мари се натъжава и моли Дроселмайер да я поправи. След като вълшебникът удовлетворява желанието й, тя играе весели танци с Лешникотрошачката. После заспива уморена в едно кресло. Сънува зли сили, които искат да откраднат любимата й кукла. Мари започва да се бори с Черната кралица. На помощ й се притичва не друг, а Лешникотрошачката. Въпреки съпротивата, магьосницата пленява Лешникотрошачката.Мери и Лешникотрошачката се пренасят в царството на тъмните сили. Наоколо всичко е сковано с лед, но добрият вълшебник успява да прогони магьосниците. Изведнъж Лешникотрошачката се превръща в красив принц. Мари и принцът се влюбват. Луната става лодка и ги пренася в царството на цветята. Там всички са щастливи и танцуват весели танци. Нощта постепенно си отива. Мари се събужда и прегръща своята любима кукла Лешникотрошачката.Продължителността на спектакъла е 120 минути, с един 20-минутен антракт.За първи път балетът е поставен извън пределите на Русия през 1934 година - в Англия. През 1944 г. „Лешникотрошачката\" е поставена и в САЩ - в Сан Франциско. След 10 години произведението на Чайковски се играе в Ню Йорк, където има огромен успех. Оттогава балетът се поставя по традиция всяка година по Коледа. Пьотър Илич Чайковски композира балета „Лешникотрошачката\" през 1891-1892 г. Неговата премиера е на 18 декември 1892 г. в театър „Мариински\" в Санкт Петербург. Премиерата не е имала голям успех.Либретото на „Лешникотрошачката\" е на Всеволожки - Петипа, по едноименната приказка на Ернст Теодор Амадеус Хофман.Хофман е немски писател, композитор, диригент, музикален критик и художник. Творчеството му е причислено от културните историци към късния романтизъм.", "date": "2019.11.22", "title": "Коледа с ''Лешникотрошачката'' в Софийската опера и балет"}
{"url": "https://offnews.bg/kultura/zapochva-detskata-kinomania-715972.html", "text": "На 23 ноември в кино „Люмиер – ЛИДЛ“ (НДК) ще бъдат излъчени най-добрите кратки филми и стоп моушън анимации, създадени от деца. Кино маратонът ще започне в 10:30 ч., като ще бъдат излъчени 12 игрални и 9 стоп моушън анимационни филма. По време на прожекциите специално жури ще селектира най-добрия игрален и най-добрия анимационен филм, най-добрата актьорска игра, най-добър оператор, най-добър сценарий, декор и адаптация. Тази година ще има и награда в специална нова категория за детски филм на тема „ГЛЕДАЙ” – основното послание на Киномания 2019. Журито, на което е поверена задачата да оцени детското творчество включва аниматорът Златин Радев, кинорежисьорът Виктор Божинов, Никола Николов – представител от киностудио UFO, Диана Димитрова и малката актриса Найа Арсова. В програмата ще се включат и Студио за модерен балет „Цветни мечти“ при Националния дворец на децата, Emotion dansing school, както и млади музиканти, които ще свирят популярна филмова музика.", "date": "2019.11.22", "title": "Започва Детската Киномания"}
{"url": "https://offnews.bg/nashite-avtori/moiata-teoria-za-neshtata-715963.html", "text": "Тъй като не съм историк, нито пък прогностик, нито пък политолог, аз съм по някакъв начин свободен.Тук моят любим демон, живеещ вече във фейсбук, моят критик и зложелател (защото, мисля, никоя критика никога не е доброжелателна – и моля - помислете върху това) ще каже: ти си никакъв, затова си свободен да бъдеш глупак!Сещате се за кой демон говоря: за анонимния хейтър, който нарича себе си примерно Алекс Ангелов, вместо снимка на профила има черно петно и по малко зловещ начин няма никаква фейсбук история. И винаги, каквото и да публикуваме, той го атакува; но не като будна съвест, а като вечно будна болка в зъба, която е готова винаги да ни мъчи, просто заради самото удоволствие. Дали всъщност болката изпитва удоволствие от това, което ни причинява, та често е така упорита? – ето ти интересен въпрос. Но тъй де, анонимният съвременен злобар, който изпитва удоволствие да ни кове канчетата и така да си осигурява спокоен сън; да ни обижда, и така да се чувства значим. Мнозина от нас, съвременните хора, си имаме такъв, нали?Да, не съм никакъв аз, затова мога да кова свои теории и да съм свободен от отговорността след това прецизно да ги доказвам. Хипотези, хипотези исках да кажа; използвах думата теории малко произволно, просто защото е по-популярна. Кова си хипотези, а не съм пък и чак такъв голям глупак, че да не знам, че ако си достатъчно голям глупак – винаги – за каквато и да е идиотщина, ще успееш да намериш доказателства. Глупаците, мили приятели, са характерни с това: хрумва им нещо, а след това – от тщеславие и от липса на самокритичност – успяват да донесат вода от десет хиляди кладенеца – и някак си да скалъпят доказателствата за своето хрумване.Confirmation bias – така наричат този феномен на човешката душа някои психолози. И той се описва така: Confirmation bias е склонност на хората да дават предимство на информация, която потвърждава техните предварителни концепции или хипотези, независимо дали информацията е вярна. В резултат на това хората събират информация и си припомнят такава избирателно, като я интерпретират по начин, определен от техни лични предпочитания и склонности. Тези предварителни приемания и склонности на разсъждаване и интерпретация се появяват особено по отношение на емоционално значими въпроси и също за вече установени вярвания.Та така. А аз нито искам да доказвам моите хипотези, нито и ще правя опит.След като прочетох, че преподавател на моята дъщеря (която учи медицина) е убит в Берлин по време на лекция в известна Берлинска клиника – казах си: Западната Римска империя така е паднала.И ние сме благословени, че отново сме в Източната Римска империя.Западната Римска империя чисто и просто се е огънала под натиска на огромните маси мигранти, които по онова време са се наричали с по-благозвучното име „варвари”. Които чисто и просто са предпочитали по-миролюбивата и по-богата, а и (няма какво да се лъжем) по природно надарена Западна Европа, като почти безразлично са отминавали прекалено планинската и не чак толкова гостоприемна Източна Римска империя. Като не се броят непрекъснатите нахлувания до Константинопол, естествено, но те някак си все не са ставали причина за крах, чак до 1453-та.Каква пък е връзката между това злощастно събитие – убийството на преподавателя, който е и син на бивш германски президент – с падането на Западната Римска империя?Е, казах, няма да добавям детайли, няма да доказвам нищо. Просто при нас, на изток, слава Богу (много пъти слава Богу, и пак – помислете хубавичко – и пак - слава Богу!) не убиват и никога не са убивали професори по време на лекции в болници.Но този не е бил мигрант, това не е бил...Пак се обажда моят демон, но аз няма да дам ухо на критиките му. Нито ще го чуя, като ми вика „расист мръсен”.Говоря свободно, подхвърлям хипотези – за храна на мисълта ни. И то – не на черногледството, а просто – храна за размисъл.Варварството – как изглежда то и как се проявява? Можем ли да го познаем, ако го видим? Как започват Тъмните векове? Как са започнали тогава – в V-ти век? Или са започнали по-късно? И ако сега започват пак – какви ще бъдат първите симптоми? Ще ги познаем ли?Одоакър, първият истински варварски владетел на Западната Римска империя, апропо, пратил всички владетелски инсигнии в Константинопол, на източноримския император Зенон, с думите „Има само една империя и само един император! (тоест той е признавал властта на Зенон)”. Но малко по-късно се появил кралят на остготите Теодорих Велики. Той набързо разгромил армията на Одоакър, който се предал. Теодорих побързал лично да разсече Одоакър – в двореца му. По повод разсичането казал нещо от сорта на „Мислех, че има малко повече кости тоя, а той се оказа мек като диня” . Теодорих, според легендата, разсякъл Одоакър от рамото до пояса – на две неравни половини – отгоре до долу.Така, горе долу, започнали тия весели времена, които наричаме Средновековие.Случката с разсичането не се случила в Берлин, а в Равена.Тук не намеквам за друго, а за налагането на новия стил, на новата атмосфера – тогава. Стил на отношенията между хората. Атмосфера, която вероятно всички са усещали, налагаща се в Западна Европа. Годината е била 493-та, 1-ви или 2-ри март. А името на този стил и тази атмосфера е: Варварщина.Просто подхвърлям всичко това като една мрачновата – поне за Запада – тема за размисъл.Слава Богу, че сме все пак на Изток.", "date": "2019.11.22", "title": "Моята теория за нещата"}
{"url": "https://offnews.bg/zdrave/mz-sgradata-za-detskata-bolnitca-e-bezopasna-715999.html", "text": "Сградата в двора на УМБАЛ „ Александровска\", определена от здравното министерство за изграждане на Национална детска болница, не е претърпяла сериозно изменение във времето и не е опасна. Няма данни и че тя не отговаря на изискванията за безопасност при земетресение. Това става ясно от писмен отговор на министър Кирил Ананиев на въпрос на депутат от БСП за България. По думите на министъра през 2007 г. от фирма „Балмер Инжинеринг\" е била изготвена конструктивна експертиза на обект: „Научен институт по педиатрия – незавършен строеж\". През 2019 г. МЗ е възложило нова експертиза на същата компания, като допълнително в заданието са включени още изисквания: преглед на съществуващата проектна документация, подробен оглед по носещите и неносещи части в сградата, изготвяне на инженерно-геоложко проучване, проверка за устойчивост на сеизмични въздействия и обобщен анализ на необходимите видове работи за привеждане на сградите с изискванията на нормативната уредба към момента на обследването.Фирмата е представила документи в 12 тома, със снимков материал и изчисления, както и два доклада, включващи 554 страници. Включена е и количествено-стойностна сметка за дейностите, необходими за укрепване на сградата.От „Балмер Инжинеринг\" са установили, че данните от обследваните през 2007 г. конструктивни елементи не търпят изменение във времето, т. е. не биха могли да се променят до 2019 г. „Бетонът е с такъв клас и якост, с какъвто е произведен и излят. Единственото, което се променя в конструкцията, са дефектите, причинени от въздействието на околната среда и злонамерената човешка намеса, което е било обект на обследването от 2019 г., обяснява министърът. И допълва, че в представената конструктивна експертиза на незавършения строеж, не се констатира, че сградата не отговаря на изискванията за безопасност при земетресения.Той пояснява, че пълният набор от документи се намира в МЗ и може да бъде предоставен за запознаване с него.Обявената обществена поръчка за изграждане на детска болница е на обща стойност 95.4 млн. лв. Тя беше обжалвана от строителна фирма и от Камарата на архитектите. Новата детска болница трябва да е 45 000 кв. м. От Камарата на архитектите в България обаче смятат, че заданието не гарантира качество на изпълнението. Експертите настояват изготвянето на проекта и самото строителство да са в отделни поръчки.", "date": "2019.11.22", "title": "МЗ: Сградата за детската болница е безопасна"}
{"url": "https://offnews.bg/obshtestvo/sv-mihail-voin-balgarin-ubil-zmej-kato-sveti-georgi-715981.html", "text": "Църквата почита днес св. Михаил Воин, българин по произход. Роден е в гр. Потук, за който се предполага, че е днешният Батак, живял е по времето на цар св. Борис-Михаил. Бил син на богати и благородни родители, още от детство обикнал чистия живот, подвизавал се в молитва и пост, щедро раздавал на бедните милостиня, поради което и неговите родители, и чуждите хора го наричали \"светото дете\". Когато станал на 25 години, той бил назначен за началник на една дружина във византийската войска. По това време родният му край още не влизал в пределите на Българската държава. В една война на византийския император Михаил ІІІ (865 г.) против агаряните, св. Михаил Воин бил оставен от изплашените гърци сам с неговата дружина. Като призовавал през всичкото време името на Бога, той успял да прогони враговете и заедно с войниците си останал невредим.Връщайки се у дома си, той извършил героическото чудо на св. великомъченик Георги Победоносец: убил огромен змей, който излизал от някакво езеро, и по такъв начин спасил една девица от участта да бъде изядена от него. Но змеят, на когото той отсякъл главата, го ударил с огромната си опашка толкова силно, че той паднал и лежал известно време в безсъзнание.Скоро подир завръщането си в родното място той починал и Господ го прославил с нетленни чудотворни мощи. По време на Второто българско царство, в самото начало на ХІІІ век (1206 г.), българския цар Калоян тържествено пренесъл неговите св. мощи в своята столица Търново и ги положил в патриаршеската катедрала \"Св. Възнесение\". След падането на Търново под османска власт (1393 г.) следите на тези мощи се губят.Великият търновски патриарх св. Евтимий му съставил житие, което е запазено до наши дни.", "date": "2019.11.22", "title": "Св. Михаил воин българин убил змей като свети Георги"}
{"url": "https://offnews.bg/zdrave-i-krasota/koi-hrani-snizhavat-riska-ot-infarkt-i-insult-715988.html", "text": "Консумацията на грах, фасул и леща снижава риска от инфаркт и инсулт, твърди публикация в специализираното издание Advances in Nutrition. Обяснението е, че в споменатите продукти има малко мазнини и не съдържат холестерол. Фасулът, лещата и грахът имат високо съдържание на фибри, протеини и други полезни микроелементи. Благодарение на ниския гликемичен индекс тези продукти регулират кръвното налягане.В проведено научно изследване били оценявани потреблението на бобови храни, рискът от сърдечно-съдови заболявания и свързаните с тях маркери. Резултатите показали, че хората, които консумират въпросните храни, са с 10 % по-ниски показатели за риск от сърдечносъдови заболявания, исхемична болест на сърцето и хипертония  в сравнение с тези, които не ги консумират. \"Сърдечносъдовите заболявания са водещата и най-скъпа причина за смърт, която само в САЩ възлиза на няколко милиарда долара дневно, казва авторът на изследването д.м.н. Хана Калеова – изследването ни показва, че евтината, достъпна и разпространена продукция може да промени тази тенденция.\"Специалистите препоръчват въпросните храни да се консумират поне три пъти седмично. Както отбелязва MedicalExpress, тези заболявания са водеща причина за смърт в един от четири случая. Приблизително 1 от 3 души в света страда от хипертония.", "date": "2019.11.22", "title": "Кои храни снижават риска от инфаркт и инсулт"}
{"url": "https://offnews.bg/tenis/federer-nadal-shte-ostane-v-istoriata-kato-naj-velikiat-igrach-716007.html", "text": "Швейцарската легенда в мъжкия тенис Роджър Федерер смята, че Рафаел Надал ще остане най-великият в историята на този спорт.В момента Маестрото има 20 титли от Големия шлем, но вече е на сериозните 38 години. 33-годишният Надал пък е с 19 трофея. \"Срещите ми с Рафа на Уимбълдън и на \"Ролан Гарос\" бяха наистина страхотни, а срещу Новак имах прекрасни мачове както също на Уимбълдън, така и на финалите в Лондон.И Новак, и Рафа, са невероятни играчи, но може би съм малко по-близък с Надал. Съперничеството между нас тримата е фантастично и се надявам да имаме още много мачове един срещу друг.Рафа е страхотен играч. Честно казано едва ли някой си е мислел, че сега отново ще бъде първа ракета в света, но ето, че той е на върха. Надал е наистина един велик шампион и дори аз съм научил доста неща от него.Отписваха го не веднъж и два пъти, но той опровергаваше всичко на корта и печелеше големи трофеи. Той ще остане в историята като може би най-великият играч\", каза Федерер.В момента Маестрото е на турне в Южна Америка, където вече изигра два демонстративни мача срещу Александър Зверев и записа победа и загуба съответно в чилийската столица Сантяго и в аржентинската Буенос Айрес.", "date": "2019.11.22", "title": "Федерер: Надал ще остане в историята като най-великият играч"}
{"url": "https://offnews.bg/sviat/tramp-podpisa-pravitelstvoto-na-sasht-niama-da-e-bez-pari-do-20-dekem-715991.html", "text": "Американският президент Доналд Тръмп подписа законопроекта за временно финансиране на федералното правителство до 20 декември. С това се избягва ново спиране на работата на правителството и се позволява на федералните агенции да продължат дейността си, докато се водят преговорите в Конгреса между републиканците и демократите за дългосрочния бюджет на САЩ, съобщи БТА.Вчера законопроектът беше приет от горната камара на Конгреса със 74 гласа за срещу 20 против.Преди това той беше одобрен и от долната камара с 231 срещу 192 гласа.", "date": "2019.11.22", "title": "Тръмп подписа: Правителството на САЩ няма да е без пари до 20 декември"}
{"url": "https://offnews.bg/nashite-avtori/pod-dazhda-na-ploshtad-banski-v-stara-sofia-715975.html", "text": "Миналия път ви обещах да се срещнем на площад „Бански“ и ето - вече почти съм на мястото. Заваля дъжд, не забравяйте чадъра си. Ако ли пък не ви се излиза, ще се радвам да ви разкажа малко история в движение. Вие само се настанете удобно и четете. Обаче вече нямам търпение да чакам никого дори и минута, разтварям чадъра си и тръгвам. Моят е обикновен китайски, не е от ония другите, специалните, с които службите изстрелват сачма.Крача по площада, бил е един от най-старите и важни в градоустройствен план места в центъра на стара София. Градът не е представлявал този обем както днес, нито на дължина, нито пък на ширина. Една висока ориенталска сграда с каменна зидария, премесена с червени тухли и оцелялата от голямото прочистване на кмета Димитър Петков - това е джамията “Баня Баши”. Или както са произнасяли на тогавашния език - Баня Башъ джамиъ. Замисълът на композицията е на големия османски архитект Синан ага, чието творчество много харесвам и мога с часове да се наслаждавам. Строена е някъде около средата на 16-ти век, а стилът на автора изглежда е силно повлиян от раздвижените куполи на Константинополските старо-византийски църкви, в близост на които той е живял, наблюдавал и попивал темелите на архитектурното мислене. И тъкмо същият този византийски стил е пренесъл в абсолютно всичките си бъдещи творби. Ще се отклоня да кажа две-три благи думи за майстор Синан, който е служил на цели трима султани, и е смятан за най-авторитетния инженер за времето си. Хубавото е, че Господ го е дарил да живее и твори почти до 100 години, това е немислима, достолепна възраст дори за днес, камо ли за онези смътни времена.Ще се отклоня да спомена и друга интересна сграда, проектирана от същия архитект Синан в нашия град – това е джамията „Коджа дервиш Мехмед паша“, днешната църква „Свети Седмочисленици“, намираща се на площадчето между улиците „Граф Н. Игнатиев“ и ул. „Цар Иван Шишман“. Имала е кубе от много тъмен, почти черен гранит. Каменното кубе и цялата негова покривна конструкция падат при силно земетресение, което се случва някъде в средата на 19-ти век. Прочетох всичко това за историята на построяването и грохналия покрив от неголямата мраморна плоча отвътре, вижда се, като влезете в черквата, поставена е точно до входа. След пропадането на покрива джамията е изоставена за повече от 50 години, но дори и дълго след Освобождението сградата все още е наричана „Черната джамия“ заради онова тъмно, гранитно кубе, което жителите все още си спомняли. При Стамболов постройката е покрита с дървен покрив и е ползвана за затвор, така че името „Черната джамия“ напълно си пасва с асоциацията за предназначението и като пандиз. По-късно сградата е преустроена във варианта, който виждаме всеки ден – красива православна църква.Да оставим духа на майстор Синан да почива на спокойствие и да се върнем да пресечем внимателно линията на трамвая към Джамията. Покрай релсите се сещам за мърморенето на населението в началото на ХХ век при пускането тук на първите мотриси. Недоволството се зараждало непосредствено след като общинските работници са вкопавали в земята високите чугунени стълбове. Наредени по конец по целия булевард \"Мария Луиза\", металните исполини трябвало да могат да носят на плещите си жиците и съответно от тях да се задвижва този вид модерен транспорт. Било е нещо извънземно за времето си. Ала местните жители от квартала се възпротивили кой както може заради това, че ще изгубят, видите ли, панорамата към планината. Струвало им се е, че прогресът, пълен с новите си измишльотини, макар и полезни за един многохиляден град - безмилостно им унищожава гледката към Витоша. Някой „модерен индженерин“ им закрива умишлено планината, с която са се родили и под чието крило някой ден ще ритнат камбаната.На всичкото отгоре, стълбовете са били монтирани от натрапниците, видите ли, по средата на булеварда! Общо взето, историята и сега се повтаря. Само дето хората са други и дрехите, с които са облечени, са други, а всичко останало е досущ както и тогава. И сега, в наши дни, истерично надигаме глас срещу паметници, роптаем срещу високи стъклени небостъргачи, и така нататък, и така нататък. Изобщо, възмущаваме се, както и едно време столичани не са желали прогреса и са роптаели срещу тогавашните трамвайни диреци.Сам съм пред Баня Баши, дъждът е прогонил всички минувачи. Площадчето пред сводестия и вход е абсолютно празно. Свикнал съм с тази сграда, изгледал съм стотици нейни фотографии в различни периоди, но отблизо това, което се забелязва, веднага е строгата каменна зидария, някога варосана в бяло, над колонадата входът украсен с нежни арабески надписи. Има подпис, но казват, че никой не може да го разчете. Вглеждайки се, все си мисля, че това е подписът на архитекта Синан.Може би към днешно време шепа стари кореняци софиянци знаят (ако са чували от покойните им баби и дядовци), че от едната страна на джамията на площада е бил зает от обикновен, шарен и хаотичен открит пазар. Представете си само как на площада до Джамията прииждат шопите пласиращи стоката си. С идването си на това място всеки новодошъл гледа да завземе най-стратегическото място, бързайки да завърже живата стока или остави зеленчуците си до вехтите турски бараки. Настаняват тежките си бохчи с пиперки, жълти ябълки и какви ли не продоволствия за гражданите, връзват на стълба за уличния фенер довлечения с триста зора скот за продажба, подреждат една върху друга дървените кутии с пилците.Нека да нахлуем и ние в този тогавашен хаос и безпорядък. Нека поне за минута да чуем и видим как по сергиите стават шумните пазарлъци. Хората ръкомахат, надвикват се, ругаят мощно противника, докато най-накрая някоя страна не се предаде, и с ръкостискане потвърждава сделката. Ето, вижте как десетките селянки със зачервени бузки, облечени с гиздави носии и лъснати метални пафти хвалят прасенцата си, отиващи на сигурно заколение. Покрай тях минава дядо поп с дългото расо и висока калимявка, и цъка с език. Хапва му се благинка, но в момента се пости. Бабите са с черни забрадки и дебели плетени жилетки, предлагат варианти как най-лесно да се оскубе кокошката. Ако ги заговорите, ще ви споделят и селска рецепта как най-бързо и вкусно да се сготви. До вас застава замисленият стар евреин, облечен и той като попа с подобаващи черни дрехи. Потрива дългата бяла брада, плюнчи молива си и после записва нещо на парче мазна хартийка. Общо взето, покрай нас преминават местни колорити, има ги колкото щеш. Ето го отляво стария латернаджия, който върти ръчката на машинката. Толкова инертно го прави, че може и прав да заспи, но пак ще я върти. Мелодията му е тъжна, на моменти заглъхва от околния шум. Ориенталската атмосфера на полукалдъръмения площад се допълва с периодично от виковете на минаващия бозаджия с бакърен гюм на гърба. Бозаджията се надвиква с квиченето на прасетата и кудкудякането на кокошките:- Боза-а, боза-а-а-а, бо-ззааааа!!!…Има и едно момченце, мъкнещо бакърен чайник и предлагащо чаша чай, застанало е и внимава за клиенти до чувалите с чепкана вълна за бъдещи пуловери и шалове. Там са и одеялата с разпилени червени и зелени пиперки по тях, грънците и дамаджаните с домашно вино.Между тълпата на пазара щъкат циганките с техните шарени, лъскави шалвари, надянали златни пръстени на всеки пръст. Злато има и по зъбите им. Някои разполагат с дълбоки деколтета. Туй, разбира се, не е само за съблазън. Това е евтин трик, най-вече за отвличане на вниманието на всеки заблеян пазаруващ, за да може отзад да го доближи опитният апаш от комбината. Всичко приключва с гонитбата на дребния джебчия, успял да извади портмонето на разсеяния купувач. „Дръжте крадеца! Дръжте крадеца!“ викат хората по разбойника, който офейква в неизвестна посока с парите от джоба на нещастната жертва. Проверих във вътрешния си джоб – моят портфейл е на мястото си.Дрънченето на трамвая и клаксона на такси прекъснаха всичките ми илюзорни картини от миналото. Шопите, кокошките, циганките със златните зъби, тичащия крадец - всички се изпариха за миг.Околният площад “Бански”, с чиито раздвижили се минувачи днес се бутаме с чадърите си, днес има статут на историческа градина и паметник на културата. Интересно е, когато стоиш на такова древно място, да си спомниш, че по него са стъпвали още около VI–V хилядолетие преди Христа траките, които са решили да създадат светилище (Нимфеум). А после и праисторическо селище, в което да се заселят. На един доста по-късен етап, римляните назовават това селище Сердика, т.е. град на сердите. Днес стъпваме и ние, новите серди.Нека да визираме и другите сгради - на доста по-късен етап, след джамията Баня Баши, се появяват Централна минерална баня и Централните Софийски Хали. Банята е изградена именно там, където се е намирал минералният извор на града, който е бил каптиран още през далечния I век от н.е. Под площада се намират много археологически останки от римския период на София, някои от тях са извадени и консервирани в днешното Ларго.Освобождението от турско робство заварва възможността за хигиенизирането на градските жители само с няколко паянтови турски бански постройки. Изградени през средните векове, те са били разположени на площта, която днес се заема от площад \"Бански\" и малко от близките улици, това се вижда частично на една от снимките долу.Иначе, изначално сградата на Банята е замислена и проектирана като Минерална баня плюс хотел. Бил е организиран авторитетен, международен конкурс, който е спечелен от австрийският архитект Емил фон Фьорстер. За съжаление, строежът на хотелската част е спрян поради недостиг на финансови средства от общината. През 1904 г. обаче се избистря идейният проект за комплекса във вида, както го заварваме в наши дни. Дело е на архитектите Петко Момчилов и Фридрих Грюнангер (вторият творец е същият, за когото писах в ). По идея проектът съчетава две части: обикновена малка баня и голяма част, състоящата се от два плувни басейна с топла минерална вода, отделни семейни вани, римски бани.Всички съоръжения се захранват с вода от извиращите директно под сградата минерални извори. Тя включва в себе си няколко стила, които са едновременно хем съвременни, хем и преносители на византийските елементи в пластичната украса. Впечатлявам се от майоликовата украса на фасадата, съчетаваща цветни растителни и геометрични мотиви, образите на богинята покровителка на градовете Тюхе, както и на бога на здравето Аполон. При бомбардировките на София (март 1944 г.) части от голямата баня са сериозно засегнати, но съвсем скоро след Втората световна война сградата е реставрирана по оригиналния проект, а от 2015 г. в нея се помещава Музеят за история на София.Една не толкова забавна история, разказана от моята баба – трябва да е било някъде 1927-28-ма година, един път след посещение на банята със сестра ѝ двете се връщат вкъщи и краката им пламват от страшни сърбежи. Оказва се, че са хванали краста, която тогава е мъчила повечето граждани, които не са се къпели толкова често. Та баба и сестра ѝ с помощта на разни мазила и много търкане едвам са се отървали от заразата. Толкова по въпроса с хигиенизирането по обществените места и ползването на общи мокри налъми.Дъждът се засили. Понеже чадърът ми не издържа на напористата вода, падаща свободно от небето, ще се преместя на сушина в Централните хали. Те са нещо като първия МОЛ на града, а решението за изграждането на софийски покрит пазар за продажбата на всякакви видове месо, месни и млечни продукти, зеленчуци и плодове в центъра на града е взето още в края на XIX век. Мисленето за височина и обем на градежа е било според мащабите на онова време, но първоначално пазарът се е помещавал в голяма дървена сграда. Не се учудвайте, и първият парламент е бил в дървена сграда, в паянтова постройка е бил и театърът. Проектирането на Халите в днешния им вид започва през 1907 г., а строежът започва през 1909-1911 г. по проект на арх. Наум Торбов. Няма да се впускам в подробности от архитектурата, само да наблегна на детайлите: над главния вход е изобразен пластично столичният герб, художник е Хараламби Тачев. Отгоре има куличка с монтиран часовник, който е с троен циферблат, за да се вижда от повече страни.Тук ще си позволя да цитирам част от едно мое интервю по въпроса за промените в центъра непосредствено след войната. Записът беше на покойния вече мой 96-годишен приятел Константин Катранджиев:„ ….Да, да, пейзажът доста се промени наистина, това което е сега, е съвсем друго: появи се Партийният дом, ЦУМ, Държавният съвет, а цялата улица \"Търговска\" беше много дълга улица от Централната банка на жълтите павета, та чак до \"Дондуков\" и тук до Джамията – изчезна цялата. По бул. \"Мария Луиза\" от \"Моше Джамия\" до черквата \"Света Неделя\" имаше малки къщички от \"Еврейската махала\", така се казваше тогава. Там живееха продавачи на риба, имаше много рибни магазини. Ей там, така беха наредени един до друг, един до друг. Имаше и един малък парк, зелено пространство точно в това кварталче, ама и то също изчезна в един момент. Тук масово се промени пейзажът, всичко, което не бе унищожено от войната, полека се поразчисти, поправиха се някои сгради, а пък и застроиха се много нови неща. Жълтите павета - да знаеш, че стигаха до тук, даже пред Джамията имаше от тях до \"Екзарх Йосиф\".“Същият човек ми беше показвал на място и къде е живял поетът и журналист Гео Милев. Сградата е изчезнала след попадение на бомба (посочил съм мястото със стрелка на снимката). Сега там е началото на ул. Пиротска, а сградата е била точно на мястото на паметника и част от паркинга. И до момента липсва дори една мижава указателна табела за мястото където е живял поета. Мисля си, че трябва да има такава.Дъждът спря да вали, прибирам се в къщи. За днес стига толкова обиколки, нека да оставим историята на близката Католическа катедрала за другия път.Бъдете здрави!", "date": "2019.11.22", "title": "Под дъжда на площад 'Бански' в Стара София"}
{"url": "https://offnews.bg/obshtestvo/studeno-vetrovito-i-dazhdovno-prez-uikenda-shte-vali-po-malko-715987.html", "text": "Времето днес ще е облачно, на много места с валежи от дъжд, значителни в западната половина от страната. Почти без валежи ще остане в източните райони. Максималните температури ще са предимно между 6 и 11 градуса, в София - около 8°, според прогнозата на НИМХ. Над планините ще е облачно с валежи от дъжд, на места със значителни количества. Над около 1700 метра дъждът ще преминава в сняг, в Стара планина и на по-малка височина. Ще духа умерен и временно силен югоизточен вятър. Максимална температура на 1200 метра – около 4°, на 2000 метра – около 1°.Над Черноморието ще е облачно с превалявания от дъжд. Ще духа умерен и временно силен вятър от изток-североизток. Застудяването ще продължи. Максималните температури ще са между 10° и 12°. Температурата на морската вода е 17°. Вълнението на морето ще е 3-4 бала. През почивните дни облачността ще се задържи значителна, но валежи ще има на малко места и ще са предимно слаби. Вятърът ще отслабне. ", "date": "2019.11.22", "title": "Студено, ветровито и дъждовно, през уикенда ще вали по-малко"}
{"url": "https://offnews.bg/zdrave/lekarstvo-sreshtu-rak-na-prostata-spira-kosopada-pri-zhenite-715990.html", "text": "Лекарство за лечение на рака на простата спира косопада при жените и предизвиква активен растеж на косата, твърди публикация в Dermatologic Therapy, цитирана от Medik Forum.Медикаментът биколутамид, който се използва при лечение на рака на простата, може да спре процеса на косопад при жените. В хода на изследването при над 50% от участничките бил установен активен растеж на косата само след няколко седмици.Лекарството не позволява на мъжкия хормон тестостерон да подхранва туморните образувания. В хода на изследването било установено, че то е ефективно и при алопеция при жените. Наред с генетичната предразположеност и последствията от менопаузата, въздействието на тестостерона е една от основните причини за женската андрогенна алопеция.Тестостеронът присъства в малки количества в женския организъм. Този процес набира скорост след настъпването на менопаузата. При климакс показателите на естрогена падат и тестостеронът става все по-доминиращ. Заради въздействието му космените фоликули се затварят и растежът на косата спира.Алопецията е проблем при всяка трета жена в определен период от живота й. Свързва се с повишен риск от депресия. Сред съвременните методи на лечение е особено популярно използването на препарата миноксидил, който обаче не е ефективен при всички и има странични ефекти като главоболие и обрив. Специалистите уточняват, че резултатите са от клинични проучвания и не бива да се предприема прием на въпросния препарат, без лекарска препоръка.", "date": "2019.11.22", "title": "Лекарство срещу рак на простата спира косопада при жените"}
{"url": "https://offnews.bg/dw/nominatciata-na-tcatcarov-e-chast-ot-golemia-plan-716008.html", "text": "Номинирането на Сотир Цацаров за шеф на КПКОНПИ беше предизвестено. И означава следното:1) Тази номинация е част от цялостна политическа договорка, в която влиза и изборът на Иван Гешев за главен прокурор;2) Договорката е между ГЕРБ и ДПС, като в нея участват и \"Патриотите” плюс БСП като асоциирани заговорници;3) Твърдението, че Бойко Борисов няма нищо общо с избора на Иван Гешев (или пък с номинацията на Цацаров), звучи все по-абсурдно. За да се реализира въпросната политическа договорка, ГЕРБ не само са участвали, но и са активна страна в нея;4) Номинацията на Сотир Цацаров означава позитивна оценка от страна на управляващите за неговия мандат като главен прокурор. За ГЕРБ това е разбираемо, защото в рамките на този мандат прокуратурата е била изключително нежна и добронамерена към тях. С едно малко изключение от периода 2013-2014 година, когато Цветан Цветанов изпита нейната мощ. Но след връщането на власт през 2014, ГЕРБ нямат никакви основания да се оплакват от Цацаров. Забравиха дори аферата “Костинброд” (или поне факта, че и прокуратурата участваше в нея).Коалицията \"Цацаров-Гешев\"5) ДПС - другите реално управляващи - би трябвало също да са изключително доволни от тандема Цацаров-Гешев. В аферата “КТБ” участието на хора от Движението остана неразследвано, макар че това участие бе видно от много документи по делото. Вярно, в тях не пише директно “ДПС”, а само “ДП”. Липсващата буква явно е за прокуратурата достатъчно основание да не закача Движението. Междувременно Ахмед Доган се сдоби със студен резерв, централа и пристанище, а държавата реши да инвестира стотици милиони в новопридобитата инфраструктура - заради националното ѝ значение. Ортаците трябва да си помагат. В същото време прокуратурата разследва Трайчо Трайков, защото \"ощетил” държавата, като продал нейни активи публично през борсата. Един дава, друг взима: правова държава, какво да се прави;6) Т.нар. \"Патриоти” също излизат с позитивен баланс от мандата на Цацаров. Продажбите на българско гражданство се оказаха несвързани с ВМРО, а въпреки различните си хулигански прояви, Волен Сидеров не само остана на свобода, но и все още е част от управляващото мнозинство. Не се знае доколко високата оценка на “Патриотите” за мандата на Цацаров се дължи на искрени позитивни чувства към него или по-скоро на усещане за “висене” с папки и дела, които могат да се активират в подходящ момент. Най-неуязвим от тази гледна точка изглежда Валери Симеонов. И за да бъде запазен в управляващия формат, той беше издигнат до заместник-председател на НС. Което си е риск, защото с говоренето си той бързо ще произведе поредния скандал. Но този риск си струва за ГЕРБ и ДПС: макар и леко съдран, \"Патриотите” все пак са някакъв параван на реално управляващата коалиция;7) От БСП отново демонстрират защо не могат да бъдат алтернатива на ГЕРБ. С подкрепата си за кандидатурата на Цацаров социалистите на практика загърбват възможността да критикуват ГЕРБ по антикорупционна линия. А именно това е най-голямата слабост на управляващите. Така от БСП дават сигнал, че се интересуват не толкова от истинска конкуренция, колкото от картел с ГЕРБ и най-вече с ДПС. Защо го правят ли? Или от страх, или от надежда, че присламчвайки се към коалицията “Цацаров-Гешев”, няма да станат обект на наказателно-правен интерес в бъдеще;8) Президентът Радев е в тежка ситуация. След номинирането на Цацаров става още по-ясно, че изборът на Гешев е част от големия план на управляващите да оценят положително “борбата си срещу корупцията” и да възпроизведат същия модел през следващите седем години. Ако Радев е истински противник на този модел, той би трябвало да направи всичко възможно, за да го възпрепятства. От друга страна обаче президентът вече загуби политическия си гръб по този въпрос (БСП) - и затова рискува да остане почти сам срещу цялата медийно-прокурорска мощ на коалицията “Цацаров-Гешев”. Това не е шега работа и не всеки би се осмелил да се противопостави, като вижда какво прави тази коалиция с опонентите си от „Демократична България\" и с част от съдиите във ВСС. Но това е моментът на Радев. Ако сега свие байрака, противопоставянето му срещу ГЕРБ ще си остане просто слаб и безинтересен театър;Въртене по модела \"Путин-Медведев\"9) Смяната на местата на Цацаров и Гешев е сигнал, че службите и наказателните органи играят все по-голяма роля в управлението. Те са натрупали толкова информация за управляващите, че стават незаменими. В тази ситуация политическият контрол върху тях става номинален и в даден момент те добиват възможност да се разправят с цели партии. Досега службите и наказателният апарат са се пробвали само срещу сравнително малки политически субекти: РБ, „Демократична България\", „Воля\" (чийто лидер също “вися” дълго време с обвинения). Но с “Апартаментгейт” (отстраняването на Цветан Цветанов и Пламен Георгиев) те демонстрираха, че могат да опитат интервенция и в самото ядро на управляващите. И така да предизвикат съществени размествания;10) Бойко Борисов направи сериозна политическа кариера като “балансьор”. Но всъщност вече не е такъв, защото не остана между какво да балансира. Борисов е просто един от елементите в коалицията “Цацаров-Гешев” и може да балансира най-много между Цацаров и Гешев. Да, Борисов е може би все още най-важният елемент в тази коалиция, но доколкото ДПС има тесни връзки със службите и репресивния апарат (да не говорим за медийното му надмощие), първенството на Борисов не е непоклатимо. Нещо повече: докато ДПС изглежда абсолютно незаменимо в настоящата управленска сглобка, ГЕРБ могат да бъдат сменени сравнително лесно (затова паниката около Мая Манолова беше толкова голяма). Именно към една такава замяна са насочени надеждите на БСП, което обяснява странното асоцииране на партията към коалицията “Цацаров-Гешев”;11) Когато по висшите етажи на властта започне въртене по модела “Путин-Медведев”, това е ясен сигнал, че тази власт трайно се е окопала и се страхува от смяна. Демокрацията е смяна на властта по мирен път. Когато такава смяна не се реализира, демокрацията се деформира. Изборът на тандема “Цацаров-Гешев” е всъщност гаранцията, която управляващите искат да имат, в случай че случайно загубят властта. Това прави този избор политически съмнителен от гледна точка на обществения интерес и демократичните принципи. Друг е въпросът дали сметката на определени управляващи ще излезе и “гаранцията” им ще сработи.Като във филм на ТарантиноСитуацията прилича на финална сцена от филм на Тарантино. Всеки е насочил пистолет към нечия глава, всеки държи някого с нещо и заплашва живота и добруването му. На пръв поглед е постигнат съвършен баланс - ако всички са разумни, престрелката ще бъде избегната. В един момент обаче в съседната стая се чува шум, ръката на някого трепва и всички падат на земята в локви от кръв. Стабилността изведнъж рухва.Б. ред. - Коментарът на Даниел Смилов е от ", "date": "2019.11.22", "title": "Номинацията на Цацаров е част от големия план"}
{"url": "https://offnews.bg/futbol/botev-plovdiv-pregovaria-s-liubo-penev-716010.html", "text": "Ръководството на Ботев Пловдив потвърди пред \"Меридиан мач\", че преговаря с бившия национален селекционер и треньор на ЦСКА Любослав Пенев.Според изданието, \"канарчетата\" проучват възможността Пенев да стане треньор на \"жълто-черните\" след Нова година.Легендата е фаворит за заместник на Ферарио Спасов. Настоящият треньор и неговият щаб подписаха контракти, които изтичат през декември.Ръководството е доволно от това, че те успяха да стабилизират тима след кризата при Желко Петрович, но не се е отказало да заложи на голямо име, с което да преследва още по-високи цели в дългосрочен план.", "date": "2019.11.22", "title": "Ботев Пловдив преговаря с Любо Пенев"}
{"url": "https://offnews.bg/politika/700-leva-pozhiznena-nagrada-za-lili-ivanova-i-oshte-7-tvortci-716009.html", "text": "Парламентът реши пожизнени държавни парични награди да получат 8 заслужили българи по предложение на правителството. \"За\" решението гласуваха 134 народни представители, един се въздържа.Пожизнените държавни парични награди са за особени заслуги към българската държава и нацията и са в размер на  700 лв. месечно.Те са за проф. Анатоли Кръстев, Анжел Вагенщайн, Георги Дюлгеров, Иван Стайков, Иван Иванов, Лили Иванова и Христо Ганев. Народното събрание одобри пожизнена награда от 500 лв. месечно да получи Андрей Дренников за изключителните му постижения и за цялостния му принос в областта на културата. ", "date": "2019.11.22", "title": "700 лева пожизнена награда за Лили Иванова и още 7 творци"}
{"url": "https://offnews.bg/obshtestvo/remont-na-relsi-okolo-zhenskia-pazar-promeni-v-dvizhenieto-na-koli-i-715983.html", "text": "Ремонт на трамвайното трасе в района на Женския пазар променя маршрутите на линии 20 и 22, съобщи Столична община. Променя се и движението на автомобили и градския транспорт. Заради ремонтни дейности на ул. „Екзарх Йосиф“ и бул. „Ст. Стамболов“ и на ул. „Пиротска“ и бул. „Ст. Стамболов“ от полунощ до 29 ноември се въвеждат промени в организацията на движението: Ул. „Екзарх Йосиф“ става двупосочна в участъка между бул. „Кн. М. Луиза“ и ул. „Княз Борис І“;в участъка между ул. „Княз Борис І“ и ул. „Цар Самуил“ става двупосочна с „тупик“ при ул. „Цар Самуил“. Забранява се влизането на превозни средства по ул. „Екзарх Йосиф“ в участъка между ул. „Цар Самуил“ и бул. „Стефан Стамболов“; по бул. „Стефан Стамболов“ в посока от ул. „Пиротска“ до ул. „Екзарх Йосиф“ и по ул. „Пиротска“ в участъка между бул. „Христо Ботев“ и бул. „Стефан Стамболов“.Скъсяват се маршрутите на трамвайни линии №20 и №22, съответно от депо „Искър“ автостанция „Изток“ до Младежкия театър.Разкрива се временна автобусна линия № 22 ТМ с маршрут: от ж.к. „Западен парк“ по ул. „Кубан“, бул. „Възкресение“, наляво в обособеното трасе на бул. „Константин Величков“, надясно по ул. „Пиротска“, надясно по ул. „Опълченска“, наляво по бул. „Ал. Стамболийски“, наляво по бул. „Хр. Ботев, надясно по бул. „Тодор Александров“, бул. „Княз Ал. Дондуков“, надясно по бул. „Васил Левски“ до спирка с код 1242 „Площад Васил Левски“ – крайна/начална за линията. В обратна посока от спирка с код 1242 „Площад Васил Левски“ по бул. „Васил Левски“, наляво по бул. „Княз Ал. Дондуков“, бул. „Тодор Александров“, наляво по бул. „Константин Величков“ и по маршрута до ж.к. „Западен парк“. Автобусите от линия № 22 ТМ ще спират на всички съществуващи спирки по маршрута. Разкриват се и временни спирки. ", "date": "2019.11.22", "title": "Ремонт на релси около Женския пазар, промени в движението на коли и трамваи"}
{"url": "https://offnews.bg/sviat/hiliadi-protestiraha-v-kiev-sreshtu-sblizhavaneto-s-rusia-715992.html", "text": "Хиляди украинци протестираха снощи в центъра на Киев срещу сближаването на отношенията с Москва и това, което те наричат \"капитулация\" пред Русия.Демонстрацията се организира преди срещата за Украйна във формата \"Нормандска четворка\" на 9 декември. На нея за първи път се очаква да се срещнат президентите на Русия и Украйна - Владимир Путин и Володимир Зеленски.Протестът в Киев бележи шестата годишнина от проевропейския бунт на Майдана. Снощи демонстрантите носеха плакати с надписи: \"Не на капитулацията!\", \"Всяка отстъпка само ще влоши ситуацията. Не можем да сключим споразумение с Путин\". Един от протестиращите заяви:Протестът се проведе в момент на относително разведряване на отношенията между Москва и Киев. По-рано тази седмица Русия предаде на Украйна трите военни кораба, задържани преди година в Керченския проток. През септември двете страни размениха и затворници, което позволи в Украйна да се завърнат екипажите на трите кораба, съобщава БНР.", "date": "2019.11.22", "title": "Хиляди протестираха в Киев срещу сближаването с Русия"}
{"url": "https://offnews.bg/zdrave-i-krasota/za-kogo-e-vredno-kiseloto-zele-716011.html", "text": "Киселото зеле е източник на целия набор от витамини. Освен големи количества витамин С, то съдържа витамини от група Б (Б1, Б2, Б5, Б6), а също и калий, калций, цинк, селен, желязо, йод, фосфор и натрий. Освен това фибрите, които се съдържат в него, нормализират храносмилателните процеси, укрепват стените на съдовете и снижават нивото на кръвната захар, съобщава \"Аргументи и факти\".Подобно на другите ферментирали продукти, киселото зеле помага на организма по-добре да усвоява хранителните вещества и подобрява функциите на имунната система. Въпреки безспорните си полезни свойства обаче, този продукт не е еднакво полезен за всички.Не се препоръчва на хора, които имат заболявания съпроводени с нарушения във водно-солевия баланс. Противопоказано е за хипертониците, тъй като повишеното съдържание на сол може да стане причина за скок в кръвното налягане. Солта се свързва с водата и предизвиква задържане на течности в организма, което води до образуване на отоци и повишаване на кръвното налягане.Този продукт е вреден за хора с повишена киселинност на стомаха, със заболявания на задстомашната жлеза, с обострен гастрит и язва на стомаха.Тъй като в киселото зеле се съдържат продукти, които предизвикват брожение и образуват млечна и оцетна киселина, не се препоръчва да се консумира от хора със слаб стомах. Комбинацията от фибри и киселини води до повишено газообразуване и може да предизвика метеоризъм и подуване на стомаха.Специалистите по хранене и диететика препоръчват на младите майки да се въздържат от консумацията на този продукт, докато кърмят. Уместно е въвеждането му в менюто им след 4-6-ия месец. Експертите напомнят, че при въвеждането на нова храна, трябва да се следи реакцията на бебето. В случай че се появят обрив, подуване на стомаха на детето и други нежелателни реакции, е най-добре да се изчака до приключване на кърмаческия период.", "date": "2019.11.22", "title": "За кого е вредно киселото зеле"}
{"url": "https://offnews.bg/112/na-ulitcata-v-liulin-peshehodetc-bi-i-zahapa-za-nosa-dostavchik-na-hr-715994.html", "text": "Мъж е с няколко шева на носа след скандал на пътя в столичния квартал \"Люлин\". Доставчикът на храна бил пребит жестоко и захапан за носа от пешеходец, който, по думите на пострадалия \"не бил видимо пиян или дрогиран\". Нападателят се издирва. Той твърди, че не знае каква точно е причината за атаката.\"След свадата изкоментира нещо за пешеходна пътека. Може би не съм му направил път, не знам. За мен в 21 век права не се заявяват така\", обяснява Куртев.", "date": "2019.11.22", "title": "На улицата в Люлин: Пешеходец би и захапа за носа доставчик на храна"}
{"url": "https://offnews.bg/nashite-avtori/cherna-pesen-v-cheren-petak-istoriata-na-gloomy-sunday-715993.html", "text": "Ноември е...Навън вали. Мрачно е.По телевизията някакви чичовци говорят някакви простотии.В интернет валят промоции.\"Обезкосмяване - само днес с 50 процента по-евтино! Да падат косми и задръжки!!!\"\"Купете си таблет! Не че нямате вече 5 таблета, ама що да не си купите шести, та да си имате за зимата???\"Както би казал класикът Антон Павлович (Чехов де) - \"Човек се чуди чай ли да пие, космИте ли да си махне, или да се обеси...\"В този момент аз, кой знае защо, съм в настроение да ви разкажа една история. Историята за това как нещо иначе толкова красиво и възвишено може... да ви докара до самоубийство.Как изкуството може да носи удоволствие... но може и да убива по-добре от автомат \"Калашников\".И понеже наближава Коледа, а с нея и \"Тииииииихаааа ноооооооощ, свяяяяяяяята нооооооощ\", или, да пази Господ, \"Лааааааст кристмас, ай гив ю май хаааарт\", си мисля, че е време да напиша тази история, за да ви предпазя, хайде, да не е от самоубийство, ама от депресия, водеща към различни странични ефекти.Не знам дали има статистика за хора, полудели от слушане на коледни песни или от гледане на промоционални оферти за таблети в интернет сайтовете, но знам, че има статистика за една печално известна песен, чиято история мисля да ви разкажа... сега.\"Gloomy sunday\" - началотоПрез 1932 година Унгария е известна с няколко неща - гулаш, Бела Барток, чардаш и лейди Батори (да, онази благодорна контеса, за която легендата твърди, че се къпала в кръвта на млади девойки).Орбан още не е заплануван, камо ли световната прогресивна либерална общност, която да го заклейми.Втората световна война се задава, Голямата депресия е в стихията си, изобщо, както би казал поетът, \"Отнийде взора надежда не види\".В тази мрачна 1932 един млад унгарски композитор на име Резьо Шереш (Seress Rezső), прясно изоставен от съпругата си и трайно безработен и загърбен от късмета, седи в някаква малка и (за нуждите на художествения разказ) бедна стая пред раздрънкано пиано, отпива от някакъв евтин и гаден алкохол и нахвърля ноти върху един нотен лист.Този текст, добавен към скръбната музика, си имат своето обяснение. Съпругата на маестро Шереш (да не се бърка с маестро Сорос, който е един друг човек, че ей сега либералите ме изядоха с парцалките), която носи великолепното и изискано име Хеленка, му вдига страшен скандал. Причината - композиторът пробва да пробие в Париж, но уви, не му се получава. Понеже за Хеленка (която била и голяма красавица) това е втори брак, тя използва този факт, за да обясни на своя благоверен, че предишният ѝ съпруг е бил състоятелен и че тя се чувства прецакана, че го е напуснала и е взела някакъв аутсайдер.От този скандал, депресията, предвоенната меланхолия (и махмурлука от гадния евтин алкохол) маестро Шереш ражда една крайно депресивна любовна песен.Песента получава заглавие - „Vége a világnak“ (\"Краят на света\"), а композиторът започва да обикаля различните издателства......тая песен е убийствена...И тук започва легендата. А легендата е къде фактологически доказана, къде - тотална мистификация. Но то кое не е мистификация в днешно време, де...Та, да не се отплесвам, че ми е харесал един таблет от черния петък, ама ще го купя, като свърша текста.Резьо Шереш опитва да продаде песента на издателя си. Той обаче, чувайки песента, заявява: \"Не, в тази песен има някакво ужасно, непреодолимо отчаяние\" и отказва да я издаде.Друг издател обаче вижда в нея потенциал. И през 1935 тя е записана от певеца Пол Калмар в първоначалния си вид и с оригиналния унгарски текст.Какво се случва след това? Започват странни и необясними събития, за които или имаме, или нямаме никакво потвърждение.Градската легенда сочи, че изоставеният поет, автор на оригиналния текст, László Jávor изпратил копие на бившата му приятелка, която го изоставила.Познайте какво се случва?Бившето гадже на поета слага край на живота си. А копието на песента е намерено в стаята ѝ.Издателят на песента?Градската легенда твърди, че и той приключва живота си със самоубийство.И така започва една серия от необясними самоубийства, всичко до едно свързани с \"Gloomy Sunday\".Gloomy SundayПесента се появява на бял свят (колко да е бял тоя свят с тая черна музикална история, не знам) през 1935 година. А през 1936 започват странните събития. Статистиката сочи, че първият странен случай е с обущар от Будапеща. Той слага край на живота си, но оставя предсмъртно писмо. А в писмото, вместо предсмъртни слова, обущарят слага текста на песента.Следват още случаи. Двама млади унгарци се застрелват, слушайки песента в изпълнение на цигански оркестър. Следват данни за още няколко унгарци, които се удавят в Дунав, а у тях са намерени копия от песента на Шереш (как ли са намерили копия у удавени хора, едва ли някой може да ви обясни, но тук легенда и история се смесват силно).Впрочем, данните на унгарската полиция от онова време сочат, че самоубийствата, свързани с песента, са 17, което дава основание на полицията да поиска забраната ѝ. Това обаче не само, че не се случва, а мрачната история се понася към цяла Европа и стига дори до KLETA MAJKA AMERIKA, където през 1941 година не друг, а певицата Били Холидей записва версия на английски. Песента вече не се нарича \"Краят на света\", а \"Gloomy Sunday\" - \"Мрачна неделя\".И тук ситуацията започва да става неудържима!През същата година от цял свят започват да идват различни страшни истории, свързани с песента на клетия унгарски маестро.Млад мъж от Берлин се застрелва, слушайки песента. Неговата приятелка също е намерена мъртва, оставяйки до себе си има копие от Gloomy Sunday.Следват данни за секретарка от Ню Йорк, която се отравя с газ от автомобила си. В джоба X е намерено предсмъртно писмо, в което тя изразява желанието си да бъде погребана под звуците на унгарската самоубийствена песен.Дама от Лондон предозира с приспивателните си, слушайки песента. Магазинер от Берлин се обесва, а в магазина е намерено... познайте какво. Ново копие от песента.Според непотвърдени слухове данните за хора, които са се самоубили под влиянието на песента, са следните - около 100 души са приключили живота си под влияние на Gloomy Sunday.Непотвърдени... колко да са непотвърдени. BBC реагират като ужилени и забраняват Gloomy Sunday... и тази забрана продължава чак до 2002 година. Това обаче не спира интереса към нея и огромно количество изпълнители се втурват да записват кавър версии на музиката на Резьо Шереш.Забележете - версии записват: Пётр Лещенко, Пол Уайтмън, Сара Вон, Рей Чарлз, Бьорк, Шиниъд O'Конър, Диаманда Галас.Какво се случва после?Втората световна война свършва.Композиторът Шереш (който е убеден комунист и лежи в концлагер през войната) остава в родината си и живее до 1968 година, когато скача от балкона си и се самоубива.Впрочем, имa една още по-зловеща история, според която при опита за самоубийство той оцелява, а после, в болницата, се обесва с жица. Въобще - цялата история приключва толкова жизнерадостно, колкото и започва.Но в изкуството е така - не всичко е цветя и кебапчета.Черна музика и черен петъкПреди време Димитър Воев беше написал един велик текст към песента на \"Нова генерация\" - \"Прилепът\":Заиграването на изкуството със смъртта е нещо напълно нормално.От времето на средновековните секвенции като \"Dies irae\", от Дантевия \"Ад\" и от творбите на Брьогел и Йеронимус Бош, та до наши дни мракът е обект на вдъхновение за творците.Защо ви разказах историята на тази самоубийствена песен, вместо да ви разкажа за нещо весело, позитивно и изпълнено с радостно-инфантилна енергия ли?Не знам безспорни данни за това колко хора са се повлияли истински от това заиграване на изкуството с мрака.Но съм убеден, че има стотици хиляди, чиито мозъци бяха изтрити от радушната веселба на съвременната чалга и скопената, беззъба и инфантилна модерна българска поп музика.Затова реших, че е време да ви разкажа за една страшна песен в един ден на масови покупки.Черен петък!Затворете музикалните молове!И отворете вратите си за мрака...В него има повече смисъл, отколкото в светлината, защото тя, светлината, е изкуствена.И е произведена от втора ръка китайски лампи...", "date": "2019.11.22", "title": "Черна песен в черен петък - историята на Gloomy Sunday"}
{"url": "https://offnews.bg/futbol/skandalen-futbolist-se-zavrashta-v-grupata-na-arsenal-716013.html", "text": "Скандалният халф на Арсенал Гранит Джака ще се завърне в групата на \"артилеристите\" за предстоящия двубой от 13-ия кръг на английската Висша лига със Саутхямптън в събота. Това обяви самият мениджърър на \"топчиите\" Унай Емери.Джака пропусна последните четири двубоя, след като бе бурно освиркан от трибуните, като футболистът им отгорови с демонстративно бавно напускане и в добавка извика добре познатият израз \"f **k off\". Това се случи по време на равенството 2:2 с Кристъл Палас на 27 октомври.Гневната му реакция донесе загуба на статута му на капитан и ескалира със заплахи от страна на привърженици към футболиста и семейството му.\"Гранит се връща към нормалното състояние на духа си и иска да се върне с подкрепата на феновете\", каза Емери и посочи, че утре ще реши дали халфът да започне като титуляр срещу \"светците\".", "date": "2019.11.22", "title": "Скандален футболист се завръща в групата на Арсенал"}
{"url": "https://offnews.bg/futbol/bozhinov-se-predlozhi-za-lider-na-natcionalnia-otbor-716041.html", "text": "Единственият действащ български футболист, играл на голямо първенство - Валери Божинов, прогнозира завръщане на отказалия се от националния отбор Ивелин Попов за баражите за класиране на Евро 2020.Нападателят, който беше част от тима ни на Евро 2004 в Португалия, смята, че Попето ще размисли или ще бъде убеден да помогне на тима ни в мачовете през март. \"Лъвовете\" извадиха огромен късмет на тегления днес жребий в Нион - домакинство на Унгария и след това евентуален сблъсък с победителя измежду Исландия и Румъния.\"Не мога да си представя, че Ивелин ще си тръгне по този начин. Аз съм почти сигурен, направо съм сигурен, че той няма да остави националния отбор. Некоректно би било, нереално ми се струва.Той трябва да се върне и да изиграе тези два мача и да помогне да се класираме на европейското първенство. Имаме нужда от публиката и от това всички да се обединят около подкрепата за националния отбор. Хората трябва да бъдат 12-ия ни играч.Не мога да кажа кой трябва да носи капитанската лента (ако Ивелин Попов не се завърне), но капитанът трябва да има лидерски качества, да може да разговаря с всеки, да окуражава всеки, да поведе момчетата.Аз бих бил такъв лидер, но не съм аз човекът, който определя тези неща - има си треньори, играчи\", коментира Божинов пред Спортал.", "date": "2019.11.22", "title": "Божинов се предложи за лидер на националния отбор"}
{"url": "https://offnews.bg/analizi/trend-mnozinstvoto-balgari-ne-iska-predsrochen-vot-partiata-na-slavi-716015.html", "text": "Няма нужда от предсрочни избори, смятат над половината българи. Правителството обаче получава положителна оценка от 33% от хората у нас, 53 на сто не одобряват работата му. Това показват данните от проучване на общественото мнение на изследователския център “Тренд” по поръчка на “24 часа”. То е реализирано в периода 7-15 ноември чрез пряко полустандартизирано интервю „лице в лице\" сред 1008 души на възраст 18+ и е представително за пълнолетното население на страната. Близо една четвърт (24%) оценяват положително работата на парламента срещу 63%, които дават отрицателна оценка. За президентската институция над половината (52%) дават положителна оценка за нейната работа, а 30% отрицателна. Традиционно след проведени избори, победителят в тях получава определен бонус, който ясно личи и в електоралния въпрос през месец ноември, коментират социолозите. ГЕРБ продължава да държи лидерството като обществена подкрепа с 23.8%, увеличавайки дистанцията с основния си опонент – БСП (18.4%). Третата позиция се запазва от ДПС с 6.9%.Новият политически проект на Слави Трифонов „Няма такава държава\" се нарежда на четвърто място с 5.1%. ВМРО и Демократична България също биха прескочили парламентарната бариера, тъй като събират подкрепа от съответно 3.4% и 3.1% от всички интервюирани, което при преизчисление само сред гласуващите би било над 4%. Данните относно икономическата перспектива регистрират леко повишаване на оптимизма в последните месеци. През ноември 27% очакват подобрение в следващата една година, докато 17% виждат по-скоро влошаване. Най-голям дял остават тези, които смятат, че промяна няма да има в следващата една година – 44 на сто. ", "date": "2019.11.22", "title": "Тренд: Мнозинството българи не иска предсрочен вот, партията на Слави Трифонов стана №4"}
{"url": "https://offnews.bg/politika/sled-sreshta-na-kmeta-na-pernik-s-borisov-2-7-mln-lv-za-borba-s-vod-716012.html", "text": "Правителството ще отпусне 2,7 милиона лева на Перник за проект, свързан с реконструкция на утаителите на пречиствателната станция за питейни води, която обслужва града и околните села, съобщиха от МС. Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков.Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града.Финансовата подкрепа ще даде възможност на кмета на Перник в спешен порядък да предприеме необходимите към момента действия.На разговора при Борисов определени и следващите стъпки за справяне с кризата. ", "date": "2019.11.22", "title": "След среща на кмета на Перник с Борисов: 2,7 млн. лв. за борба с водната криза"}
{"url": "https://offnews.bg/nashite-avtori/tozi-protest-na-kolene-sledvashtia-proskineza-715989.html", "text": "Миналата седмица се състоя поредният протест по повод избора на Иван Гешев за главен прокурор на републиката. Този път организаторите на мероприятието избраха за място на протеста президентството, предвид на това, че на Радев предстои за втори път да разгледа кандидатурата, но вече без право да я върне.Това, че на протестите се отзовават все по-малко граждани послужи за повод на някои идейни приятели, които до скоро поддържаха и участваха в тази форма на несъгласие с избора на Гешев, да заговорят, че смисълът ѝ клони към нула, дори започва да носи вреда. Като например блокирането на Орлов мост от стотина души при предишния протест и предизвикването на хаос в движението в София. Правото на едни хора да протестират влезе в конфликт с правото на други хора да се придвижват свободно. Което е в противоречие със същността на разбирането за свобода. Такива мерки не печелят симпатизанти, а врагове. Въпреки всичко не мисля, че протестите са ненужни и вредни. Да, пряка ефективност от тях не може да се очаква. Хората зад Гешев са силни, имат много да губят и затова са сплотени, за разлика от гражданите. А и много граждани не осъзнават важността на този избор както за цялото общество, така и за всеки отделен човек.Неукрепналото ни гражданско съзнание трудно подрежда приоритетите, които трябва да се отстояват с предимство. Достатъчно е да сравните воя, който се вдигна за болничните и масовата апатия относно бюджета на републиката. Българинът си е малко бамбашка. Както обича да казва д-р Филипов, най-много мрази да му бъркат на две места. Едното е в джоба.При посещението си у нас преди няколко години Моника Маковей, министър на правосъдието на Румъния от 2004 до 2007 г., която постави началото на промените в пробитото румънско правосъдие, каза: “Ако изчистиш съдебната система, тя ще изчисти всичко друго.” В този смисъл за много от хората във властта и висшата администрация Гешев е радост. Допускам, че това важи и за прокурорите във ВСС. Няма друго обяснение за категоричната им подкрепа за човек, който няма нито професионалните, нито моралните качества да бъде главен прокурор. Човек, който си позволи да заплашва съдийка, член на ВСС, още преди да е заел поста.Но моментната ефективност не винаги е най-важната. Властта на Тримата Шишковци е започнала да се рони. И всеки протест, както и да го представят подгъзващите им медии, допринася за това. Борисов не случайно толкова се страхува от протестите от всякакъв вид и по всякакъв повод.Но на последния митинг имаше една проява, която във всеки случай беше нелепа. Гражданството падна на колене пред президентството. Защо? Хипотезите са две. Първа по време, естествено, се появи хипотезата че гражданите молят на колене Радев – да не подписва указа за Гешев и да прати въпроса в Конституционния съд. Няма по-силна антитеза на гражданското общество от колениченето пред представител на официалната власт. Гражданите не молят, те искат! Нещо повече, те налагат исканията си! Защото в крайна сметка властта произтича от тях и се връща при тях. Или поне така трябва да е.Да не напомняме, че в обществото трайно се е наложила представата, че Радев е руски човек, протеже на ген. Решетников. А вицето Йотова коленичи пред руския поп и му целува ръка – един от най-позорните актове извършени от български държавник!Втората хипотеза беше представена от протестиращите. Те обясняват, че са коленичили да молят Бог! За какво да го молят? Да дойде да ни свърши работата? Доколкото ми е известно, Господ не действа по този начин. Господ дава, но в кошара не вкарва. Политическият фидеизъм ни връща много векове назад и ни обрича на пълно бездействие.Да се молим на Бога за неща, които зависят изцяло от хората, от нас самите, ми се струва също толкова елементално*, колкото и това да се коленичи пред президента. Защото и това лозе, подобно на онова, не ще молитва, а мотика. Ако Бог е останал последната ни надежда, това означава, че в гражданско и в политическо отношение напусто сме ги живели тези 30 години, които само от самоуважение наричаме демократични. Сбъркали сме пътя и сме тръгнали обратно.P.S. Така, както се развиват нещата, с протести и без протести, най-вероятно указът ще бъде подписан и Гешев ще бъде новият главен прокурор. Но няма да се плашите, братя и сестри. Има място за оптимизъм. Може и още. ГЕРБ и патриотите предлагат Сотир Цацаров за шеф на КПКОНПИ. Гешев прокурор и Цацаров шеф на комисията по антикорупция!Ако към тия две същества,прибавиш и още две,ти знаеш ли колко прави това?И такава битка с корупцията ще почне, че само си викам дано………………*Елементално (елементарно ментално) е “термин“, сътворен от колегите от „Сега“.** Проскинеза – хвърляне в нозете на императора в знак на почит към него.", "date": "2019.11.22", "title": "Този протест на колене, следващия - проскинеза!"}
{"url": "https://offnews.bg/politika/hero-mustafa-obiavi-prioritetite-na-mandata-si-716040.html", "text": "Американският посланик Херо Мустафа очерта приоритетите в работата си за следващите три години и говори за приноса на американските компании към българската икономика на работна бизнес закуска с представителите на Американската търговска камара у нас.Посланикът определи приоритетите си за предстоящия мандат като \"приоритетите с трите С\" - свързаност, сътрудничество и справяне с корупцията. Мустафа обяви, че се ангажира да работи за задълбочаване на връзките между България и Запада, за развитието на регионалното сътрудничество и за енергийната сигурност и разнообразяването на доставките и за справянето с корупцията.\"Ще работя с българското правителство и гражданското общество в борбата с корупцията и за подобряването на върховенството на закона, което отключва значение за постоянния растеж на България. Изграждането на силна демокрация изисква постоянна работа в защита на върховенството на закона и свободата на медиите. Само когато могат да бъдат чути всички гласове, когато гражданите вярват в своето правителство и неговите институции, една държава и една икономика могат да постигнат пълният си потенциал\", заяви тя.Посланикът се спря и на темата за предстоящата среща на министър-председателя Бойко Борисов с президента Доналд Тръмп. По думите ѝ тема на срещата няма да е единственосделката за изтребителите Ф-16. \"Очаквам президентът Тръмп и премиерът Борисов да говорят за тясното ни сътрудничество в областта на сигурността, за търговията и инвестициите, да подкрепят върховенството на закона и да обсъдят сигурността на енергийните доставки. Трябва да се възползваме максимално от настоящия етап в партньорството между САЩ и България и да работим заедно за постигането на едни наистина постижими цели\", каза Мустафа.Посланикът препоръча страната ни да предприеме сериозни стъпки в областта на върховенството на закона и борбата с корупцията. Американският посланик в България категорично подчерта, че двустранните отношения стават все по-интензивни и неколкократно благодари за топлото посрещане в страната ни.", "date": "2019.11.22", "title": "Херо Мустафа обяви приоритетите на мандата си"}
{"url": "https://offnews.bg/ikonomika/dalgosrochnite-dogovori-za-izkupuvane-na-tok-mogat-da-udalzhat-zhivota-715898.html", "text": "Единствено ТЕЦ „ЕЙ И ЕС Гълъбово“ (ТЕЦ „Марица изток 1“) и ТЕЦ КонтурГлобал Марица Изток 3 могат да продължат да работят, т.е. да попаднат в механизма за капацитет, защото дългосрочните им договори за изкупуване на енергия датират отпреди 2019 г. Това заяви енергийният експерт Еленко Божков в интервю за телевизия \"Евроком\", допълвайки, че за да се запазят работните места на 16 000 души и техните семейства, най-вероятно трябва да се запазят тези договори и двете т. нар. американски централи да продължат да функционират.Неотдавна енергийни експерти се съгласиха, че дългосрочните договори са една от формите на механизмите за капацитет, които дават възможност да се продължи животът на въглищните централи. Според Регламента за електрическа енергия от декември 2018 г. термичните централи, изхвърлящи над 550 гр. СО2/кВтч, ще могат да участват в механизми за капацитет само до 1 юли 2025 г., когато се прекратява субсидирането на съществуващите въглищни централи. Полша обаче успява да постигне дерогация за нейните термични централи.Според т. нар. „Полска клауза“ „правилото 550“ не се отнася за договори по механизми за капацитет, подписани преди 31 декември 2019 г. Изхождайки от презумпцията, че дългосрочните договори за изкупуване на енергия могат да бъдат смятани за механизми за капацитет, и то датиращи отпреди края на 2019 г., това предоставя отлична възможност за удължаване работата на т. нар. американски централи до 2030 г., т. е. с още 10 години, коментираха експерти. Те призоваха да не се забравя фактът, че например само ТЕЦ ЕЙ И ЕС Гълъбово осигурява около 6% от инсталираната енергийна мощност на страната и създава около 4500 пряко и косвено заети работни места.Дори Теменужка Петкова, министър на енергетиката, редовно подчертава важността на въглищните централи, които осигуряват 45% от енергията на страната, като през зимата този процент достига 60%.", "date": "2019.11.22", "title": "Дългосрочните договори за изкупуване на ток могат да удължат живота на въглищните централи до 2030 г."}
{"url": "https://offnews.bg/politika/i-metodi-lalov-se-vazmuti-ot-gradinkata-pri-su-krivo-hlopashto-zama-716042.html", "text": "Председателят на групата на Демократична България в СОС Методи Лалов се възмути от ремонта на градинката \"Св. Климент Охридски\" при СУ. Криво, замазано, хлопащо, направено без желание и способности, написа Лалов на страницата си във фейсбук. Не мога да проумея как има хора, които пропиляват шанса да оставят след себе си нещо красиво и качествено, още повече когато са задължени да направят това поради възлагането от българските граждани. Явно е въпрос на ценностна система, пише още Лалов.Изпълнител на проекта за зона 4 е ПСТ Груп. Първият етап включва градинките „Св. Кл. Охридски“ и „Кристал“ и ул. \"Московска\" (от ул. \"Г. С. Раковски\" до ул. \"Дунав\"). Столична община  от 185 610 лв. за недобре извършени дейности. Кметът Йорданка Фандъкова и мнозинството в СОС начело с Елен Герджиков трябва да носят отговорност за тази мърлявщина, която е платена с парите на данъкоплатците, пише Лалов днес. Ремонтът на Зона 4 се финансира с пари по оперативна програма \"Региони в растеж\". За обектите няма издаден акт 16. През март Фандъкова обяви, че няма да приеме работата по градинката при СУ \"Св. Климент Охридски\", тъй като изпълнителят не е отстранил направените забележки. „Не съм доволна от заключителния етап на ремонта\", каза Фандъкова. Здравков допълни, че е необходима „контролна геодезия, тъй като има кривини в изпълнението, както и да се извърши проверка дали ще се създават локви. Фандъкова съобщи, че на 14 март е получила писмо от изпълнителя с искане за съставяне на комисия, която да приеме първия етап от проектите в четвърта зона. Максималният размер на неустойката е 3.5 млн. лв., което е до 20% от стойността на договора\", изчисли тогава заместник-кметът по финансите Дончо Барбалов. ", "date": "2019.11.22", "title": "И Методи Лалов се възмути от градинката при СУ: криво, хлопащо, замазано (снимки)"}
