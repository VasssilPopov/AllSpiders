{"url": "https://offnews.bg/sviat/ilan-mask-iztri-stranitcite-na-spacex-i-tesla-vav-fejsbuk-677373.html", "text": "Предприемачът Илън Мъск изтри страниците на компаниите си SpaceX и Tesla като отговор на предизвикателство, отправено му от потребители в Twitter. Поводът за това са около социалната мрежа на Марк Зукърбърг и компанията \"Кеймбридж Аналитика\".Всяка една от страниците, които Илън Мъск свали от Фейсбук, имаше над 2.6 млн. последователи.В Twitter Мъск отговори на няколко публикации, от които става ясно, че той дори не е знаел за наличието на тези страници.\"Не знаех, че имаме. Ще ги изтрия\", написа Мъск в социалната мрежа.В момента в Туитър тече кампания #deleteFacebook (#ИзтрийФейсбук) заради скандала с \"Кеймбридж Аналитика\" и факта, че са използвани неправомерно данни на над 50 млн. Фейсбук потребители за кампанията на Тръмп в САЩ.", "date": "2018.03.24", "title": "Илън Мъск изтри страниците на SpaceX и Tesla във Фейсбук"}
{"url": "https://offnews.bg/sviat/pochina-geroiat-na-frantcia-kojto-se-razmeni-sas-zalozhnik-pri-napade-677370.html", "text": "Героят на Франция - полицаят Арно Белтрам, който се размени със заложник при снощното нападение в Треб, почина, съобщи министърът на вътрешните работи Жерар Колон. За да заблуди похитителя, който вчера взе заложници в супермаркет, жандармеристът Белтрам влиза невъоръжен в магазина, като убеждава нападателя в замяна да пусне жена. Оставя включен телефона си с цел колегите му отвън да слушат какво става в супермаркета. След като чуват изстрели, специалните части щурмуват и убиват въоръжения джихадист. Полицаят беше тежко ранен и с неговата смърт загиналите при вчерашната атака стават четирима. Френската полиция е задържала втори човек, за когото смята, че е свързан с вчерашното нападение. Според източник от разследването, цитиран от Ройтерс, задържаният е малолетен, приятел на нападателя Редуан Лакдим. Вчера властите задържаха и жена, свързана със стрелеца.25-годишният Лакдим е от марокански произход, искал е освобождаване на Салах Абдеслам, съден за атентатите в Париж през ноември 2015 г. ", "date": "2018.03.24", "title": "Почина героят на Франция, който се размени със заложник при нападението в Треб"}
{"url": "https://offnews.bg/obshtestvo/otstraniavat-13-dushi-ot-granichna-politcia-zaradi-neproverenite-patni-677374.html", "text": "Дисциплинарни проверки са започнали срещу общо 13 души от \"Гранична полиция\", заради случая с пропуснатите без контрол пътници от Париж на 20 март. Сред тях е началникът на \"Гранична полиция\" - Аерогари в страната комисар Милен Пенев, съобщава БНР.Всички те ще бъдат отстранени от работа до приключването на разследването по случая, като на тяхно място ще бъдат извикани гранични служители от Варна и Бургас. Това съобщи на брифинг днес вътрешният министър Валентин Радев.Ръководството на МВР не изключва дори и умишлени действия от страна на граничните полицаи, тъй като според Валентин Радев обясненията им са несвързани.Общо 7 служители са липсвали на работните си места в момента, в който пътниците от Париж са пристигнали. Те са обяснили пред проверяващите случая, че по това време са били извън Терминал 2 на Летище София. Малко по-късно те са били повикани от свои колеги и затова част от пътниците все пак са били проверени.Вече са свалени и записите от камерите на Летище София, за да се изясни защо служителите не са били на работните си места, а граничните гишета са оставени отворени точно по времето, когато пътниците от Париж са пристигнали.Проверката ще приключи до броени дни като за това е настоял тази сутрин и премиерът Бойко Борисов, който се е срещнал с вътрешния министър, главния секретар Младен Маринов и директора на Гранична полиция Светлан Кичиков", "date": "2018.03.24", "title": "Отстраняват 13 души от Гранична полиция заради непроверените пътници на Летище София"}
{"url": "https://offnews.bg/bojni/hranata-pravi-borbata-677369.html", "text": "Пилешки крилца, шишчета и пица. Така вечеря Антъни Джошуа преди мача си срещу Джоузеф Паркър. На 31 март в Кардиф двамата излизат в сблъсък за обединение на четири от петте световни титли в тежка категория, информира bTVnovinite.comДжошуа сподели любопитна снимка как вечеря гол до кръста и в компанията на своя екип. Богатото му меню включва още пролетни рулца по китайски и дори кен кока-кола.Тренировъчният режим на 28-годишният шампион е толкова тежък, че той се нуждае от 4500-5000 калории на ден.В официалния си профил в \"Инстаграм\" Джошуа е добавил към угощението и лаконичния текст cosa nostra - термин, използван от мафиотите.Британецът е смятан за абсолютен фаворит в двубоя срещу Паркър. Той обаче демонстрира уважение към новозеландския си съперник и категорично отказва да говори за дългоочаквания дуел с Дионтей Уайлдър, планиран за края на годината.", "date": "2018.03.24", "title": "Храната прави борбата"}
{"url": "https://offnews.bg/futbol/zlatan-ibrahimovich-pozdravi-los-andzhelis-v-megalomanski-stil-677390.html", "text": "Шведската мегазвезда Златан Ибрахимович бързо показа на американците с кого си имат работа.Нападателят, който сключи договор с ЛА Галакси, откупи цяла страница в местния вестник \"ЛА Таймс\", за да приветства феновете на тима.\"Скъпи Лос Анджелис, за нищо\", пишеше на страницата, а накрая личеше подписа на Ибрахимович. Той разтрогна договора си с Манчестър Юнайтед на 23 март.С феновете на \"червените дяволи\" той се прости, като публикува снимка в Туитър, на която е изобразен като Бог.", "date": "2018.03.24", "title": "Златан Ибрахимович поздрави Лос Анджелис в мегаломански стил"}
{"url": "https://offnews.bg/obshtestvo/balgaria-shte-goni-ruski-diplomati-zaradi-skripal-tvardi-gardian-677376.html", "text": "10 държави ще подкрепят санкциите срещу Русия заради случая \"Скрипал\" във Великобритания и ще гонят руски дипломати - сред тях е и България. Това твърди британското издание \"\", като според медията се очаква в близките дни и други европейски държави да влязат в списъка.Франция, Германия, Полша, Ирландия, Холандия, Естония, Латвия, Литва, България, Чехия и Дания са държавите, които ще гонят руски дипломати.\"Това, което се случи във Великобритания, е невиждано\", каза френският президент Еманюел Макрон за Скрипал след срещата на лидерите в ЕС, проведена тази седмица.На нея присъства и Бойко Борисов, който от своя страна поиска повече доказателства за твърденията на Великобритания, че Москва стои зад отравянето на шпионина Скрипал.„Времето, в което масово се отзовават дипломати, надали ли ще доведе до повече мир, до повече спокойствие и разбирателство\", посочи още министър-председателят.„Гардиън“ цитира британския премиер Тереза Мей, която преди да си тръгне от Брюксел е заявила, че новите доказателства, предоставени на 27-те европейски лидери са ги убедили в британския анализ на инцидента в Солсбъри.Председателят на парламентарната група на управляващата партия ГЕРБ Цветан Цветанов добави, че на този етап България няма да се присъедини към другите членки на ЕС, които ще гонят руски дипломати. Той поясни, че когато има нарушаване на националната сигурност се предприемат подобни действия.\"Към настоящия момент нямаме такива данни, за да пристъпим към такива действия\", каза Цветанов.България не е вземала решение за експулсиране на руски дипломати заради случая „Скрипал“, заявиха от Министерството на външните работи за БТА, опровергавайки твърдения в британски медии.", "date": "2018.03.24", "title": "България ще гони руски дипломати заради Скрипал, твърди Гардиън"}
{"url": "https://offnews.bg/obshtestvo/startirat-parichnite-pomoshti-po-programata-na-noi-za-profilaktika-i-r-677371.html", "text": "Очаква се около 47 000 лица да ползват парични помощи по програмата на НОИ за профилактика и рехабилитация за 2018 г. Тя започва от 23 март, нейната финансова реализация в Закона за бюджета на Държавното обществено осигуряване (ДОО) за 2018 г. са предвидени 20 103 061 лв.Програмата за едно лице е с продължителност 10 дни, като цената на нощувките и частична помощ за храна в размер на 7.00 лв. за всеки ден от престоя се поема от средствата на държавното обществено осигуряване.Всяко лице за сметка на бюджета на ДОО има право да ползва до четири основни диагностични и терапевтични процедури дневно. Вече са подписани договорите с 18 юридически лица за общо 49 заведения, изпълнители на програмата.Право на парична помощ за профилактика имат осигурените лица за общо заболяване, майчинство и/или трудова злополука и професионална болест. За тях трябва да са внесени и дължими осигурителни вноски за шест последователни календарни месеца, предхождащи месеца, през който се провежда рехабилитацията.Заболяването трябва още да е диагностично уточнено и лекуващият лекар да е установил необходимост от провеждане на рехабилитация към периода на ползване на паричната помощ.Лицата, които получават лична пенсия за инвалидност, също могат да използват програмата. Условието за тях е да не са навършили възрастта за придобиване право на пенсия за осигурителен стаж и възраст, срокът на инвалидността в експертното решение да не е изтекъл и лекуващият лекар да е установил необходимост от провеждане на рехабилитация към периода на ползване на паричната помощ. Списъкът с места, на които човек може да отиде по програмата на НОИ, е публикуван на сайта на института.", "date": "2018.03.24", "title": "Стартират паричните помощи по програмата на НОИ за профилактика и рехабилитация"}
{"url": "https://offnews.bg/obshtestvo/dva-pernishki-kvartala-na-protest-zaradi-loshite-patishta-677378.html", "text": "Жителите на два пернишки квартала протестираха днес заради лошото състояние на улиците до домовете им. В знак на недоволство хората от квартал \"Каменина\" блокираха движението по пътя от Перник за Радомир и Кюстендил в района на пътен възел \"Марина бара\", съобщи \"Дарик\".Улиците \"Марина бара\" , \"Горски извор\", \"Градище\", \" Самодивска\" и \"Черковна\" са без асфалт, в кал и дупки.Ще излизаме и ще затваряме пътя всяка събота, докато не видим багери или някаква техника, която да работи по улиците, заканиха се недоволните.За квартала е имало обществена поръчка и за изграждане на водопроводна мрежа, и за инфраструктурата. Те са спечелени, има фирми, но никой не работи.", "date": "2018.03.24", "title": "Два пернишки квартала на протест заради лошите пътища"}
{"url": "https://offnews.bg/obshtestvo/193-bg-obshtini-v-nadprevara-za-bezplaten-internet-677372.html", "text": "193 български общини вече са подали заявление за безплатен високоскоростен интернет. Инициативата е на българския евродепутат Мария Габриел. Бюджетът, който отпуска Европа, е 120 милиона евро. Общините ще получат ваучер на стойност 15 хиляди евро. Сумата може да се използва за инсталация или преоборудване на вече съществуващата система. Процедурата стартира на 15 май, а подборът ще бъде на принципа – печелят първите 1000 кандидата. Инициативата на Европейската комисия WiFi4EU или „Интернет за всеки“, ще надгради политиките, които следваме в сферата на дигиталните технологии, заяви министърът на транспорта, информационните технологии и съобщенията Ивайло Московски при съвместното представяне с комисар Мария Габриел на проекта. Министър Московски добави, че в България има добра инфраструктура за широколентов достъп до интернет. В същото време обаче, съществува дисбаланс между големите градове и малките селища, добави той. По думите му, скоростта на достъпа до интернет е на добро ниво, но като покритие, има какво да се желае. „Все още 32 процента от българите не ползват интернет и този проект ще помогне на дигиталното възпитание с още една крачка напред“, каза още министър Московски. Той призова общините за активност, не само при регистрацията, но и при кандидатствария.Ако един проект не бъде одобрен на първия етап, той ще може да бъде подаден за финансиране от някой от следващите 4 конкурса. ", "date": "2018.03.24", "title": "193 бг общини в надпревара за безплатен интернет"}
{"url": "https://offnews.bg/kultura/otkrivat-interaktivna-izlozhba-na-kompiutarni-igri-v-doma-na-humora-i-677381.html", "text": "От 29 март до 30 май в зала 6 в Музея на хумора и сатирата в Габрово ще можете да поиграете на Радикалните игри на Molleindustria. Откриването на интерактивната изложба, курирана от Мартин Русков, за малки и големи е в 17:30 часа.Игрите са най-популярното изразно средство през 21 век. Милиарди хора по целия свят ги играят, запленени от техния хумор и увлекателност. Но противно на общоприетото схващане, най-популярни не са онези игри, които отнемат часове да бъдат овладяни и дни да бъдат превъртяни. Най-популярни са игрите, които могат да бъдат играни между другото, докато чакаме или имаме време за губене.Сред тези казуални (от англ. casual - небрежен, инцидентен) игри има една малка част, която си поставя за цел да въвлече играчите в сериозните теми на ежедневието, които при други обстоятелства често предпочитаме да заобикаляме. Един от най-емблематичните автори в света, които правят такива игри, е Паоло Педерчини, по-известен с дългогодишния си проект . Неговите радикални игри съчетават сарказъм, ирония, алегория и други литературни похвати, за да постигнат един резултат, който може едновременно да разсмее, натъжи и ядоса аудиторията.Игрите на La Molleindustria са едно истинско превъплъщение на сатирата в света на електронните игри. Те засягат теми от целия спектър на съвременното ежедневие. От глобални теми като , , през страсти ,, до  и  .Паоло Педерчини е разработчик на игри, куратор и педагог. Той преподава продукция на дигитални медии и експериментален дизайн на игри в Училището по изкуствата в университета Карнеги Мелън. От 2003 г. работи под името \"Molleindustria\", създавайки провокативни игри, насочени към проблемите на социалното и екологичното правосъдие, религия, труд и сексуалност. Паоло е директор на \"LIKELIKE\", нео-аркада, посветена на независими игри.Както много свои връстници, Мартин Русков навлиза в света на компютърните игри от много ранна възраст и започва да преследва мечтата си да прави игри, минавайки през програмиране, математика и интерактивни разкази. Но едва когато попада на произведенията на Molleindustria, си дава сметка за потенциала, който има любимата му медиа. Той се убеждава, че тя може да промени света към по-добро – от обществения живот в България, до глобални проблеми като екология и войни. Всичко това го довежда до пред вратите на University College London, където Мартин изследва как компютърните игри могат да бъдат използвани за изучаване на противоречиви области от човешкото познание и защитава докторантура по темата. През последните години, Мартин работи по различни проекти в областта на образованието. Той е и инициатор на ежегодния Весел хакатон – Габрово гейм джам, част от международната мрежа Global Game Jam.", "date": "2018.03.24", "title": "Откриват интерактивна изложба на компютърни игри в Дома на хумора и сатирата"}
{"url": "https://offnews.bg/obshtestvo/450-hil-balgari-shte-tragnat-na-pochivka-po-praznitcite-677382.html", "text": "Все повече българи избират да пътуват в България. През миналата година сънародниците ни са реализирали около 9 млн. нощувки в местата за настаняване с 10 и повече легла. Това каза министърът на туризма Николина Ангелкова в обзорното предаване “Седмицата” на Дарик радио, съобщиха от пресцентъра на министерството.Тя подчерта, че една от основните политики на Министерството на туризма е насърчаване на вътрешния туризъм. Само през лятото в периода юли-септември близо 2 млн. български граждани на 15 и повече години са осъществили туристически пътувания. От тях над 1,6 млн. души са избрали да посетят място в страната и под 300 000 са пътували зад граница. Около 29 процента от пътуващите българи в страната избират къде да отседнат на основата на това дали има културно-исторически обекти, обясни още министърът. И допълни, че първата кампания, която бе реализирана от ведомството беше за културно- историческия туризъм.При изпълнението й бяха създадени 8 културно-исторически дестинации, за които има онлайн карти и брошури на 6 езика. Това доведе до увеличение между 10 и 90% в посещенията на туристическите атракции, заяви министър Ангелкова. Тя допълни още, че превръщането на България в целогодишна дестинация е основна цел на министерството. Очакваме над 450 000 български граждани да пътуват около предстоящите празници по Великден, заяви министърът и уточни, че в тях влизат пътуванията в страната и в чужбина.Основно се планира пътуванията да са насочени от големите градове в страната към малките и селата. В същото време предвиждаме да има и много чуждестранни посетители, които ще се насочат главно към по-големите градове, заяви министър Ангелкова. И добави, че се надграждат възможностите за балнео- и СПА туризъм. Започна създаването на 7 балнео- и СПА дестинации, които ще обхванат цялата територия на страната. Разработва се и втория етап на инвестиционната карта, с която се улесняват и насърчават вложенията в туризма. Отделно стартираха и дискусиите по съвместния проект с Министерство на земеделието, храните и горите – „Сподели България”, който включва 12 винено-кулинарни дестинации, информира министър Ангелкова. Тя уточни, че с всички тези инициативи очакваме да се разширят крилата на сезона и все повече туристи да се привлекат към пътувания извън активните месеци. Има създаден и Регистър на фестивалите и събитията, в който са вписани 1278 събития и фестивали, от които 99 с международно значение и 358 с национално. Той може да се намери на официалната страница на министерството, ще направим и специален QR код, за да улесним още повече туристите, заяви министърът.Относно продължаващия зимен сезон министърът съобщи, че посещенията на чуждестранни туристи са близо 895 000 в периода декември 2017 г. – януари 2018 г. и се увеличават със 17% спрямо същия период година по-рано. Очакваме и за другите месеци от сезона да постигнем нарастване, коментира още тя.На въпрос за Единната система за туристическа информация министър Ангелкова отговори, че въвеждането й е ключов приоритет на правителството и министерството. И обясни, че комисията трябва до месец и половина да избере изпълнител. Предвижда се до края на годината единната система да заработи, ако няма забавяне на процедурата от обжалвания.Смятаме, че е важно и необходимо създаването на туристически инспекторат към министерството, каза министър Ангелкова.Той ще отговаря за последващия административен контрол и по този начин контролът за качеството на туризма ще бъде непрекъснат. Тя даде пример с хотел „Чифлика Палас и Спа Резорт” в троянското село Чифлик, който трябва да бъде затворен, но за да се предприемат действията за отнемане на звезди, трябва да има сигнал до министерството от Комисия за защита на потребителите (КЗП). Хотелът два пъти е проверяван от КЗП и при тези проверки е установено, че липсва фризьорски салон и дори ваза, но не вазата интересува туристите, за тях в важно, че стаите са в мазето, има влага по стените и паднали тавани, коментира министърът. Точно това е констатирано при проверка на Министерство на туризма във връзка с постъпили сигнали. От думите й стана ясно още, че очаква писмо от КЗП с предложение за процедура по отнемане на звездите на „хотела на ужасите”, защото такова е изискването на Закона за туризма. Ако министерството имаше възможност за последващ административен контрол, нямаше да чака сигнали, а ще извършва непрекъснати проверки както прави при морските плажове, добави министърът.Общо 328 инспекции на плажове е извършило Министерство на туризма през миналата година. Наложените неустойки са 93 000 лв., като всички са събрани. Отделно са съставени наказателни постановления за 70 000 лв. През 2017 са събрани санкции от предишни години в размер на 131 000 лв. Общо събраните средства са 224 000 лв.За пострадалите българи в Египет министърът каза, че туроператорът Абакс е реагирал своевременно и е постъпил коректно, като близките на пострадалите веднага са уведомени. Туроператорът е сигнализирал незабавно застрахователя, така че да се реагира максимално бързо, уточни още тя. Министър Ангелкова посочи още, че всеки може да провери и трябва да го прави, дали избраният от него туроператор има застраховка и дали е регистриран в Националния туристически регистър.", "date": "2018.03.24", "title": "450 хил. българи ще тръгнат на почивка по празниците"}
{"url": "https://offnews.bg/izvan-terena/federer-pokaza-machovsko-tialo-na-plazha-v-maiami-snimki-677375.html", "text": "Световният номер 1 в мъжкия тенис Роджър Федерер демонстрира мачовска визия преди първия си мач на турнира в Маями.В британското издание \"Daily Mail\" се появиха любопитни снимки на разпускащия по бански на плажа швейцарец. Очевидно Маестрото е привърженик на класическото мъжко окосмение по тялото, което беше модерно в края на 80-те години на миналия век.Трябва да се отбележи, че въпреки масивното присъствие на косми, на Федерер определено не му личат годините и много по-млади от него могат само да му завиждат.Е, не всички. Родният талант Григор Димитров е жив пример за това. Българинът от години е в полезрението на най-известните и красиви жени в света.Хасковлията неведнъж е побърквал от щастие фенките с атлетичното си тяло, било то на плажа, или когато тренира гол до кръста.", "date": "2018.03.24", "title": "Федерер показа мачовско тяло на плажа в Маями (снимки)"}
{"url": "https://offnews.bg/sviat/stotitci-hiliadi-na-protesti-v-sasht-s-iskane-za-po-strog-kontrol-nad-677384.html", "text": "Масови протести в САЩ заляха улиците с искане да бъде затегнат контролът над оръжията. Демонстрациите са със слоган \"Марш за нашите животи\" и е воден от предимно студентски групи.Протестите са в цялата страна и се родиха след поредната училищна стрелба, която отне живота на 17 души миналият месец във Флорида, пише Би Би Си.500 хил. души се очакват във Вашингтон, планирани са над 800 протеста в цялата страна.Сред демонстрантите могат да се видят плакати „Ние сме промяната”, „Повече няма да мълчим”, „Вън парите на оръжейното лоби от политиката”.Демонстрации от солидарност имаше в Лондон, Женева, Сидни и Токио.", "date": "2018.03.24", "title": "Стотици хиляди на протести в САЩ с искане за по-строг контрол над оръжията"}
{"url": "https://offnews.bg/kultura/predstaviat-svirepo-nastroenie-naj-znachimiat-sbornik-s-razkazi-677380.html", "text": "Определян от критиката и читателите като най-емблематичния сборник за творчеството на Йордан Радичков, „Свирепо настроение“ ще бъде представен на 5 април от 18:00 часа в Театрална работилница \"Сфумато\", със свободен вход. За книгата ще говорят проф. Иван Добчев и младият театрален режисьор и актьор Ованес Торосян. След представянето на сборника посетителите ще имат възможност да се насладят на последната постановка по пиесата на Йордан Радичков , видяна през погледа на режисьора Ованес Торосян. Цената на билета е 8 лв.„Свирепо настроение“ се появява през 1965 година, като още с излизането си предизвиква смут сред българската литературна критика, която не може да намери думите, за да определи какво представлява сборникът. В текстовете се преплитат абсурдни истории, притчи, небивалици, съчетани с един особен поглед към дълбочината на човешката душа. През цялото време читателят усеща ироничната усмивка на писателя, скрита грижливо във всеки текст, изпълнен с хумор и дълбочина.Героите в сборника са най-разнообразни – от мистични същества, през изгубени в българското село скандинавци, една високомерна патица, вечната лисица, която се преструва на умряла, изгубени прасета, небеизвестният Гоца Герасков и още много, много образи, населяващи света на Радичков. Голяма част от критиците по онова време заплюват книгата и определят „Свирепо настроение“ като пълен провал за още младия автор, когото до момента са сравнявали с Йовков и Елин Пелин. Има обаче и такива, които обръщат внимание, че това може би е един от най-важните сборници с разкази в българската литература. Минават десетилетия преди критиката да определи „Свирепо настроение“ като книгата, която променя завинаги нашата литература.Със „Свирепо настроение“ Йордан Радичков заявява едно напълно ново литературно присъствие. Историите, разделени на две части в книгата, си спечелват място в литературния канон с едно необикновено и неподражаемо присъствие и дълбочина. Сякаш и до днес никой не съумява да даде точно определение на този забележителен свят. Сред разказите читателите ще намерят мистичния Верблюд на Радичков, вечната история „Лебеди мои“, първия вариант на пиесата „Януари“ като разказ, както и едно от най-устойчивите словосъчетания в съвременния български език, запомнено и обикнато от редица поколения – „Мамка му и прасе!“Откъс от разказа „Зеленото дърво“:Баща ми е странен човек — щом си науми нещо, и веднага го прави. Едва дочака затоплянето на времето, отиде в планините и донесе оттам ново зелено дърво. То бе тъй диво и тъй много настръхнало, че ние стояхме на почтително разстояние от страх да не скочи върху някого. „Туй зелено дърво на желязо да го посадя, пак ще пусне корени! — каза баща ми. — Над главата му ще мътят орли!“Вълкът смени козината си, костенурките насядаха пред къщите на припек, нашите гори измъкнаха соковете от корените и се покриха със зелени облаци. И когато всичко стана зелено, истинското зелено дърво, донесено от големите планини, изсъхна. Ученият селянин, за когото споменах в началото и който наистина знаеше много не само за лъвовете, ами и за зеленото дърво, каза, че ние никога няма да го опитомим, защото е диво.Но баща ми не беше отчаян човек, той никога не се отчайваше и всяка пролет засаждаше в нашите гори по едно зелено дърво, донесено от планините. „Та ти не знаеш ли — питаха го селяните, — че няма да успееш да засадиш зелено дърво?“ „Знам“ — казваше баща ми. „Ами тогава защо всяка година садиш зелено дърво?“ „Ами какво друго да правя?“ — питаше на свой ред баща ми. И ви казвам самата истина, че те нищо не можеха да му отговорят. Можеш ли да кажеш някому да не засажда зеленото дърво, когато то е неговата надежда!И тъй сега аз садя всяка година по едно зелено дърво в нашите гори, макар че то всяка година изсъхва. Аз си зная, че един ден в нашите гори наистина ще има зелено дърво в най-късната есен и в най-лютата зима и че щом се затопли, костенурките ще излязат пред къщите и ще си прехапят езиците от изненада.", "date": "2018.03.24", "title": "Представят „Свирепо настроение“, най-значимият сборник с разкази на Радичков, на 5 април"}
{"url": "https://offnews.bg/obshtestvo/otmeniha-bedstvenoto-polozhenie-vav-vidin-677383.html", "text": "Община Видин отмени бедственото положение, обявено на 23 март заради обилния снеговалеж и снегонавявания.„Нямаме предпоставки, които да представляват опасност за здравето и живота на населението, условията за въвеждане на бедствено положение са отпаднали”, съобщиха от община Видин.След слабия снеговалеж през изминалата нощ снежната покривка се е увеличила с още 5-6 см. Във всички селища на общината е почистено и проходимо, обявиха от местната власт.То отчетоха още, че няма затворени участъци от четвъртокласната пътна мрежа и достъпът до населените места е осигурен.Няма постъпили сигнали за бедстващи хора, всички пациенти на хемодиализа са транспортирани до видинската болница.", "date": "2018.03.24", "title": "Отмениха бедственото положение във Видин"}
{"url": "https://offnews.bg/obshtestvo/samo-za-den-pss-spasi-dete-bashta-i-snoubordistka-bedstvashti-v-piri-677377.html", "text": "Две спасителни акции в Пирин проведоха екипи на Планинската спасителна служба /ПСС/ в Банско.10-годишно дете и баща му са били заседнали в района на хижа „Демяница“. В ранния следобед те са били изведени невредими от опасната ситуация.Междувременно в центъра на спасителната служба е подаден втори сигнал за бедстваща сноубордистка в един от улеите на връх „ Тодорка“ от страната на хижа „ Вихрен“. Втори екип от планински спасители са стигнали до мястото и са оказали първа помощ на пострадалата, която е с усукана колянна става. След спасителната акция тя е транспортирана до болнично заведение.Ръководителят на ПСС в курорта Румен Баряков апелира към всички любители на планината и белите спортове да не подценяват атмосферните условия, високата лавинна опасност и да не карат извън ски зоната.", "date": "2018.03.24", "title": "Само за ден ПСС спаси дете, баща и сноубордистка, бедстващи в Пирин"}
{"url": "https://offnews.bg/obshtestvo/120-mashini-po-ulitcite-na-sofia-tciala-nosht-677352.html", "text": "120 снегопочистващи машини са работили по улиците на всички столични района през нощта, съобщиха от общината.Направени са обработки със смеси срещу заледяване. Южната дъга на Околовръстното, трасетата на градския транспорт, основните улици в кварталите, общинските пътища и опасни и стръмни участъци са почистени.Планинските пътища на Витоша („Бояна” – Златни мостове и „Драгалевци” – Алеко) са опесъчени.Продължават обработки в някои вътрешно-квартални улици в райони като Средец, Триадица, Възраждане, Оборище, Лозенец, Студентски, Панчарево, Кремиковци, Младост и др.Започва почистването на прилежащите площи към спирките и подходите към подлези. Градският транспорт се движи по обичайните си маршрути.", "date": "2018.03.24", "title": "120 машини по улиците на София цяла нощ"}
{"url": "https://offnews.bg/obshtestvo/dnes-e-chasat-na-zemiata-v-109-grada-u-nas-gasiat-svetlinite-dovecher-677351.html", "text": "Днес за 11 път светът отбелязва Часът на Земята – природозащитната инициатива на WWF, която обединява хора от 180 държави в действия срещу климатичните промени и загубата на биоразнообразие. България участва масово и ангажирано в Часа на Земята, но не можем да не отбележим тревожния факт, че тази година той се провежда в условията на екстремни мартенски температурни амплитуди у нас, коментира Георги Стефанов от WWF. Ефектът от климатичните промени е осезаем тук и сега и те първа ще се съобразяваме със силното им влияние върху биоразнообразието, водните ресурси и икономиката на България, допълва Стефанов.109 български общини се включват тази година в отбелязването на Часа на Земята с гасене на светлини, образователни инициативи, игри и конкурси. Това са Алфатар, Ардино, Брацигово, Благоевград, Бяла (Русе), Балчик, Белоградчик, Белово, Белене, Бяла Слатина, Божурище, Белослав, Батак, Бобошево, Видин, Варна, Ветово, Велико Търново, Враца, Велики Преслав, Вършец, Велинград, Генерал Тошево, Гоце Делчев, Габово, Гърмен, Гулянци, Драгоман, Дупница, Долни Дъбник, Девня, Дряново, Дългопол, Добрич, Две Могили, Добричка, Димитровград, Етрополе, Елена, Златица, Иваново, Ивайловград, Искър, Кирково, Каварна, Казанлък, Копривщица, Костенец, Козлодуй, Кнежа, Креснa, Лом, Ловеч, Летница, Луковит, Левски, Мизия, Мездра, Нова Загора, Несебър, Поморие, Плевен, Павликени, Пирдоп, Панагюрище, Попово, Петрич, Пловдив, Приморско, Правец, Павел Баня, Пазарджик, Пещера, Провадия, Перник, Русе, Разград, Радомир, Разлог, Сандански, Свищов, Силистра, Созопол, Сливница, Сапарева баня, Сливен, Самоков, Стара Загора, Сливо Поле, Столична Община, Севлиево, Сърница, Своге, Средец, Тетевен, Тополовград, Трявна, Тутракан, Търговище, Троян, Тервел, Тунджа, Хасково, Харманли, Ценово, Чирпан, Червен Бряг, Шабла, Ямбол.Участъкът от бул. Цар Освободител между улица Г.С. Раковски и сградата на БНБ в столицата ще бъде затворена за коли и освободена за природозащитни инициативи. Софийска община, съорганизатор на Часа на Земята, ще осигури контейнер за събиране на електронни и електрически отпадъци. За втора поредна година WWF, заедно с Българската асоциация за ски в свободен и екстремен стил (БАССЕС), организира нощно изкачване на Черни връх за Часа на Земята. Проявата обръща внимание на това, че сега, повече от всякога, е наложително да пазим дивата природа, гората и водата на Природен парк Витоша и на останалите защитени природни територии у нас.Традиционното гасене на светлини за Часа на Земята и съпътстващото огнено шоу с участие на театър на огъня и сенките Fireter и огнено шоу \"Дивинитас\" ще се проведе пред Народния театър Иван Вазов. Отново фасадите на знакови сгради като Президентството, катедралата Александър Невски и Народното събрание, заедно с много други, ще бъдат притъмнени за час от 20,30 до 21,30 ч.", "date": "2018.03.24", "title": "Днес е Часът на Земята, в 109 града у нас гасят светлините довечера"}
{"url": "https://offnews.bg/nashite-avtori/osem-i-chetvart-razkaz-ot-zdravka-evtimova-677348.html", "text": "Трябваше много внимателно да я наблюдава, а Тино беше особено внимателен човек. Бяха си уговорили среща чрез Фейсбук. Щеше му се да я изучи по-подробно. От начина, по който събеседникът му бъркаше в джоба си, Тино знаеше колко може да извлече от него, кога и колко може да бъде притиснат въпросният тип.От енергията, с която жената отмяташе назад косата си, той знаеше след колко дни/часове ще я напусне, и си представяше какви обидни думи ще употреби тя насреща му. Достатъчно беше да зърне червилото и веднага имаше готово становище колко пари ще похарчи за нея. Не желаеше обвързване. Само намек, че въпросната госпожица изявеше готовност да „забрави“ пастата си за зъби в апартамента му, Тино недвусмислено й даваше да разбере, че това е последният ден в живота й, когато нейните добре гримирани очи го виждат.Сега му се струваше, че малката е особена птица. Дълго бе мислил дали въобще да я покани, евтиният грим го дразнеше, пръстите на ръцете й не бяха лакирани, което издаваше пренебрежение към личността му. Беше й казал да го чака в седем. Беше седем и четвърт. Гледаше я иззад ъгъла на нотариалната кантора. Тя стърчеше на пейката, забравен евтин куфар, в сиво палто. Беше му любопитно колко време ще гние в занемарената градинка.Откъде накъде ще идва с огризани нокти и долнопробен грим? Дори косата й не беше сресана както подобава – сигнал за неуважение. Сигурно е мекотело без чувство за достойнство, вече двайсет и пет минути чака. Истинската жена би изчезнала отдавна, значи тази е просто елементарна. Едва ли би предложила нещо интересно.Но човек трябва да бъде търпелив, търпението е другото име на победата, а Тино бавно, постоянно ставаше по-силен, готов да побеждава. Седем и половина. Лейката продължаваше да виси на пейката. Запръска лек дъжд. Тя не си сложи качулката, не оправи яката. Досега не му се бе случвало толкова глупаво същество да го чака за среща. Тъкмо беше решил да я зареже и забеляза – онази започна да циври. Сълзи се търкаляха като капки живак по лицето й – не може да е толкова тъпа, помисли си Тино – това по бузите е дъжд, за какви сълзи приказвам. Но тя плачеше, не помръдваше от пейката, не си слагаше качулката, дъждът валеше уморено като старец, който не дава пет пари за нищо наоколо.Тино стоеше зад кантората и се питаше какво й е. Не му се беше случвало такова нещо. Може би е трик? Това е нейният изпитан номер... реве, кефалът захапва кукичката и припва да я утешава. Я да видим. Почака още малко. Тя продължаваше да седи на пейката, без качулка, без да я е грижа, че дъждът разлива гримът й на евтини, черни дъги. Ако това бе нейната примка, то естеството й бе твърде елементарно. Я да се осведомим как ще се развие по-нататък селската вечеринка. В едно бе успяла – бе събудила любопитството му. Дори и простоват, номерът й работеше.Тино приближи с бавни, премерени стъпки към нея. Тя не повдигна глава към него. Лицето й, мокро като зле изстискано пране, го отблъсна. Жена, която не умее да се владее и пуска напоителните системи, не заслужаваше нито минута от неговото време. Все пак я попита:- Знаеш ли колко зле изглеждаш така?Тя не отговори, избърса сълзите с ръкава на палтото и лицето й се смали. Виж, това е интересно, лице, при което идва вечерта. Тя не каза нищо, не го погледна, отстъпи назад към мократа пейка. Дъждът продължаваше да бие барабана си, капките му бяха много досадни в края на март, всъщност винаги бяха.Тя се обърна с гръб към него и пое по пътеката през гадинката – то всъщност вече не беше пътека, а бодлив лабиринт от клони. Сивото й палто се набута в храстите, мокри до кости под дрипавото небе. Каква глупост, помисли си Тино. Ако някой е решил да се дави, остави го да потъне по-бързо. Заряза я в храсталака. Чуваше стъпките й - като листа на орех, които се откъсват през есента и човек трябва да плаща на някой безработен да ги събере и подпали.Такива бяха стъпките й - да ги подпалиш и да ги забравиш. Но тя беше упорита, ситна къртица, изкопа мокрите клони, изрови пътека под краката си. Виждаше старото й палто, като куче, изгубено сред тоя невзрачен град, и си рече – „Тръгвам си“. Но му стана интересно. Заобиколи по асфалтирания път, където спираха такситата. Засече я точно в края на пътеката, която тя бе пробила със сивите си стъпки. Лицето, й свито като вестник под черните облаци, се беше разпаднало .- Стига си циврила – каза й той.- Извинете – обади се разпадналото се лице и го отмина, после забърза по асфалтовия път на такситата. Косата й, кафява като голите клони на бодливите храсти, полека потъмня. Това можеше дъждът - да прави нещата гъсти и тъмни - така човек не знаеше дали разговаря с момиче, или с нощта.- Стой – каза й той, но тя мина край такситата, без качулка, с полунощ в косите. Гласът на Тино потъмня. – Като ти казвам „Стой“, значи ще стоиш.И тя остана, тънка, слаботелесна, дръжка на изсъхнало листо. Тогава изведнъж му заприлича на река, малката рекичка в малкия град, където беше роден. Рекичката се раждаше с дъжда и си отиваше с топлите дни, но Тино още от малко дете я обичаше. Не знаеше кога пак ще изчезне тази река. Всъщност само той с детската си глупост я наричаше така, баба му и дядо му просто подхвърляха „барата“, но когато водата се появеше между хилавите брегове, на Тино винаги се случваше нещо хубаво.Баща му се обаждаше от Дюселдорф, майка му позвъняваше от Мадрид и той знаеше, че те и двамата го обичат, че ги е грижа за него, а като твоят баща го е грижа за тебе, ще пораснеш голям мъж. Но баща му все по-рядко се обаждаше. Нищо, утешаваше го дядо му. Нали майка ти позвънява привечер? Значи ще пораснеш още по-голям мъж. Да, майка му се обаждаше, дори когато се омъжи за един възрастен господин, някакъв идалго над осемдесет, кротък и все още с всичкия си, но не съвсем, не съвсем, защото наричаше Тино „Ваше благородие“. След това му казваше: - Сервитьор, моля донесете ми, една бира, моля, но парите на човека бяха полезни. Обажданията на майка му наистина направиха момчето красив мъж, а очите на идалгото го научиха да открива колко пари са заровени в гласа на човека и как те могат да попаднат в джобчето на твоята бяла риза.Само реката се връщаше при Тино. Вярно, тя си отиваше през лятото, но когато й домъчнееше за малкото градче, отново се появяваше, долитайки с дрипавите черни облаци. Капките върху кафявите листа на ноември я обичаха, тя тичаше между тесните си брегове, пееше на къщите, събуждаше есента и градините обещаваха, че ще запазят силата си за следващото лято. А той знаеше, че щом реката се е върнала, нещо хубаво ще се случи, нещо много, много хубаво. Там за парите - дори за мислите за пари - нямаше място.Сега момичето му беше заприличало на река - на този ручей, който му носеше щастие. В гласа й нямаше зима, нито стотинка нямаха очите й, а това старо палто, сигурно купено от магазин за втора употреба, беше пълно с очакване за юли. Сигурно го бе носила някоя добра жена.Чакай, за каква добрина говорим днеска, когато и бебето е готово да ти прегризе врата. Но това е била някоя стара, заблудена госпожа; тя е носила старомодното, сиво като ноември палто и сигурно тази заблудена старица често е минавала край някоя река. Добре, че момичето бе купило точно това палто.- Ще те почерпя кафе – каза й Тино, но тя въобще не му отговори и отмина към ръждясалата гара, по изровения път, където минаваше само един автобус на ден, край ниските триетажни блокчета. Там живееха много пенсионери, а децата и внуците им бяха заминали в Дания и Германия, Франция и кой знае къде. Но там не падаше такъв дъжд като тук, порой, който бе превърнал косата й в есен.- Стой – извика той, но момичето въобще не спря. Така си отиваше майка му в Испания след кратката отпуска лете. - Приличаш ми на реката в едно градче. Никой не ми е приличал на река досега.Момичето нищо не каза, изтича край него, толкова бързо изтича, като поглед, като ято врабчета. Тино видя Коледа, онази златна Коледа, когато и баща му от Дюселдорф, и майка му от Мадрид се бяха събрали заедно – „Заради тебе“- каза баща му, а когато родителите пристигнат заедно при детето, то пораства много умно и проницателно, за жалост. Досеща се, че друга такава Коледа няма да дойде.Момичето скочи в автобус номер 10, който отиваше към квартал „Тева“. Там, в осеметажните блокове, живеят млади мъже. Те отглеждат кучета бойци и печелят много хилядарки, ако техният питбул прегризе гърлата на другите четириноги нещастници. Тино не желаеше да ходи в квартал „Тева“.За какво ми е такава слабохарактерна, рече си той. Тя няма сили да напсува мъж, който й е вързал тенекия и не идва на среща. Но сигурно точно такава му трябваше - без пари в погледа, без грим, без автомобил, без качулка дори. Стъпките й бяха дъжд в края на март, а брегът на неговата река беше стръмен, облечен в коприва.Той остана на място, приведен като дъно на пресъхнал поток, като оная фотография в края на зимата – на едно умно момче. Но какво е момчето, силно и прозорливо като самата смърт, ако го няма момичето с река в очите, с облаци в стъпките?В града живееха около петдесет хиляди човека. Град като град.Добре. Ще я намери. Сивото й палто бе довело реката до място, което дори на сън не бе мечтало да стане бряг.Тино затича към автобусната спирка – „Начална“, но автобус номер 10 с момичето беше отпътувал. Какво сега? По дяволите, валеше противен дъжд - като финансов инспектор, от когото човек не може да се отърве. Добра се до едно жълто анемично на вид такси.- Карайте след автобус номер десет – каза той на шофьора, без да го погледне. Още на първата спирка настигна горката десятка и се качи.Не я видя в автобуса.- Моля – обърна се той към двете възрастни жени, единствените пътнички, до които бе седнала друга възрастна жена, кондукторката. – Моля, не се ли качи на Начална спирка едно момиче... високо и слабо… с мокро палто… - щеше да каже като река.- Никой не се качи – отвърна една от бабите.- Твоята не е на тоя рейс – рече другата.Какъв дъжд валеше зад стъклата на автобуса - остър като коприва. Студен за десет зими наведнъж.- Плати си билета – напомни му кондукторката. – Лев и двайсет, момче.- Да не е тая? – каза шофьорът, побелял, дребен зад волана, и посочи с палец към една фигура, тънка като треска в пороя.Тано спря да диша. Тя ходеше бавно, не си бе сложила качулката. Глупаво момиче. Гледай я. Прекрасно момиче.В осем и четвърт се беше смрачило. Едва ли някой по пътя към квартал „Тева“ забеляза как един стар автобус номер 10 спря, без да има абсолютно никаква спирка наблизо. Само побелелият шофьор се подсмихна.- Луд – каза той, вперил поглед към младежа в черното яке, който бе скочил от вратата направо в най-гъстия порой.- Луда – подхвърли възрастната кондукторка и посочи момичето, дребно като вретено в дъжда. – Даже не си е закопчала палтото.", "date": "2018.03.24", "title": "Осем и четвърт: разказ от Здравка Евтимова"}
{"url": "https://offnews.bg/sviat/kosovo-veche-si-ima-sobstven-telefonen-kod-677385.html", "text": "Държавната телекомуникационна компания на Косово обяви, че е спряла използването на телефонния код на Сърбия за стационарни телефонни позвънявания, и вместо това ще използва свой собствен нов код.Преди две години Сърбия, която не признава независимостта на бившата си провинция, даде съгласието си Прищина да има свой собствен международен телефонен код. Той е +383. Мобилните оператори в страната също ще променят кодовете си през следващите месеци, пише БНР.Страната, която е с население от 1 милион и 800 хиляди души, е призната от 116 държави, но не е член на ООН заради възражения от страна на Сърбия, някои държави от ЕС, както и Русия и Китай.", "date": "2018.03.24", "title": "Косово вече си има собствен телефонен код"}
{"url": "https://offnews.bg/zimni/marten-furkad-specheli-chetvarta-svetovna-kupa-za-sezona-677379.html", "text": "Мартен Фуркад постигна безапелационна победа в преследването на 12.5 километра в предпоследния състезателен ден за сезон 2017/2018 в Тюмен (Русия).Французинът сбърка само веднъж в хода на състезанието и спечели четвърта световна купа за сезона. Днешният резултат доведе Фуркад и до рекордната седма поредна победа в Генералното класиране.Йоханес Бьо потегли по 14-та позиция, но беше максимално прецизен на рубежа и се придвижи до второто място, след като завъртя само една наказателна обиколка.Лукас Хофер пък записа една от двете чисти стрелби в надпреварата и зае най-ниското стъпало на почетната стълбичка.При българите Владимир Илиев сбърка седем пъти и финишира на 40-та позиция, а непосредствено след него завърши Красимир Анев с 4 наказателни обиколки. Антон Синапов остана 55-ти също със 7 несвалени мишени на стрелбището.", "date": "2018.03.24", "title": "Мартен Фуркад спечели четвърта световна купа за сезона"}
{"url": "https://offnews.bg/futbol/zvezda-na-levski-hubavo-e-da-igraia-v-organiziran-otbor-677368.html", "text": "Защитникът на Левски Холмар Ейолфсон, който тази сутрин записа минути при загубата на Исландия от Мексико с 0:3 в контрола, играна на стадион \"Левис\" в Санта Клара, даде кратко интервю за \"Fotbolti.net\".\"Престоят ми в България е приятна изненада за мен. Всичко е много добро през изминалите 8-9 месеца. Чувствам се отлично в Левски\", започна Холмар.Конкуренцията е голяма, явно имаме добри бранители. Трябва да покажем какво можем и да се докажем пред треньорския щаб. Засега всички се справят добре, което е позитивно.Играя добре в Левски. Представянето на отбора в отбрана е отличителен белег, не допускаме много голове. Това е добре за мен. Имаме италиански треньор - Делио Роси, който е издигнал в култ организацията - защитата започва още от нападателите. Това е от полза за мен, хубаво е да играя в организиран отбор\", каза Ейолфсон.", "date": "2018.03.24", "title": "Звезда на Левски: Хубаво е да играя в организиран отбор"}
{"url": "https://offnews.bg/politika/printc-kiril-bashta-mi-ne-e-politichesko-zhivotno-borisov-e-umen-i-s-677357.html", "text": "Баща ми Симеон Сакскобургготски не е политическо животно, той е твърде дипломатичен. Не е популист и затова не беше преизбран. Но и Нелсън Мандела не беше. Това заяви принц Кирил Преславски по Нова тв. Той постави максимална оценка по скалата от 1 до 10 на управлението на Сакскобургготски. Най-горд с баща си бил в нощта на изборите, когато НДСВ спечели вота, както и при влизането на България в ЕС и НАТО. За Бойко Борисов принц Кирил заяви, че очевидно премиерът е умен човек, който се справя добре със ситуацията у нас. България стои много добре на международната сцена, постигна икономически растеж, обясни принц Кирил. За мен е чест, разбира се, да ме свързват с баща ми. Освен това си приличаме много. Даже таксиметровите шофьори биха ме разпознали. Аз искам да бъда приеман като някой, който е наследил неговото чувство за дълг и трудолюбие. С тези неща съм израснал от малък – да имам собствена професия, мое семейство, да се справям сам с отговорностите”, заяви Н.В. принц Кирил. От 30 години той работи в един и същи инвестиционен фонд. Когато бях дете исках да съм шофьор на камион. Виждаше ми се най-вълнуващото нещо на света. По-късно исках да бъда учен в теоретичната физика, но мечтата ми винаги е била да съм независим”, разказва принцът.Той разказва, че първите му изкарани пари са от бране на домати. Заедно с брат си изкарвали по 3 лева на ден, но научили стойността на труда и парите. ", "date": "2018.03.24", "title": "Принц Кирил: Баща ми не е политическо животно, Борисов е умен и се справя добре"}
{"url": "https://offnews.bg/futbol/ronaldo-podgoni-svetoven-rekord-677359.html", "text": "Мегазвездата на Реал Мадрид Кристиано Роналдо подгони поредния рекорд във футбола, срещу който не стои неговото име.Португалецът се разписа на два пъти при победата на \"мореплавателите\" с 2:1 над Египет в контрола и вече има 81 попадения с националната фланелка.По този начин той зае третото място във вечната ранглиста на стрелците за националните селекции, като изпревари японеца Кунусиге Камамато, който остана четвърти с 80. Пред Роналдо остават само легендарния унгарец Ференц Пушкаш с 84 и иранеца Али Даеи със 109.Двубоят с Египет беше под номер 900 в професионалната кариера на 33-годишния Роналдо. За Португалия той е изиграл 148, има 429 за актуалния си тим Реал Мадрид, 292 за Манчестър Юнайтед и 31 за Спортинг Лисабон.", "date": "2018.03.24", "title": "Роналдо подгони световен рекорд"}
{"url": "https://offnews.bg/obshtestvo/antonij-ima-ataka-sreshtu-mitropoliata-ot-litca-koito-izpolzvat-nejn-677356.html", "text": "Софийската Света митрополия ще влезе в разговори с фирмата на Гинка Върбакова за финализиране или отхвърляне на сделката за отдаване под наем на голям имот на пл. „Света Неделя”, заяви Западно и средноевропейския митрополит Антоний по бТВ. Той призна, че условията по предварителния договор, изтекъл в медиите, са „видимо неизгодни”. „След така изнесената информация трябва да се срещнат двете страни на договора. Той няма не запазва интересите на Софийската света митрополия в този си вид”, подчерта Антоний.Той отказа да коментира защо в документа от края на 2016 г. условията са били заложени по този начин, като допълни, че няма представа какво е състоянието на сградата, която ще бъде наета. Упълномощен да сключи договора е съпругът на Гинка Върбакова (която пък купува ЧЕЗ-България). Фирмата не е влязла във владение, подчерта духовникът. Не е ясно дали при разваляне на предварителния договор с нея ще се плащат неустойки.Според Антоний в случая говорим и за „индиректна атака” срещу митрополията – от „лица, които използват имоти на митрополията”, но и „чисто политически елемент не липсва”.", "date": "2018.03.24", "title": "Антоний: Има атака срещу Митрополията от лица, които използват нейни имоти"}
{"url": "https://offnews.bg/futbol/mari-stoilov-sled-pobedata-nad-ungaria-igrachite-shte-poviarvat-v-seb-677358.html", "text": "Бившият треньор на Левски Станимир Стоилов направи впечатляващ дебют начело на националния отбор на Казахстан, след като победи с 3:2 в гостуването си срещу участника на Евро 2016 Унгария.\"Доволен съм от организацията и дисциплината в нашия отбор. Исках от играчите да бъдат активни и в двете фази - атака и защита, така и се получи.Победата ще ни даде самочувствие и футболистите ще вярват повече в своите възможности\", коментира Станимир Стоилов след победата над Унгария.Отборът на Мъри е на лагер в Будапеща, а във понеделник ще срещне тима на България в контрола на стадион \"Панчо Арена\" във Ферчут.", "date": "2018.03.24", "title": "Мъри Стоилов след победата над Унгария: Играчите ще повярват в себе си"}
{"url": "https://offnews.bg/offtopic/zashtoto-bachkam-v-bdzh-noviat-kavar-na-hita-na-papi-hans-677225.html", "text": "Локомотивен машинист с творчески псевдоним, Пирго Н. К., направи свой кавър на популярния хит \"Кекс\" на Папи Ханс. Текстът на самородния талант среща изключителна популярност в железничарските групи във фейсбук. Харесванията и споделянията са стотици, а мнението на служителите в държавното съвпада напълно с констатациите на автора.Ето и текстът на творбата: Локомотивът се счупи, но всичко е точно.Влакът закъсня с двеста минути, но всичко е точно.По железния път - клони, дървета, но всичко е точно.Няма напрежение в контактната мрежа, но всичко е точно.Защото бачкам в БДЖ...Машините се разпадат, но всичко е точно.Случва се и да се подпалят, но всичко е точно.За ремонти пари усвоени, но всичко е точно.Нещо ново през крив макарон видели, но всичко е точно.Защото бачкам в БДЖ...Постоянно ни юркат, но всичко е точно.Глупави заповеди издават, но всичко е точно.На краставичар краставици предлагат, но всичко е точно.Кой за каквото не трябва се слага, но всичко е точно.Осъзнах излишното си престараване в работата и илюзорността на управляващите, че ще оправят железницата, но всичко е точно.Защото бачкам в БДЖ...Моторно масло, масло за редуктори, трансформаторно масло, гориво, нафта изтекоха, изтекоха...Релси, траверси, резервни части, скрепителни елементи, столове за машинисти, калорифери, отопление в кабината, чистачки, един изправен прожектор, един работещ пантограф, един компресор - условия на труд...Защото бачкам в БДЖ!Пирго Н. К.", "date": "2018.03.24", "title": "Защото бачкам в БДЖ - новият кавър на хита на Папи Ханс"}
{"url": "https://offnews.bg/drugi/balgaria-s-11-uchastnitci-na-evropejskoto-po-shtangi-v-bukuresht-677361.html", "text": "България ще участва с 11 представители на започващото в понеделник в Букурещ Европейското първенство по вдигане на тежести за мъже и жени.След последното контролно в петък вечерта треньорският щаб реши в кат. 53 кг да ни представя само една състезателка. От мъжкия състав пък по-рано отпадна поради операция европейския вицешампион Васил Господинов и така за румънската столица ще пътуват 5 жени и 6 мъже.„Подготовката премина нормално и се надявам нашите състезатели да дадат максимума от себе си точно по време на първенството в румънската столица. Смятам, че имаме потенциал за да се намесим в борбата за призовите места и медалите, но това няма да бъде леко.Отново искам да благодаря на всички треньори по места, защото по центровете при тежки условия се върши огромна апостолска работа с подрастващите щангисти,“ заяви старши треньорът Иван Иванов, олимпийски шампион от Барселона 92.Ето българския състав за Европейското в Букурещ:ЖЕНИ 48 кг Даниела Пандова (Сливен, треньор Севдалин Минчев) 53 кг Мая Иванова (Хасково, тр. Живко Архондиев) 63 кг Галя Шатова (Сопот, тр. Иван Лухов) 75 кг Румяна Станчева (Херкулес София, тр. Кристияна Колева) +90 кг Петя Стоименова (Пловдив, тр. Димитър Стойков)МЪЖЕ 56 кг Ангел Русев (Русе, тр. Радослав и Кристина Атанасови) 62 кг Стилян Гроздев (Русе, тр. Радослав и Кристина Атанасови) и Владимир Урумов (Варна, тр. Живко Томов) 69 кг Диян Минчев (Шумен, тр. Димитър Колев) 77 кг Юндер Бейтула (Добрич, тр. Тодор Кирчев) 105 кг Георги Шиков (Пловдив, тр. Борислав Налбантов)Шампионатът, който ще продължи до 1 април трябваше да се организира в Албания, но местните власти отказаха в последния момент домакинството и така румънската столица спаси надпреварата. На миналогодишното първенство в Сплит България спечели общо един сребърен и три бронзови медала, като единственият ни вицешампион в двубоя бе Васил Господинов в кат. до 105 кг. Преди две години в Норвегия България също имаше само един медалист – Владимир Урумов, който сега ще вдига в кат. 62 кг в румънската столица.", "date": "2018.03.24", "title": "България с 11 участници на Европейското по щанги в Букурещ"}
{"url": "https://offnews.bg/sviat/nad-20-postradaha-pri-protest-v-katalunia-sreshtu-arest-na-puchdemon-677354.html", "text": "Над 20 души пострадаха при протести в Каталуния след сблъсъци между демонстранти и полиция, съобщиха информационните агенции.Демонстрацията беше предизвикана от решението на испанския Върховен съд да издаде международни заповеди за арест на Карлес Пучдемон и още петима активисти за независимост на областта. Те са обвинени в бунт, злоупотреби и неподчинение. Ако бъдат признати за виновни, ги заплашват до 30 г. затвор.Протестиращите поискаха и по-рано задържаните местни политици да бъдат освободени.Пучдемон в края на октомври избяга в Белгия.  ", "date": "2018.03.24", "title": "Над 20 пострадаха при протест в Каталуния срещу арест на Пучдемон"}
{"url": "https://offnews.bg/tenis/grigor-dimitrov-prodalzhava-v-maiami-677349.html", "text": "Най-добрият ни тенисист Григор Димитров продължава в трети кръг на турнира от сериите \"Мастърс 1000\" в Маями, след като победи германеца Максимилиан Мартерер с 4:6, 6:2, 6:1.Така българинът сложи край на серията си от три поредни загуби. Двубоят на корт Grandstand не стартира оптимистично за Димитров, но след загубения първи сет той коригира играта си и не остави до края никакъв шанс на 73-ия в световната ранглиста Мартерер.Това беше първа среща помежду им, която 22-годишният фен на Хофенхайм едва ли ще запомни с добро.Следващият съперник на родният състезател ще бъде Жереми Шарди. Той спечели френското дерби с Ришар Гаске, след като го поббеди със 7:5, 6:1.", "date": "2018.03.24", "title": "Григор Димитров продължава в Маями"}
{"url": "https://offnews.bg/obshtestvo/spim-chas-po-malko-tazi-nosht-vartim-strelkite-napred-677307.html", "text": "Час по-малко ще спим тази нощ, защото преминаваме към лятното часово време.Часовниците се превъртат с час напред. Смяната на часа тази година става в 03:00 ч. през нощта на 25 март, когато стрелките се местят на 4:00 часа. Връщането към астрономическото часово време ще се извърши в 04.00 часа на 25 октомври, като часовниците трябва да се изместят с 1 час назад. През февруари в отговор на граждански инициативи и петиции, които изказват притеснения какви са последиците за здравето от смяна на времето по два пъти годишно, резолюция на комисията по транспорта на ЕП призовава ЕК да я премахне. ", "date": "2018.03.24", "title": "Спим час по-малко тази нощ, въртим стрелките напред"}
{"url": "https://offnews.bg/obshtestvo/noshtnite-vlakove-shte-zakasniavat-s-chas-utre-677360.html", "text": "Девет бързи и 16 пътнически влака, които се движат през нощта, ще пристигат с час по-късно утре, заради смяната на зимното с лятното часово време. Това заяви Ивайло Георгиев, ръководител „Организация на превозите“ в БДЖ – Пътнически превози, по Дарик. Той посъветва пътниците, на които предстои връзка в крайната гара с друг вид транспорт, да направят предварително справка за графика на влаковете.  Преместването на часовниците с един час напред засяга нощите влакове по направленията София-Варна през Плевен, София-Варна през Карлово, София-Бургас през Пловдив, Пловдив-Варна, София-Силистра, както и влака от Истанбул за София, уточни Георгиев. Смяната на времето не се отразява на разписанието на самолетите, информират от Летище София. ", "date": "2018.03.24", "title": "Нощните влакове ще закъсняват с час утре"}
{"url": "https://offnews.bg/politika/dabg-za-premiera-i-sluchaia-skripal-otdelia-ni-ot-es-za-da-vavede-av-677362.html", "text": "ПП „Движение Да България“ изразява своята остра тревога от публичното разграничаване на министър-председателя Бойко Борисов от консолидираната обща позиция на държавните и правителствени ръководители на страните от Европейския съюз относно извършената атака с нервнопаралитичен газ на територията на Обединеното кралство Великобритания и Северна Ирландия. Това се казва в позиция на Да България по повод искането на премиера за доказателства по случая с бившия руски шпионин Сергей Скрипал и дъщеря му Юлия. По думите му вчера на заседанието на Европейския съвет той е поискал доказателства, извън формулировката на британския министър-председател Тереза Мей за „висока степен на вероятност“, че зад случая стои Москва. „Всички вярваме на Великобритания, но казах и своите позиции, припомних и обвиненията срещу Саддам Хюсеин за използването на химическите оръжия - Тони Блеър се извини по-късно, но нещата бяха свършени“, каза Борисов. В декларацията на Да България се казва още: Поведението на премиера представлява ясен знак на отказ от солидарност от страна на България с останалите европейски партньори в изключително деликатен за Европейския съюз и НАТО момент. Подобен акт подкопава и без това отслабеното доверие, което партньорите ни имат към нас. То поставя под въпрос действителната принадлежност на България към Европейския съюз и НАТО, както и цялостното развитие на страната ни като европейска демократична държава.Поведението на министър-председателя по време на Европейския съвет в Брюксел е още по-смущаващо на фона на липсата на каквито и да е действия от негова страна и от страна на правителството и на компетентните правоохранителни органи срещу антидемократичната и антиевропейска пропаганда, провеждана в България чрез псевдо медии и сайтове за дезинформация и фалшиви новини, някои контролирани от Делян Пеевски, а други открито свързани с руските икономически политически интереси. Особено скандалното е, че тези „медии“ се финансират отчасти със средства от държавния бюджет и европейските фондове.Поведението на Борисов в Брюксел става след решението на правителството да инвестира десетки милиони лева в поддръжката на българската бойна авиация от Русия, запазвайки нашата обвързаност с руския военно-промишлен комплекс, както и с опитите за възкресяване на корупционния проект „Белене“.Действията на Бойко Борисов на заседанието на Европейския съвет в Брюксел са повод да бием тревога, че в страната се провежда целенасочена и широкомащабна дезинформационна кампания, целяща да срине подкрепата на българското общество за демокрацията като форма на обществена организация и да настрои гражданите срещу принадлежността на България към Европейския съюз, като създаде предпоставки за установяване на открито авторитарно управление.Предвид на тези повече от тревожни тенденции, ПП „Движение Да България“ ще продължи усилията си за консолидиране демократичната общност и за формирането на силен политически съюз, които да обедини всички, които искрено отстояват ценностите на демокрацията и са решени да защитават мястото на страната ни в Обединена Европа и Свободния свят. Чужди медии пък обявиха, че България е част от страните в Европейския съюз, които обмислят да изгонят руски дипломати от солидарност  към Великобритания. МВнР отрече. България не е взимала решение да гони руски дипломати заради случая \"Скрипал\", съобщиха от Външно, цитирани от Фокус. ", "date": "2018.03.24", "title": "ДаБГ за премиера и случая Скрипал: Отделя ни от ЕС, за да въведе авторитарно управление"}
{"url": "https://offnews.bg/obshtestvo/mitropoliata-si-kaza-za-dogovora-s-ginka-varbakova-677350.html", "text": "Софийската митрополия има подписан предварителен договор с дружеството \"Инерком\" на Гинка Върбакова, обявиха официално в изявление до медиите от митрополията. От документа става ясно, че патриарх Неофит е знаел за предварителното споразумение и е упълномощил Браницкия епископ Григорий да го подпише. Не се уточнява обаче причината, поради която не се е стигнало до окончателен документ. От предварителното споразумение, подписано от съпруга на Гинка - Славчо Върбаков, като неин пълномощник, който OFFNews публикува, става ясно, че Инерком трябва да получи помещения с обща площ 2774 кв.м. на цена 8,5 евро на квадрат на площад \"Св. Неделя\" 16. Изявление на Софийската света митрополияПо повод на обществен интерес в средствата за масово осведомяване относно делови отношения между Софийската света митрополия и \"ИНЕРКОМ\" ЕООД заявяваме: 1. Българската православна църква - Българска патриаршия, ръководена от Светия Синод като юридическо лице не е страна по Предварителен договор и споразумение от 22.12.2016 г. с \"ИНЕРКОМ\" ЕООД, поради което същият договор не е бил предмет на обсъждане и вземане на решение от страна на Светия Синод.2. Страна по договора е Софийската света митрополия на БПЦ - БП като самостоятелно юридическо лице със свои органи на управление.3. На 22.12.2016 г. е подписан предварителен договор за наем и споразумение по решение на Епархийския съвет на Софийската света митрополия, представлявана от Негово Светейшество Неофит, Митрополит Софийски и Патриарх Български, който е упълномощил за подписването му викарния си епископ Браницки епископ Григорий. 4. Предварителният договор и споразумение от 22.12.2016 г. с \"ИНЕРКОМ\" ЕООД е изготвен и предложен на Епархийския съвет за обсъждане и приемане от адв. Мария Тодорова Тодорова от Софийската адвокатска колегия. 5. Епархийският съвет на Софийската света митрополия не е вземал решение за сключването на окончателен договор с \"ИНЕРКОМ\" ЕООД.6. Епархийският съвет на Софийската света митрополия, ръководен от Негово Светейшество Неофит, Митрополит Софийски и Патриарх Български, след консултации със специалисти е предприел действия за уреждане на деловите отношения с \"ИНЕРКОМ\" ЕООД в интерес на Софийската света митрополия на БПЦ - БП.", "date": "2018.03.24", "title": "Митрополията си каза за договора с Гинка Върбакова"}
{"url": "https://offnews.bg/futbol/tcska-dopusna-nelep-obrat-v-kontrola-sreshtu-strumska-slava-video-677365.html", "text": "ЦСКА загуби с 2:3 от аматьорския Струмска слава в днешната контрола между двата тима, играна на базата в Панчерево.Проверката беше под въпрос заради силния снеговалеж през последните дни, но екипите на фирмата, която поддържа терена, продължиха с почистването му до самото начало на срещата и тя все пак се проведе по план.Футболистите на треньора Стамен Белчев подходиха лежерно към мача и бяха изненадани от 12-ия във Втора лига. \"Червените\" поведоха с гол на Жеан Бланко от дузпа в 6-а минута, отсъдена за нарушение срещу Роланг Алберг.Преди почивката, гостите от Радомир успяха да се върнат в мача, след като Георги Каранейчев бе изпуснат от защитата на ЦСКА и след като остана очи в очи в Китанов, не се замисли и изпрати топката в далечния ъгъл за 1:1.През втората част, Струмска слава отбеляза още два бързи гола - в 52-ата и 54-ата минута, като и двете попадения бяха дело на Кристиян Тасев.Десет минути по-късно, Алберг върна едно попадение и намали на 2:3 след добро взаимодействие с Раул Лое.В същото време \"червените\" пуснаха информация за билитетите за юбилейния мач. Ето какво написаха от клуба в официалния си сайт:\"Армейци,поради големия брой запитвания за билетите за предстоящия мач навръх 70-ия рожден ден на ЦСКА на 5 май срещу Лудогорец, който ще се играе на Националния стадион \"Васил Левски\" от 20:00 часа, ви информираме, че продажбата на билети ще започне от 14:00 часа в понеделник (26 март).Цените на билетите, които са със специален дизайн, са както следва:- Сектор А - 19,48 лева- Сектор Б - 7 лева- Сектор В - 19,48 лева- Сектор Г - 7 лева- ВИП ложа - 1948 леваАбонаментните карти важат за двубоя.Билети ще могат да бъдат закупени от фен магазина на \"Армията\", както и от мрежата на Тикетпро, бензиностанциите на OMV, магазините на Office 1 и Orange, Билетен център на НДК и касата на \"Арена Армеец\".", "date": "2018.03.24", "title": "ЦСКА допусна нелеп обрат в контрола срещу Струмска слава (видео)"}
{"url": "https://offnews.bg/politika/borisov-iska-nakazania-zaradi-tcial-samolet-patnitci-vlezli-bez-prove-677366.html", "text": "Министър-председателят Бойко Борисов извика министъра на вътрешните работи Валентин Радев, главния секретар на МВР гл. комисар Младен Маринов и директора на Главна дирекция „Гранична полиция“ гл. комисар Светлан Кичиков, за да му докладват за случая от 20 март на ГКПП Аерогара София.Това съобщиха от правителствената информационна служба. Премиерът Борисов разпореди на всички служители, извършили дисциплинарни нарушения, да бъдат наложени максимално тежки наказания. Той разпореди също в кратки срокове да бъде извършен анализ на работа на ГКПП Аерогара София и да бъдат предприети адекватни мерки за реорганизацията й. На 20 март следобед на летище София пристигнал самолет от Париж. Когато пътниците на самолета стигнали до кабинките за гранична проверка, обаче, установили, че всички служители на „Гранична полиция”, разпределени на шест гишета, са напуснали постовете си. 40 човека, кацнали от френската столица, влезли в страната ни, без никой да провери документите им, разказа вчера Нова тв. ", "date": "2018.03.24", "title": "Борисов иска наказания заради цял самолет пътници, влезли без проверка у нас"}
{"url": "https://offnews.bg/112/zaloviha-izdirvan-ot-interpol-grak-na-letishte-sofia-iskal-da-leti-za-677364.html", "text": "Към 8 часа днес, на Аерогара – София, за полет през Истанбул за Минск пристигнал56-годишен гръцки гражданин са задържали граничните полицаи на Летище София тази сутрин, съобщи МВР. Пътникът Г.Т. пристигнал към 8 часа с полет през  Истанбул за Минск. При проверката и след справка, граничните полицаи идентифицирали пътника като издирван от Интерпол за предумишлено убийство, незаконно притежаване и пренос на огнестрелно оръжие и експлозиви.Информацията за него е подадена от бюрото в Кипър, с цел задържане и екстрадиране. Г.Т. е задържан. Чрез Националното централно бюро Интерпол-София са уведомени служителите от Интерпол-Никозия, които потвърдили издирването на лицето.Предстои процедура по екстрадирането му.", "date": "2018.03.24", "title": "Заловиха издирван от Интерпол грък на летище София, искал да лети за Минск"}
{"url": "https://offnews.bg/obshtestvo/fermerski-fest-v-sofia-kani-na-sirena-nagradi-za-poznavachite-677208.html", "text": "Фермерският фестивал „От нашата ферма – с любов за вас!“ ще има днес на площад „Александър Батенберг“ в столицата. Специален акцент на феста ще е дегустация-разпознаване на различни видове фермерско сирене, за победителите са предвидени награди от продукти.Ще има богато разнообразие фермерски и занаятчийски храни на малки производители от страната: краве, овче, биволско и козе сирене и кисело мляко, кашкавал, мед и пчелни продукти, сладка, занаятчийски хляб, колбаси, печена тиква и тиквени семки, орехи, био вино, био оцет, пирински и други видове чайове и др. Фермерските шатри ще работят от 10 до 18 часа.Специалното издание на фестивала за Часа на Земята се организира съвместно от Фондацията за биологично земеделие БИОСЕЛЕНА и WWF България със съдействието на Столична община.Фестивалът „От нашата ферма – с любов за вас!“ се организира всяка сряда от 10,30 до 17,30 часа пред Министерството на земеделието. ", "date": "2018.03.24", "title": "Фермерски фест в София кани на сирена, награди за познавачите"}
{"url": "https://offnews.bg/horoskop/horoskop-za-24-30-mart-ot-antonia-mechkova-675809.html", "text": "Тези 7 дни ще са тежички, позицията ви в работата не е най-силна. През уикенда си давате малко отдих, но не прекалявайте с купони и в понеделник. Едно, че Овните следва да са по-пестеливи до петък, второ, не им е нужно да попадат в епицентъра на клюки, интриги. Пречките в работата са куп, вземете ли решение за промяна, изпълнете го неотклонно. Близките са вашият сигурен тил, ще ви подкрепят, ако се налага – ще ви подсказват и кога си надскачате боя... От сряда всяко усилие ще ви радва с резултати, точно сте се прицелили.Трудният понеделник и вторник дават облик на цялото 7-дневие. Но Телците няма да се уплашат от работата, нито от ролята си на организатор в деловия екип или между свои роднини. Сега другите имат добри идеи, но като дойде до практически стъпки... Окуражавайте, помагайте, ако се наложи – дайте заем. От сряда идва ред на вашите проекти, обещават убедителна изява и печалби, близките ви няма да се колебаят да се включат в работата, но им възлагайте неща според уменията. Пазите тях от грешки, себе си от разочарования, нали? През идващите дни действайте подчертано тактично, имате сериозни планове за доходна работа, но и познати ви теглят за купони. Не поставяйте под въпрос изпълнение на задачи с непостоянство, но и не разваляйте отношенията си с околните, ако са на друга вълна. Близнаците ще откъснат време само за своите проекти, вторник е по-труден, в четвъртък прокарват идеи с някои отстъпки. В петък анализирайте нещата, има и пропуски, които следва да поправите, и то най-оперативно. Ако лични неща не вървят, не бързайте с по-крайни решения.През тези дни създавате връзки с много нови хора – колеги, съседи, познати по други линии, те с желание могат да помогнат за реализация на ваши идеи. В работата шефове ще оценят умението да общувате, да привличате симпатии, така се справяте в доста трудни ситуации. От Раците зависи във вторник да си подберат най-подходящите сътрудници за екип, в четвъртък и петък не бива да се претоварват или изнервят от сложните ситуации. В личен план ще има по-деликатни теми, ще ги приключите добре, но не настоявайте само на своето.Това 7-дневие не много е леко, но вас пречки не ви притесняват, имате реални възможности да задълбочите досегашни партньорства, да създадете и нови. Лъвовете да бъдат грижовни и към тонуса си, четвъртък и петък са наистина уморителни, изнервящи. Мнозина от знака решават проблемите с по-далечна перспектива, омръзнало им в екипа да омаловажават усилията им, имат и куп други идеи за изява и печалби. Сряда ще ви открие точно такива шансове, а не е изключено и любовта да ви окуражава за сериозни промени. Но – дискретно!И за вас периодът не е лек, редно е да се постараете за тонизиране, преди да ви налегне пролетната умора. Доста Деви са подвластни на тъга, разочарования – едни имат делови ядове, други са в спор с близки и познати. Не преживявайте безкрайно неприятностите, а ако еднообразието вече ви е дотежало, измислете нещо по-така... След Благовещение ще покажете на домашните, че трябва да поемат част от грижите за бита, вие кроите планове за изява, приходи, финанси ще ви безпокоят и в петък. Не се месете в чужди спорове, а  търсете съюзници. Не ви е стил да говорите нашироко за делови и лични проблеми, от уикенда обаче ще действате за преодоляване на затрудненията. В понеделник Везните са поизнервени, ала не е момент за спор с роднини и приятели. Предложат ли ви и най-скромна помощ, приемете дискретно, по-нататък ще има условия да развиете изявата и доходите ви да нараснат. В сряда ви се откриват ненадейни шансове, не се лъжете, че самостоятелните дейности ще са по-уместни. Петък е за приключване на задачите, наваксване на срокове, имате неволни пропуски.Благовещение ще ви накара да намалите деловото темпо, да анализирате някои проблеми, които напоследък малко смущават. Група Скорпиони имат покани за сътрудничество от хора, които не познават добре, редно е да си подбират точно средата, не всички кандидат-партньори ще им подхождат. Втори гонят високи постове, но и отговорностите ще са тежки, ще могат ли да се справят? От понеделник чертаете по-реалистични планове, ще привлечете симпатии с огромно старание в работата в сряда. Необвързаните срещат интересен човек...През тези дни можете да си дадете повече отдих, време е за сериозни анализи на проблемите, с които се сблъсквате. Част от Стрелците май са се оставили на течението в професионалната сфера, но с пасивност не се постига много, нали? Планирайте усвояване на нови знания и умения, търсете помощ от приятели, а ако можете – вие съдействайте на близки за по-убедителна делова изява. Още в понеделник ще се убедите: трудът ви е оценен, в сряда оформяте партньорства. Петък е за купони, свободните сърца май ще се огледат за нова любов, близо е.Предстои ви напрегнат период, избягвайте споровете с роднини и приятели, те не са виновни за някои ваши пропуски. Още от събота Козирозите ще си дадат сметка, че трябва да намалят темпото и амбициите, за да наваксат недостатъци в работата, да поправят погрешни решения. Често амбициите ви са високи, но сега не е време да бързате с начинания – ще го разберете в понеделник, а до четвъртък трябва да си набавите нова информация, за да бъдат стъпките ви доста по-ефективни. Близките са до вас, обичта им радва, а и подсказва изходи. Уж идва време за благите вести, а при вас са вероятни и нежелани изненади, и много динамичен развой на делови и лични неща. Водолеите са разумни и предвидливи, няма да зарежат начинания насред път, нито ще се успокояват със стари лаври. Понеделник и вторник са изнервящи, трябва да следвате чужди идеи, да се товарите с изпълнителски задължения. Сряда и четвъртък пък ви развързват ръцете, ще действате сами, спокойни, уверени. Не слушайте съвети за по-голяма активност, преценили сте фактите, петък е за тонизиране.Това 7-дневие подготвя трудни делови промени, не се поддавайте на уговорки от близки и колеги. Те гледат на проблемите от друг ъгъл, а Рибите имат свои планове и трябва да ги следват дори този и онзи да мрънкат за разни неща. От понеделник пречките в работата са доста, поне финансите ви гледайте да са в ред. Във вторник трябва да се опрете на странична помощ, но ще възникват и доста поводи за спорове. Мнозина ще се впишат в проекти на шефове, но да не забравят: те трябва да се преборят за позициите, за печалбите и авторитета си.", "date": "2018.03.24", "title": "Хороскоп за 24 – 30 март от Антония Мечкова"}
{"url": "https://offnews.bg/obshtestvo/studen-i-mokar-uikend-zatopliane-na-horizonta-677304.html", "text": "Облачно и студено ще е времето и днес, утре се очаква малко повече слънце. Температурите сутринта обаче пак ще са под нулата. Максималните температури ще се в широки граници в съботния ден - между 1 и 3 градуса в северна България до 7 - 10 в югозападната част от страната. Ще вали предимно сняг, без валежи ще е само на североизток, според прогнозата на НИМХ. Ще духа умерен до силен вятър, който в неделя ще отслабне. Нов средиземноморски циклон се приближава към нас, валежите в началото на следващата седмица ще са предимно от дъжд. Затопляне започва от сряда, на Цветница синоптиците обещават 20 градуса. ", "date": "2018.03.24", "title": "Студен и мокър уикенд, затопляне на хоризонта"}
{"url": "https://offnews.bg/sviat/phenian-i-seul-se-razbraha-za-sreshta-na-visoko-ravnishte-na-29-mart-677353.html", "text": "Сеул и Пхенян се споразумяха да проведат разговори на високо равнище на 29 март като подготовка за среща на върха през април между севернокорейския лидер Ким Чен-ун и южнокорейския президент Мун Дже-ин, предадоха агенциите.Срещата на върха ще има за цел да доведе до подобряване на двустранните отношения и до уреждане на противопоставянето около севернокорейската ядрена програма.Южнокорейският министър на националното обединение Чо Мьон-кьон ще оглави делегацията на своята страна на срещата на високо равнище в пограничното селище Панминчжон. По-рано този месец пратеници на Мун посетиха Ким в Пхенян. Южнокорейските представители уредиха потенциална среща между Ким и президента на САЩ Доналд Тръмп, която да се проведе до края на май, припомня БТА. След края на Войната в Корея (1950-1953 г.) лидерите на двете Кореи са се срещали за разговори само два пъти. ", "date": "2018.03.24", "title": "Пхенян и Сеул се разбраха за среща на високо равнище на 29 март"}
{"url": "https://offnews.bg/obshtestvo/pochina-obshtinskiat-savetnik-ot-bsp-marin-stoianov-677363.html", "text": "След тежко боледуване, на 59 години почина Марин Стоянов - общински съветник от БСП в Столичния общински съвет, съобщиха от БСП-София. Стоянов бе член на Постоянните комисии по инженерна инфраструктура и енергийно планиране и по обществен ред и сигурност. Член на ръководството на БСП – район Надежда.Поклонението ще бъде в неделя - 25 март, от 13 часа на гробището в Банско.Поклон пред светлата му памет!", "date": "2018.03.24", "title": "Почина общинският съветник от БСП Марин Стоянов"}
{"url": "https://offnews.bg/112/zadarzhaha-mazh-razprostraniaval-kadri-s-nasilie-nad-detca-677367.html", "text": "Служители на ГДБОП задържаха мъж, разпространявал кадри с насилие над непълнолетни, съобщи МВР.Акцията е проведена на територията на столицата с цел пресичане и документиране на дейността на мъж, разпространявал в интернет порнографски материали със сцени на сексуално насилие на видимо малолетни и непълнолетни. Проведени са действия по разследването в имот, ползван от 30-годишен български гражданин.При претърсването са иззети бяло прахообразно вещество, таблетсъс сим карта в  него, хард диск, модем и настолен компютър с инсталирана програма, през която се достъпва и се разпространяват материали с детска сексуална експлоатация, както и криптирана папка /17,5 ГБ/.Работата по образуваното досъдебно производство продължава. 30-годишният е мъж задържан за 24 часа", "date": "2018.03.24", "title": "Задържаха мъж, разпространявал кадри с насилие над деца"}
