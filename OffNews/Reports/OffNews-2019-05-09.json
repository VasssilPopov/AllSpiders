{"url": "https://offnews.bg/politika/kaloian-pargov-9-maj-1945-g-otvori-nova-stranitca-v-razvitieto-na-ev-702916.html", "text": "Датата 9 май 1945-а отвори нова страница в развитието на Европа.Така лидерът на БСП - София Калоян Паргов коментира важността на днешния ден, в който преди 74 години е подписана капитулацията на Германия и е сложен край на Втората световна война.В нея, освен СССР, участват още 60 страни като пряко е засегнато 80% от населението на Земята. Военните действия се водят на териториите на 40 държави. Загиват приблизително 57 милиона души, а над 20 милиона от тях са съветски граждани.\"Честитя празника на всички българи! Нека да помним, че без Ден на Победата нямаше днес да има Ден на Европа, каза Калоян Паргов. Съветската армия и антихитлеристката коалиция спасиха Европа от фашизма и това доведе до европейското обединение и до мира на Стария континент днес. Пред паметника на Незнайния воин днес поздравихме група ветерани, чиито деца и внуци не познават ужаса на войната. Именно това е най-голямото достижение на обединена Европа - мирът на Стария континент. С изкореняването на хитлерофашизма, тази смъртоносна идеология, беше отворена нова страница в историята на Европа. И днес трябва да се борим с всички сили и средства дори срещу най-малкия опит за възраждането на \"кафявата чума\". Честит Ден на Победата, честит Ден на Европа\", каза още Паргов. ", "date": "2019.05.09", "title": "Калоян Паргов: 9 май 1945 г. отвори нова страница в развитието на Европа"}
{"url": "https://offnews.bg/koloezdene/marsel-kitel-se-razdeli-s-otbora-si-702915.html", "text": "Немската звезда в колоезденето Марсел Кител разтрогна договора си с Katusha-Aplecin и си взе временна почивка.Кител стана част от отбора през 2018 година, но така и не успя да постигне високи резултати.\"Контрактът ми с Katusha-Alpecin е прекратен. Това беше доста трудно решение за мен. Обичам колоезденето, страстта ми към него не е угаснала, но също така съм наясно, че се иска много от мен и трябва да направя нещо повече, за да бъда успешен. В последните два месеца се чувствам изтощен. Не съм готов да се представя на високо ниво. Реших да си взема временна почивка, за да помисля за бъдещите ми цели и да си направя план\", сподели Кител.\"Искам да благодаря на отбора за постоянната поддръжка през последната година и половина. Тежко ми е, че не мога да отвърна на това отношение с победи и добри резултати\", добави той.30-годишният Кител има 14 етапни победи в Тур дьо Франс и е световен шампион в отборното състезание.", "date": "2019.05.09", "title": "Марсел Кител се раздели с отбора си"}
{"url": "https://offnews.bg/ikonomika/otvoriha-ofertite-za-letishte-sofia-no-vsichki-neizvestni-ostavat-702908.html", "text": "Битката за концесията на Летище София се очертава като изключително любопитна след отварянето на офертите на петимата кандидати в процедурата. Концепциите на консорциумите, участващи в състезанието за 35-годишния договор, са твърде различни, което прави съпоставката им доста сложна.Предложенията на кандидатите за годишно концесионно възнаграждение варират в широки граници от 19.9 милиона евро с офертата на Манчестър Еърпорт Груп до 32.8 млн. евро при Аеропортс де Пари.В същото време именно британската оферта е с най-внушителен размер на предлаганите инвестиции на аерогарата - над 1 милиард евро.Единствено МАГ предлагат 460 милиона евро вложения още през първите 10 години в модернизацията на летищната инфраструктура, с които да превърнат София в регионален хъб.Британската оферта е в партньорство с китайската BCEG, която в момента изгражда най-голямото летище в света – Международното летище Пекин Даксинг. Офертата на компанията включва използването на български доставчици и работници за трансформацията на столичната аерогара.Ето и основните предложения на кандидатите:Консорциум \"Витоша\" -  MAG/BCEG - 19.948 млн. евро годишно концесионно възнаграждение и инвестиции в размер на 1.003 млрд. евро.Фрапорт - 21 млн. евро годишно възнаграждение и инвестиции от 615 млн. евро.Консормциум SofConnect (Мюнхен) - 24.542 млн. евро годишно възнаграждение и инвестиции от 608 млн. евро.Летище Копенхаген - 26.05 млн. евро на година, липсва посочен размер на инвестициите.Airport de Рaris - 32.824 млн. евро, 903 млн. евро инвестиции.Във всичките оферти е предвидено изграждането на трети терминал, но в две от предложенията има идея сегашният Т1, който повече прилича на селска автогара, да бъде бутнат.Всички кандидати приемат и условието да платят авансово 550 милиона лева.Числата обаче за момента не означават почти нищо, тъй като процесът за оценяване и класиране на офертите ще продължи поне месец.Финансовите параметри на офертите осигуряват едва 55% от тежестта на оценката. Останалото идва от техническото предложение.  Това на практика означава, че за момента всякакви сметки за това кой води в процедурата са без кръчмар.Това бе посочено в прав текст и от транспортния министър Росен Желязков.", "date": "2019.05.09", "title": "Отвориха офертите за Летище София, но всички неизвестни остават"}
{"url": "https://offnews.bg/politika/stanishev-na-9-maj-levite-premieri-zastavat-za-sotcialna-i-spravedliv-702910.html", "text": "Европа трябва да бъде единна, социална и солидарна и ние ще положим всички усилия тя да стане такава след сериозния резултат на социалистите на Европейските избори, заяви президентът на ПЕС Сергей Станишев в Сибиу, Румъния. Той е там днес, в деня на Европа, за поредица от срещи с премиерите от левицата.„С лидерите от нашето политическо семейство дебатирахме Декларацията от Сибиу, която ще бъде обсъдена на предстоящия Европейски съвет. Категорични сме, че Европа трябва да бъде отново единна, социална, солидарна и справедлива. Единна - без разделения, без скорости, без огради, без различно третиране на държавите членки. Социална - по-добър живот за всеки европейски гражданин, никой не бива да бъде оставен зад борда. Справедлива - с достойни доходи, равно заплащане за еднакъв труд, достъпни здравеопазване и образование. Солидарна - основният принцип на ЕС - всяка страна в момент на нужда да получи подкрепа; помощ за региони и държави от Съюза, за да приближаваме стандарта на живот на хората от България до Португалия и от Италия до Швеция.\" - коментира президентът на ПЕС.Идеята за ЕС е неразривно свързана с победата над нацистка Германия във Втората световна война, за да забравим войните и да живеем в мир и сътрудничество. Затова в Манифеста на ПЕС ясно поискахме 9 май да бъде честван като официален празник в целия ЕС - като символ на мира и демокрацията, загърбвайки тежките страници от миналото, каза в обръщението си Станишев.Президентът на ПЕС разговаря с испанския премиер-социалист Педро Санчес, който спечели убедително парламентарните избори в Испания преди седмица. Двамата са единодушни, че само обединени социалистите и социалдемократите могат да донесат желаната промяна към справедливост и солидарност в Европа. Същото потвърди пред Станишев и португалският премиер Антонио Коща, който заложи на социална политика и увеличаване на доходите в страната си.Премиерът на Швеция Стефан Льовен, гръцкият министър-председател Алексис Ципрас, премиерът на Малта Джозеф Мускат също разговаряха със Станишев за предстоящите избори.Социалистите виждат възможност да преобразят Европа към по-добро и разчитат на успех, \"особено след убедителния резултат на изборите в Испания, победата на социалистите във Финландия и очаквания добър резултат в Дания през юни.\"„Така нашето политическо семейство ще има най-много - 9 министър-председателя - в Европейския съвет. При добро представяне на изборите ще търсим възможности за широк прогресивен алианс в Европейския парламент, който да излъчи Франс Тимерманс за следващ председател на ЕК. Левицата ще има шанс за 11 комисари в следващия състав на Комисията. По този начин можем да се преборим за промяната в Европа - новото мнозинство в ЕП, председател на ЕК и най-голям брой леви премиери в Европейския съвет значително ще променят картината на Стария континент.\", коментира Станишев.С Франс Тимерманс Станишев и левите премиери обсъдиха хода на кампанията и дадоха подкрепата си за нея.", "date": "2019.05.09", "title": "Станишев: На 9 май левите премиери застават за социална и справедлива Европа"}
{"url": "https://offnews.bg/ikonomika/naj-dobre-platenite-sektori-v-balgaria-za-2018-g-702925.html", "text": "Излезе Четвъртият годишен доклад на КНСБ за резултатите от колективното договаряне на работните заплати през 2018 година, от който става ясно кои са най-доходоносните отрасли в страната, предава БТА.Начело в списъка за поредна година е IT сферата. Средната заплата на работещите с информационните технологии е 3567 лева месечно. Тя е последвана от 3181 лв. за заетите в областта на въздушния транспорт. Застраховането, централните офиси, добива на метални руди, рекламите и проучването на пазари, финансовите услуги, далекосъобщенията са също сред секторите с високо заплащане.В другия край на спектъра стоят заплатите на работещите в сферите на медико-социалните грижи, социалната работа без настаняване, производството на дървен материал, ветеринарномедицинската дейност, производството на облекло, охраната, ресторантьорството и др.От КНСБ искат минималната заплата да скочи до 450 евро на месец до 2022 г., а средната заплата да стигне 1000 евро. За 2018 г. средната заплата е 1135 лв., което бележи ръст от 9,4 на сто и реално покачване с 6,4 на сто.Според синдиката, на 4-членно семейство са му нужни 2442 на месец, за да живее нормален живот. 70 на 1000 от семействата обаче не живеят с толкова пари на месец.", "date": "2019.05.09", "title": "Най-добре платените сектори в България за 2018 г."}
{"url": "https://offnews.bg/medii/nova-televizia-uvolnila-zhurnalistka-zadala-vaprosi-za-peevski-702921.html", "text": "'Нова телевизия' е уволнила журналистката Виктория Бехар, малко след като тя е задала въпроси за връзката между Делян Пеевски и новата шефка на новините в телевизията Миляна Велева, съобщи , позовавайки се на свои източници.Бехар беше част от ръководството на „Нова Броудкастинг Груп“, към което се присъедини преди около 2 месеца на длъжността мениджър на „Стратегическо развитие“ на новините.Тя е освободена от работа една седмица, след като Миляна Велева - заемала ръководни длъжности в свързаните с КТБ и Делян Пеевски ТВ 7 и \"Канал 3\" - стана ръководител на новините в \"Нова\". Назначение, дошло след като братя Кирил и Георги Домусчиеви закупиха медиата на 22 февруари. Малко преди да бъде уволнена, Бехар е задала въпроси на Велева, касаещи нейната обвързаност с Делян Пеевски. Това се е случило по време на обща планьорка, където журналистите са се поинтересували от спорното минало на бившата шефка в ТВ 7 и \"Канал 3\".На въпроса дали е свързана с медийната политика на изданията, притежавани или контролирани от Пеевски, тя е отговорила, че работи в медии откакто е на 18 г. и за това време е сменила много работодатели. Велева е запитана дали телевизията трябва да отразява политическите новини по начин, който да не създава конфликт между политиците и медиата, на което тя отвърнала, че вярва в баланса на живота.Виктория Бехар е била един от най-активните журналисти, разпитвали новия си началник. Седмица след това тя е съкратена. Новина, която е предизвикала изненада сред колегите ѝ.Досега тя е работила в бТВ от създаването на телевизията до 2014 г., откъдето отива да бъде шеф на новините в \"Bulgaria ON AIR\". По време на българското председателство на Съвета на ЕС е оглавявала дирекция „Комуникация и информация“ в ресорното министерство. След това постъпва в \"Нова\".Уволнението на Бехар се случва, след като в , един от дългогодишните ръководни кадри на телевизията, който е с нея от самото начало, също вече няма да работи там.", "date": "2019.05.09", "title": "'Нова телевизия' уволнила журналистка, задала въпроси за Пеевски"}
{"url": "https://offnews.bg/sviat/es-obiavi-che-othvarlia-ultimatuma-na-iran-za-iadrenata-sdelka-702918.html", "text": "Европейските лидери обявиха, че отхвърлят \"ултиматума\" на Иран за ядрената сделка. Иран се оттегли от ключови ангажименти по международната ядрена сделка от 2015 г., година след като САЩ се изтеглиха от нея.Президентът Хасан Рoхани заяви, че ще поддържа запасите на обогатен уран в страната, вместо да ги продава в чужбина. Освен това той заплаши да възобнови производството на обогатен уран за 60 дни.В същото време САЩ засилиха санкциите срещу Иран, като добавиха стоманата, желязото, медта и алуминия към секторите, на които бяха наложени наказателни мерки.Американският президент Доналд Тръмп подписа указа вчера - навръх първата годишнина, откакто изтегли САЩ от международното споразумение за иранската ядрена програма. Тръмп заплаши Иран с още санкции, ако не \"промени радикално поведението си\".Той увери, че \"благодарение на нашите действия, иранският режим има проблем с финансирането на своята кампания на насилие и терор, а икономиката му пропада в безпрецедентна депресия\".Европейските лидери се обявиха днес в подкрепа на ядреното споразумение. Те подчертаха, че се надяват да спасят подписаното през 2015 г. международно споразумение и да избегнат опасността натискът на САЩ да доведе до ескалация на напрежението.Страните от ЕС заявиха в общо комюнике, че продължават да държат на опазването и цялостното прилагане на ядреното споразумение. То е от съществено значение за неразпространението на ядрени оръжия, от което са заинтересовани всички. Въпреки, че отхвърлиха иранските заплахи, европейците потвърдиха, че са поели твърд ангажимент за \"отменяне на санкциите в полза на иранския народ\" и изразиха съжаление за решението на САЩ да наложат отново ограничения.\"Трябва да работим, за да убедим едните и другите, както и Иран, да останат част от ядреното споразумение\", подчерта френският президент Еманюел Макрон при пристигането си в Сибиу. Не трябва да се поддаваме на напрежението и да се стига до ескалация, а да бдим над колективната си сигурност, добави той, цитиран от Франс прес и БТА.", "date": "2019.05.09", "title": "ЕС обяви, че отхвърля ултиматума на Иран за ядрената сделка"}
{"url": "https://offnews.bg/sviat/da-mohamed-e-naj-populiarnoto-ime-za-bebe-v-berlin-obshtestvoto-za-n-702907.html", "text": "В последните дни се разрасна дискусия относно публикуваната от редица български и чуждестранни медии () новина, че Мохамед е най-популярното име за новородени момчета в Берлин през 2018 г.Според цитирания , Мохамед (във всичките му разновидности - Мохамед, Мухамад, Мохамад и други) е най-популярното име за новородени момчета в Берлин през миналата година. В абсолютно изражение става въпрос за 280 момчета от общо 22 177, които са били кръстени Мохамед на територията на Берлин. На второ място в класацията се нарежда името Луи, което е дадено на 244 момчета, а на трето - Емил с 234.Новината предизвика противоречиви реакции, като редица от нашите читатели, както и странични коментатори и анализатори я определиха като фалшива. Объркването бе предизвикано най-вече от факта, че на картата от доклада (виж долу) Германия е разделена на различни региони, като за всеки един от тях има по две класации за най-популярни имена. За федералната столица Берлин, според едната класация (отбелязана като Vornamen), най-популярното име за момче е Александер, а според втората (отбелязана като Erstnamen) - Мохамед.Повечето коментиращи заявиха, че първата класация (Vornamen) излъчва най-популярното първо име за всички деца, а втората (Erstnamen) е само за децата с няколко първи имена и класира само най-първото име от тях като най-популярно. Според този прочит на данните, Александер би било по-популярно име от Мохамед. От организацията обаче обясниха пред OFFNews, че първата класация (Vornamen) всъщност излъчва най-популярното име сред всички собствени имена на всички деца (които често са няколко), докато втората (Erstnamen) - само първото име от тях. Или иначе казано: ако имаме петима души - Александер Максимилиан, Франц Александер и Йоахим Александер и двама човека на име Мохамед, най-популярното според класацията \"Vornamen\" би било Александер, но според класацията \"Erstnamen\" това би било Мохамед. В Германия, както в повечето държави обаче, хората изключително ползват първото си име, като останалите влизат в употреба в много редки случаи, като например при оформянето на официална документация. Съобразно тези уточнения, правилният прочит на класацията показва, че първоначално публикуваната информация е коректна.Според доклада, в момента името Мохамед е в топ 10 в няколко немски провинции, като в Бремен е на второ място, зад Бен и пред Елиас. Управляващият директор на организацията д-р Андреа-Ева Евелс коментира, че това се дължи на засилващата се имиграция и прогнозира, че името най-вероятно ще влезе в топ 10 за цялата страна до 2021 или 2022 г.Важно е да се отбележи все пак, че силното присъствие на името Мохамед в тази класация отчасти се дължи и на факта, че е изключително често срещан избор за име на момче в мюсюлманското малцинство, докато повечето германци и европейци като цяло използват далеч по-богат набор от имена.", "date": "2019.05.09", "title": "Да, Мохамед е най-популярното име за бебе в Берлин. Обществото за немски език отговори на въпросите на OFFNews"}
{"url": "https://offnews.bg/dw/otchaianiat-hod-na-iran-702924.html", "text": "Иран обяви, че вече няма да продава слабо обогатения си уран в чужбина, а ще го оставя на територията на страната. Освен това Техеран смята да възобнови и производството на високообогатен уран. Така Иран застрашава атомното споразумение, към което досега се придържаха всички подписали го страни с изключение на САЩ.Тези решения на иранските управляващи слагат край на \"ерата на сдържаност, дипломация и надежда\", която страната реши да следва след като през 2013 година Хасан Рухани бе избран за президент. Ера, чиято кулминационна точка бе подписването на атомното споразумение през 2015 година.Още от самото начало обаче Рухани бе принуден да се бори срещу силната вътрешна съпротива на хардлайнерите - духовния лидер аятолах Али Хаменей и Иранската революционна гвардия. Тези сили не желаеха атомното споразумение да се увенчае с успех и създаваха всевъзможни затруднения на президента - както вътрешнополитически, така и външнополитически.Притиснати от САЩРухани явно вече се е разделил с надеждата, че ще успее да спаси поне атомното споразумение като положителен резултат от своето президентство. Първият тласък за това развитие несъмнено дадоха САЩ преди точно една година, когато обявиха, че се отказват от споразумението и прекратяват действието на приетите изключения за износ на ирански петрол, както и за износ на обогатен уран и тежка вода.Точно година след оповестеното от Тръмп решение, Рухани обяви, че Иран вече няма намерение да спазва определени части от атомната сделка.Фактът, че САЩ отмениха изключенията за иранския експорт остави на Техеран само две възможни опции: напълно да спре да обогатява уран, или да нарушава разпоредбата, според която Иран има право да оставя на своя територия не повече от 300 кг. обогатен уран.Независимо от тази принудителна ситуация, сбогуването на Иран с атомното споразумение го излага на сериозна опасност. Така страната може да изгуби останалата му досега подкрепа от страна на Франция, Великобритания и Германия. Тези страни, респективно ЕС, досега настояваха споразумението да остане в сила и се опитваха да смекчат ефекта от американските санкции. Сега обаче европейските съюзници на Рухани може и да се приближат до твърдата линия на Вашингтон.Задават се отново мрачни времена?Независимо от неотстъпчивостта на Тръмп по повод атомното споразумение, Вашингтон винаги е излъчвал сигнали на готовност да преговаря с Техеран. Иранското ръководство обаче ги игнорираше. Сега явно се задава нова ера на конфронтативна иранска политика, каквато водеше бившият президент Ахмадинеджад. Това, на свой ред, ще налее вода в мелниците на американските хардлайнери, които и бездруго смятат, че в Иран изобщо няма никакви приемливи партньори за преговори.С поставения срок от 60 дни, Рухани явно иска да принуди останалите партньори на атомното споразумение да направят предложения за нова сделка, която да предпази Иран от американските санкции. Това обаче прилича повече на акция на отчаяние, след като в продължение на шест години Иран напразно се опитваше да отхвърли бремето на санкциите. Сега перспективите за успех са отчайващи и поради това, че възможностите на Рухани да оказва влияние над иранската външна политика в региона на Близкия изток са твърде незначителни.", "date": "2019.05.09", "title": "Отчаяният ход на Иран"}
{"url": "https://offnews.bg/kultura/balgarski-muzikant-s-nov-album-v-london-702923.html", "text": "Българският музикант Александър Василков, подвизаващ се под псевдонима , издава своя нов албум в Лондон, озаглавен .Израстнал в София в семейството на българин и рускиня, Василков следва Английска филология в СУ и в Копенхагенския Университет. Работи като учител по английски в България, Китай и Лондон. Успоредно на дейността си в областта на образованието, свири на класическа и електрическа китара като солов изпълнител и композира авторска музика. Учи китара в София при Павел Павлов. Започва музикалната си кариера през 2008 г. със самостоятелни концерти в София. По време на престоя си в Копенхаген издава един студиен и един концертен албум. Откакто живее в Лондон, работи с музикалния продуцент Дейвид Люелин. Резултатът от това партньорство е студийният албум \"Cassis\", издаден на 29 април 2019 г. Като гост-музиканти в албума участват английската певица Дебора Екман и американският тромпетист Брант Тилдс.Музиката е инструментална, на моменти меланхолична и философска. Съдържа елементи на класическа испанска китара, филмова музика, алтернативен рок и в по-малка степен български фолклор. Сред най-важните свои влияния Василков посочва американски и британски композитори на съвременна класическа и филмова музика като Филип Глас, Анджело Бадаламенти, Майкъл Наймън, както и алтернативни рок групи от Великобритания като Radiohead, Tindersticks и Cocteau Twins.Албумът Cassis може да се намери в  - както в различни дигитални формати, така и на диск.", "date": "2019.05.09", "title": "Български музикант с нов албум в Лондон"}
{"url": "https://offnews.bg/politika/balgarite-shte-mogat-da-glasuvat-na-evroizborite-v-191-sektcii-v-64-da-702922.html", "text": "Българите ще могат да гласуват на изборите за Европейски парламент в 191 секции в 64 държави, съобщи говорителят на Централната избирателна комисия Александър Андреев, цитиран от БНР. Най-много секции ще има във Великобритания и Германия - по 24. Следват Испания, Гърция и Франция.За сравнение на изборите през 2014 година секциите са били с 12 по-малко и в само 35 държави.Андреев обясни какъв е редът за гласуване за българите, които в деня на вота - 26 май, се намират в чужбина.„Онези избиратели, които предварително са подали заявления за гласуване извън страната за съответната държава и са включени в списъка за гласуване се явяват в секцията, за която те са подали заявления, ако фигурират в списъка за гласуване, се легитимират с документа за самоличност, ако не са вписани в списъка за гласуване за дадената секция те биха могли да упражнят правото на глас като се легитимират и отделно от това попълнят декларация, че не са гласували на друго място в тези избори“, посочи той.Ако избирателите са в България, но искат да гласуват в друго населено място, трябва да подадат заявление за гласуване по настоящ адрес, като срокът за това изтича на 11 май. Ръководството на Централната избирателна комисия, главният прокурор и ръководствата на МВР и ДАНС са обсъдили на среща днес готовността за осигуряването на реда и сигурността в деня на евровота 26 май, съобщи още Александър Андреев.Сред акцентите в срещата е била киберсигурността.„Аз не бих искал да навлизам в детайлите, тъй като бяха обсъдени редица въпроси, но това, което мога да кажа е, че, както в рамките на съответното звено, така и в рамките на тази среща и в сътрудничество с органите, които осигуряват сигурността, бяха обсъдени мерки, за да може да бъде подсигурено, да няма засягане на изборния процес дотолкова доколкото винаги съм подчертавал, атаките, които имаше в предходни избори, бяха по отношение на информацията, която е качена на нашата страница“, заяви Андреев.", "date": "2019.05.09", "title": "Българите ще могат да гласуват на евроизборите в 191 секции в 64 държави"}
{"url": "https://offnews.bg/politika/krajniat-srok-za-podavane-na-zaiavlenie-za-glasuvane-po-nastoiasht-adr-702905.html", "text": "На 11 май (включително) изтича крайният срок за подаване на заявление за гласуване по настоящ адрес и в подвижна избирателна секция на предстоящите избори за Европейски парламент на 26 май.Ако някой желае да гласува по настоящ адрес, а не по постоянен, то той трябва да подаде заявление до съответната община. 11 май е и крайният срок, в който избирателите с трайни увреждания могат да заявят пред общината желанието си да гласуват на евроизборите в подвижна избирателна секция.Искането се прави писмено, по образец (Приложение № 14-ЕП от Изборните книжа), който можете да намерите . Трябва да го свалите, разпечатате и подадете до кмета на общината, района, кметството или до кметския наместник по настоящия адрес. Данните, които се изискват, са единния граждански номер на избирателя, вида и номера на документа му за самоличност и подпис.Искането може да бъде направено и чрез електронно заявление през интернет страницата на съответната община по настоящия адрес на лицето.", "date": "2019.05.09", "title": "Крайният срок за подаване на заявление за гласуване по настоящ адрес изтича на 11 май"}
{"url": "https://offnews.bg/futbol/stojcho-stoev-naprezhenieto-shte-se-otrazi-na-igrata-no-nie-sme-pred-702904.html", "text": "Старши треньорът на Лудогорец Стойчо Стоев заяви, че предстоящият сблъсък с ЦСКА може да се окаже решаващ за шампионската титла.\"Мач за шампионската титла. Решителен двубой и за двата отбора. Трябва да се получи нашата игра. Футболистите са напълно наясно с важността на двубоя. Мотивирани са знаят, че този мач може да реши титлата. И двата отбора имат една цел - да победят. ЦСКА ще има подкрепата на феновете. Ние сме свикнали да играем в подобна обстановка. За нас това няма да има значение, а по-скоро за тях. Важно е ние как ще подходим към срещата и как ще използваме потенциала си.Двубоят е много важен и цяла България го знае. Не е важно как ще се представим, а крайният резултат. Не отиваме за равен резултат. Отиваме да победим. Играчите са здрави, в това отношение нямам проблем. В края на сезона ще дам генерална оценка на Лудогорец, тъй като съм в отбора от два месеца. По някакъв начин напрежението ще окаже влияние на качеството на играта, но въпреки това вярвам, че ще се получи качествен двубой. Поне от наша страна ще се стремим да играем футбол”, каза още Стоев.", "date": "2019.05.09", "title": "Стойчо Стоев: Напрежението ще се отрази на играта, но ние сме пределно мотивирани да победим"}
{"url": "https://offnews.bg/112/mvr-razbi-grupa-za-trafik-na-hora-chrez-fiktivni-brakove-702911.html", "text": "Главна дирекция „Гранична полиция“ разби организирана престъпна група за трафик на хора чрез фиктивни бракове. За 72 часа са задържани четирима души, на които са повдигнати обвинения.Задържаните са две жени и един мъж с българско гражданство, както и един индиец. Извършени са претърсвания на адреси в столицата, откъдето са иззети веществени доказателства.Работата по случая започнала в отдел „Противодействие на контрабандата и престъпността през държавната граница“ в ГДГП през 2017 г. и до момента информацията за организираната престъпна група за трафик на хора продължава да се придобива, разширява и документира.По първоначални данни четиримата участници в групата набирали жени на територията на София, с които мъже от Индия и Пакистан да сключат фиктивни бракове. Жените били примамвани с обещания за финансова изгода. Целта на пакистанците и индийците е била нелегална миграция чрез законови разрешителни режими въз основа на сключени бракове с гражданки от Европейския съюз. Сключването на браковете се е извършвало на територията на България, в страни от Западна Европа и в Република Кипър. Впоследствие чуждите граждани се регистрирали на адреси в съответните държави и кандидатствали за продължително пребиваване на територията на страни от Западна Европа, възползвайки се от сключените фиктивни бракове с българските гражданки. Жените, въвлечени в незаконната дейност, били принуждавани да съдействат на индийците и пакистанците пред съответните миграционни власти в различни страни – Австрия, Белгия, Дания и др.", "date": "2019.05.09", "title": "МВР разби група за трафик на хора чрез фиктивни бракове"}
{"url": "https://offnews.bg/sviat/cherna-gora-osadi-zadochno-dvama-rusnatci-za-podgotovka-na-prevrat-702901.html", "text": "Съд в Черна гора осъди двама руснаци за подготовка на държавен преврат. Едуард Шишмаков и Владимир Попов (според други данни Моисеев) са осъдени съответно на 15 и 12 години затвор. Властите на Черна гора ги обявиха за служители на руското военно разузнаване ГРУ. Публикации в медиите също свързват двамата с руското разузнаване. Bellingcat и The Insider обявиха, че той живее в Москва в къща, съседна на дома на Александър Мишкин (известен още под името Александър Петров) - един от заподозрените за отравянето на бившия руски шпионин Сергей Скрипал. Разследването на Bellingcat и The Insider показа, че между 2013 и 2016 г. Моисеев е пътувал често до България, но не е известно какво точно е правил у нас. Пътуванията му в България през 2015 г. съвпадат с момента, в който поне двама сърби от паравоенни отряди, сражавали се в Донбас и обучавани в лагери на ГРУ в Ростов на Дон, са установили своя база у нас.Според прокуратурата държавният преврат е трябвало да стане на 16 октомври 2016 г. - в деня на парламентарните избори в страната, а целта му е била да се спре присъединяването на Черна гора към НАТО. Изборите спечели партията на настоящия президент Мило Джуканович и нейните съюзници, а страната се присъедини към Алианса през 2017 г.Съдът обяви, че от началото на 2016 г. до 18 октомври 2016 г. Шишмаков и Попов са организирали престъпна група на територията на Черна гора, Сърбия и Русия, като Шишмаков е бил лидер на групата. Той е имал два паспорта, един от които е бил с фалшиви данни. В основата на делото са показанията на сръбския националист Александър Синджелич, който разказа подробно как Шишмаков и Попов са му дали пари за организацията на преврата, но през март неочаквано се отказа от показанията си. В интервю тогава той каза, че двамата са искали да организират протест и той не иска хора да влизат в затвора \"заради политиката\".Според прокуратурата Шишмаков и Попов са платили на Синджелич 200 000 евро, за да вербува до 50 души и за купи оръжие. В първоначалните си показания Синджелич казва, че двамата са се представили за руски националисти, но са дали да се разбере, че имат връзка със спецслужбите. Планът им бил в зададен час 500 души да се разделят на три групи, като хората в първата ще се опитат да влязат в парламента облечени в полицейски униформи, втората група ще се смеси с протеста на опозицията, а третата ще се фокусира върху полицията. Втората група е трябвало да даде старта на преврата, като предизвика безредици и завземе парламента. Очакванията са били след преврата властта да отиде в ръцете на просръбската и проруската опозиция и да спрат влизането на Черна гора в НАТО. Обвинението е приложило снимки, направени от спецслужбите, на които е запечатана срещата между Шишмаков и Сиджелич в белградски парк, както и кореспонденция между обвиняемите.По същото дело са осъдени още 14 души, сред които лидерите на \"Демократичен фронт\" Андрия Мандич и Милан Кнежевич - и двамата получиха по 5 години затвор. Сред обвиняемите е още бившият шеф на сръбската жандармерия - генерал Братислав Дикич, който е осъден на 8 години затвор. Другите подсъдими са получили от година и половина до седем години затвор, а Кристина Христич е осъдена условно. В отговор на обвиненията за връзка на Шишмаков и Попов с руското военно разузнаване Кремъл обяви, че Русия не се намесва във вътрешните работи на други държави. \"Заявяваме, че не може и дума да става за връзка на Москва и руските власти към вътрешни събития на Черна гора\", каза през 2017 г. говорителят на Владимир Путин Дмитрий Песков. ", "date": "2019.05.09", "title": "Черна гора осъди задочно двама руснаци за подготовка на преврат"}
{"url": "https://offnews.bg/obshtestvo/nad-8000-litca-shte-badat-obucheni-prez-2019-g-sas-sredstva-ot-darzha-702894.html", "text": "Над 8000 лица ще бъдат обучени със средства на държавния бюджет през 2019 г. в нови професионални компетентности по заявка на работодателя. Това заяви министърът на труда и социалната политика Бисер Петков при откриване на кръгла маса за дуалното и професионалното образование „Знам, мога, богат съм и щастлив“ в Минно-геоложкия университет „Св. Иван Рилски“.Министерството на труда и социалната политика се стреми да отговори на прогнозите за търсене и предлагане на кадри на пазара на труда и да улесни избора за професионална реализация.Изискванията към уменията на работната сила непрекъснато нарастват и затова е нужно образованието и обучението да не приключват с напускането на университета, а да продължават през целия живот, посочи министър Петков.За целта министерството разработва уеб базирана информационна система, чрез която всеки ще може да направи справка по предварително зададени критерии каква е реализацията и средната работна заплата за съответна икономическа дейност, група професии, степен на образование.Прогнозите на социалното министерство за пазара на труда до 2032 г. показват, че се очаква да има недостиг на кадри със средно професионално образование.", "date": "2019.05.09", "title": "Над 8000 лица ще бъдат обучени през 2019 г. със средства от държавния бюджет"}
{"url": "https://offnews.bg/obshtestvo/balgaria-obsazhda-sas-sasht-da-podpomagame-pravoslavnite-po-sveta-702912.html", "text": "Министърът на външните работи Екатерина Захариева и посланикът за специални поръчения в Държавния департамент на САЩ по въпросите на свободата на вероизповеданията Самюел Браунбек обсъдиха възможността страните ни да подпомагат православните християнски общности по света. Като пример бе дадено възстановяването на храмове в Северен Ирак и Сирия.„България традиционно има добър поглед върху Сирия и Северен Ирак и е силно обезпокоена от случващото се с религиозните общности там\", подчерта Захариева. Тя изтъкна, че подобно сътрудничество е важно за българската държава, която работи последователно за равноправието и свободата на религиите. Като пример тя посочи, че в България има малка, но добре развита и интегрирана сирийска общност.Самюел Браунбек посочи, че подобни проекти са важни за общностите в зони на конфликт, не само защото гарантират свободата им на вероизповедание, но им дава допълнителен стимул да останат по родните си места, вместо да емигрират.Като друга възможност за подпомагане на религиозните общности по света министър Захариева повдигна въпроса за нуждата на българите в САЩ от православни храмове.Патриарх Неофит също се срещна с Браунбек, чиято програма включва разговори за религиозната свобода и противопоставянето на религиозното преследване в света.Представителят на Държавния департамент на САЩ изрази желание да работи съвместно с Българската православна църква по отношение на църковните и религиозни въпроси, като отправи покана към Българския патриарх и Българската православна църква да вземат участие в конференция организирана през юли месец във Вашингтон, САЩ. \"Надяваме се да изградим глобална общност, която да застане в подкрепа на вероизповеданията\", заяви г-н Браунбек. Той сподели още, че е бил на посещение в Гърция, а в следващите дни предстои да отиде в Румъния и Молдова.\"Мирът и толеранстността са били винаги важни за нас. В София има изява на толерантността на четири вероизповедания – православното, католическото, еврейското и мюсюлманското\", каза от своя страна патриарх Неофит.", "date": "2019.05.09", "title": "България обсъжда със САЩ да подпомагаме православните по света"}
{"url": "https://offnews.bg/temida/sadat-otstrani-kmeta-na-chuprene-ot-dlazhnost-702909.html", "text": "Апелативният специализиран наказателен съд уважи протеста на Специализираната прокуратура срещу отказа на първата инстанция да отстрани от длъжност кмета на село Чупрене Ваньо Костин. Съдът мотивра отстраняването с това, че престъплението, за което Костин е обвинен, е в качеството му на длъжностно лице. Освен това, служебното му положение може да създаде пречки за разкриването на обективната истина. Костин бе задържан на 9 април 2019 г. при операция на Специализираната прокуратура, подпомогната от КПКОНПИ и Дирекция „Жандармерия“. Ден по-късно бе привлечен към наказателна отговорност за длъжностно и за документно престъпление (по чл. 282 и чл. 313 от НК) - за продажбата на общински земи на фирми на родственици, в т.ч. и на негово недекларирано дружество. Всичките тези общински земи попадат в територията на бъдещия ски комплекс „Миджур“, за който вече има изготвен и одобрен от Върховния административен съд общински проект. По време на извършените действия по разследването на 9 април 2019 г. в общинската сграда и на адреси в Чупрене, с. Долни лом и Белоградчик бяха наерени и иззети 20 договора за продажби, повечето от които извършени без законна тържна процедура. Решението на съда, с което Костин се отстранява от длъжност, е окончателно и не подлежи на обжалване.", "date": "2019.05.09", "title": "Съдът отстрани кмета на Чупрене от длъжност"}
{"url": "https://offnews.bg/medii/radioto-s-nov-direktor-na-28-iuni-bnt-na-5-iuli-702890.html", "text": "Съветът за електронни медии (СЕМ) обяви днес официално конкурсите за избор на нови генерални директори на БНТ и БНР. Така, за пръв път в историята, регулаторът ще избира паралелно нови шефове и на двете обществени медии.Генерален директор на БНР за следващия тригодишен мандат ще бъде избран на 28 юни. Документи за конкурса могат да се подават до 27 май. Допуснатите до процедурата кандидати ще бъдат оповестени на 18 юни, а допуснатите до изслушване - до 24 юни. Самите публични изслушвания ще се проведат на 26 и 27 юни.Новият генерален директор на БНТ ще бъда избран седмица по-късно, на 5 юли. Подаването на документи за конкурса е до 3 юни. До 25 юни ще бъдат оповестени допуснатите до процедурата, а допуснатите до събеседване - до 1 юли. Кандидатите ще представят концепциите си на 3 и 4 юли.Конкурсът за Радиото е насрочен редовно - заради изтичане на тригодишния мандат на Александър Велев. Конкурсът за БНТ се обявява извънредно заради предсрочно Обявяването на двата конкурса е по сега действащия Закон за радиото и телевизията, според който мандатите на двамата шефове на държавните медии е 3-годишен. Това означава, че дори  да бъде гласувано от парламента, то ще важи едва за следващите конкурси.", "date": "2019.05.09", "title": "Радиото с нов директор на 28 юни, БНТ - на 5 юли"}
{"url": "https://offnews.bg/bojni/edi-harn-sledvashtiat-mach-na-dzhoshua-shte-bade-prez-noemvri-ili-dek-702914.html", "text": "Промоутърът на Антъни Джошуа Еди Хърн обяви, че следващият мач на англичанина ще бъде през ноември или декември, а негов съперник трябва да бъде Дионтей Уайлдър.Хърн допълни обаче, че засега от щаба на Уайлдър не дават положителни знаци за такъв мач.В случай на отказ, Еди Хърн смята, че има различни варианти пред непобедения до момента шампион, като един от тях е да се бие с Кубрат Пулев за поясна на Международната боксова федерация (IBF).\"Джошуа се бие на 1 юни, така че следващият му двубой ще бъде в периода ноември-декември. Надявам се негов опонент да бъде Дионтей Уайлдър. Това е логичният мач и за двамата, но засега от техния лагер не ни дават много окуражителни знаци. Притеснително е, защото Антъни иска големи мачове. Но какво може да направи? Единствено да продължава да печели. Усик е контузен, но той е вероятен претендент за декември. Дилиан Уайт също, но той първо трябва да мине през Оскар Ривас\", коментира Еди Хърн.\"Може би Джошуа ще се бие с Тайсън Фюри, а може и да защитава титлата на IBF срещу Пулев. Всичко, което трябва да направят тези четирима мъже е да спечелят следващите си мачове, защото в тежка категория всичко може да се случи\", каза още Хърн, цитиран от \"Скай Спортс\"", "date": "2019.05.09", "title": "Еди Хърн: Следващият мач на Джошуа ще бъде през ноември или декември"}
{"url": "https://offnews.bg/sviat/britanskiat-otgovor-na-tutankamon-arheolozi-otkriha-v-eseks-napalno-z-702888.html", "text": "Археолози откриха в Есекс кралска гробница, която заради нейната значимост учените наричат \"британската гробница на Тутанкамон\". Гробницата е открита случайно от работници още през 2003 г. по време на ремонт на път в района Притълуел, близо до Саутенд.С разкопките се е захванала група археолози от Лондонския археологически музей (Mola). За свое учудване те открили напълно запазена погребална камера с размер 4 кв. м и дълбочина 1,5 м.Снимка: MolaВ гробницата са открити фрагменти от зъбен емайл, които според експертите са на англосаксонски принц, живял през VI век. Учените обясняват, че това е най-древната открита християнска гробница на англосаксонска кралска особа. В гробницата са открити около 40 редки артефакта, сред които лира, дървена кутия, която според учените е единственият образец на живопис върху дърво от англосаксонския период. Открити са още златни монети, дървен съд за пиене с позлатено гърло, декоративни стъклени чаши и стомна, които вероятно са донесени от Сирия. Съдове за пиене с позлатено гърло, Снимка: MolaВсички тези вещи са поставени в гробницата в рамките на погребалния ритуал, което свидетелства за това, че в нея действително е погребана кралска особа. Първоначално е направено предположение, че гробницата може да е направена през 604 - 616 г. за саксонския крал на Есекс Сиберт, но тестове са показали, че тя вероятно е от времето между 575 и 605 г. - поне 11 години преди смъртта на Сиберт. Сега учените смятат, че най-вероятно това е гробницата на брата на Сиберт Сакса. ", "date": "2019.05.09", "title": "Британският отговор на Тутанкамон: Археолози откриха в Есекс напълно запазена кралска гробница"}
{"url": "https://offnews.bg/futbol/vereia-shte-obzhalva-izhvarlianeto-si-702896.html", "text": "Верея ще обжалва наказанието, наложено от Дисциплинарната комисия към Българския футболен съюз, заяви президентът на отбора Християн Първанов.Старозагорци бяха извадени от Първа лига заради получени множество сигнали от УЕФА за опити за манипулиране на мачове.\"Наели сме адвокатска кантора, която ще поиска днес или утре документите, за да обжалваме. Трябва да преценим дали има смисъл от това обжалване и какъв може да бъде крайният резултат. Не съм запознат в детайли с правилника на футболния съюз\", каза Първанов.\"Вариантите за бъдещето не са много - да играем в Б група или в Трета лига. И двата са възможни. Ние искаме да останем в професионалния футбол, но ще видим как ще се развият събитията. Смятам, че това е кампания и срещу БФС, и в частност към президента на БФС г-н Михайлов. Явно, за да се изложи българския футболен съюз\", споделя още Християн Първанов.\"Какво да ви кажа като не е имало такива китайски инвеститори? Китайски партньори нямаме и никога не сме имали. Има разследване от прокуратурата и ни бяха изпратени четири имена, за които бяхме попитани дали познаваме. Това не е така. Бизнес партньори не сме имали. Имахме футболисти и треньор, докарани от мениджърска компания. Не мога да ви кажа кой, след като не съм взел разрешение. Това е голяма компания. Ако намерите някой, който да каже, че аз съм контактувал с китаец, аз съм готов да застана пред вас. В нито един момент собствеността на клуба не е сменяна\", добави президентът на Верея.\"Прокуратурата ни е потърсила, ние сме отговорили, но това беше на полусезона. Надявам се и на нас да ни бъдат предоставени документите от БФС\", заяви Първанов.\"Ние научихме от медиите и преди това не сме знаели (за такива връзки). Не знаем колко са сигналите, на нас никой не ни ги е показал. Бяхме и глобени с 5 хиляди лева за нещо, което не знаем\", продължи той.\"Митичните инвеститори според мен са легенда на журналистите. Гледах интервю на г-н Демирев, който шикалкавеше за инвеститори и собственици. Финансирането винаги е било от наши фирми, спонсори и партньори\", коментира Християн Първанов.", "date": "2019.05.09", "title": "Верея ще обжалва изхвърлянето си"}
{"url": "https://offnews.bg/sport/nad-1-700-uchastnitci-se-ochakvat-v-polumaratona-na-sofia-tazi-nedelia-702893.html", "text": "На 12 май (неделя) от площада пред Народното събрание в София ще започне едно от най-мащабните спортни събития на столицата. То обединява две състезания в едно –  и безплатното бягане за ученици . Двете събития успяха да привлекат голям интерес и до момента в различните им дисциплини са се записали над 1 700 участници, сред които много ученици от цялата страна, както и 250 бегачи от Великобритания.В дните преди старта, по настояване на дирекция „Сигурност“ на Столична община, се наложиха промени в трасето на “Kaufland София Полумаратон“. От съображения за сигурност е предложен и одобрен алтернативен маршрут, по който ще се движат участниците. С промяната се отменя основна част от трасето, която трябваше да преминава по бул. \"Цариградско шосе\" и да достига до летище София. Новият маршрут на състезанието ще стартира пред Народното събрание в София точно 9:00 ч. сутринта. След това трасето на полумаратона преминава по бул. \"Васил Левски\" и \"Ген. Гурко\" и влиза в Борисовата градина. Оттам участниците ще преминават по булевардите \"Яворов\" и \"Вапцаров\", които ще бъдат затворени, и ще финишират през маратонския вход на национален стадион \"Васил Левски\". Точните маршрути за различните дисциплини (5 км, 10 км, 21,1 км, както и ученически състезания и игри) са публикувани на уебсайта на събитието.Дистанциите, на които ще стартират всички участници в \"Kaufland София Полумаратон\" точно в 9:00 ч. сутринта на 12 май пред Народното събрание, са: 21,1 км полумаратон, 10 км и 5 км. Ученическите състезания RUN4EU на 5 км, 10 км, 21,1 км, както и училищните щафети, също ще започнат в 9:00 ч. пред Народното събрание. На стадион \"Васил Левски\" от 10:00 ч. ще започнат атлетически игри, а от 11:15 ч. – състезание на 600 метра за ученици. Игрите и състезанията за ученици са част от инициативата RUN4EU, която се провежда в партньорство с Представителството на Европейската комисия в България и Бюрото на Европейския парламент в България. Всички занимания с ученици се водят от сертифицирани инструктори и са с отворен достъп – безплатни за всички деца и ученици след предварителна регистрация на уебсайта.Стартовите пакети за различните дисциплини ще се раздават пред паметника на Съветската армия в петък (10 май) от 15 до 20 часа и събота (11 май) 10 до 20 ч. Там, на площ от 150 кв.м., ще се проведе и традиционният изложбен панаир, на който чрез щандове ще бъдат представени различни продукти и услуги, насочени към активния начин на живот и здравословното хранене. В деня преди състезанието (11 май, събота) пред паметника на Съветската армия основният партньор на събитието Kaufland България организира поредната приятна изненада за участниците – \"Pasta Party\", което ще помогне за зареждането с питателна, богата на въглехидрати храна. Партито ще се проведе между 13 и 17 ч. в съботния ден и е отворено за всички записали се бегачи в различните дисциплини. Освен паста парти, за участниците са предвидени и други комплименти от организаторите. Заедно със стартовите си пакети, регистрираните на 21,1 км, както и учениците ще могат да получат брандирани спортни тениски. Всеки участник, финиширал успешно в контролното време на полумаратон и 10 км, ще получи медал, а всички участници, финиширали на 5 км, ще получат значка. За класиралите се на призови места са предвидени специални плакети и допълнителни награди от организаторите и партньорите на събитието.Полумаратонът на София тази година ще бъде първото мащабно състезание по шосейно, градско бягане в страната, което ограничава използването на пластмаса за еднократна употреба. Сред устойчивите практики са замяна на пластмасовите бутилки за еднократна употреба с рециклируеми картонени чашки, алуминиеви фласки за многократна употреба, разполагане на водни станции в експо зоната и по трасето на полумаратона, използване на дървени прибори и картонена посуда в кетъринг зоната и други. В експо зоната, както и на всяка станция по трасето, ще има разположени контейнери за събиране на отпадъци от опаковки.Регистрацията за \"Kaufland София Полумаратон\" и \"RUN4EU\" продължава до запълване на определената за състезанието квота. За \"Kaufland София Полумаратон\" таксите са 14 лв. за 5 км, 39 лв. за 10 км и 49 лв. за полумаратон (21,1 км). За всички ученици, участващи в \"RUN4EU\", както и за хората над 60-годишна възраст, участието е безплатно и се изисква предварителна регистрация. Записването е на уебсайта https://sofiahalfmarathon.com/.\"Kaufland София Полумаратон\" и състезанието за ученици RUN4EU се организират от Спортен клуб \"Бегач\", Kaufland България и Представителството на Европейската комисия в България в партньорство със Столична община, Бюрото на Европейския парламент в България, клуб \"Приорити Спорт\" и Екопак България. Състезанията са включени в календара със спортни събития на кмета на София Йорданка Фандъкова.", "date": "2019.05.09", "title": "Над 1 700 участници се очакват в полумаратона на София тази неделя"}
{"url": "https://offnews.bg/sport/vivacom-shte-podkrepi-neochakvan-ekipazh-za-rali-balgaria-702897.html", "text": "VIVACOM ще подкрепи неочаквания екипаж за участието им в 50- то юбилейно издание на рали \"България\" 2019 г., съобщават от компанията.Осемкратният национален рали шампион на България Димитър Илиев избра за свой навигатор най-успешния български плувец Петър Стойчев. Двамата са категорични, че искат не само да участват, но и да спечелят юбилейното рали. Доверието, което има между тях и шампионското им ДНК, е предпоставка феновете да очакват наистина интересна надпревара.На 10 май 2019г. тим „Доверие“ ще стартира на 50-то юбилейно издание на рали \"България\" 2019г. с помощта на своя нов основен партньор – VIVACOM. Телекомът има сериозни традиции в сътрудничеството със състезатели в най-динамичните спортове. През годините компанията е заставала зад Димитър Илиев в участията му в редица ралита, а от 2016 г. насам активно партнира на младата българска надежда в автомобилизма Павел Лефтеров.", "date": "2019.05.09", "title": "VIVACOM ще подкрепи неочакван екипаж за рали България"}
{"url": "https://offnews.bg/temida/rumen-porozhanov-gotov-s-ostavkata-si-dava-ia-ako-premierat-poiska-702887.html", "text": "Министърът на земеделието Румен Порожанов заяви, че е готов с оставката си. Щял да я даде, ако премиерът Бойко Борисов я поиска.Порожанов направи коментара си, след като беше разпитан като свидетел по разследване за злоупотреби с европейски средства по времето, когато ръководи Държавен фонд \"Земеделие\".\"В момента, в който премиерът прецени, че по някакъв начин, политически, влияя на един или друг казус, ще подам оставката\", заяви той, цитиран от БГНЕС.Порожанов бе на разпит заради източването на европейската програма \"Млад фермер\". Основен обвиняем по делото е Миню Стайков. Според обвинението 9 деца на служители на бизнесмена Стайков кандидатствали за еврофинансиране за общо 7 милиона лева чрез фирми с реален собственик Миню Стайков. Те признали, че фирмите са регистрирани в последните две години и предоставили и 9 обратни писма, от които ставало ясно, че действителният притежател на всички права, които ще придобият, е именно Стайков.Специализираната прокуратура е информирала и ОЛАФ - Европейската служба за борба с измамите.Защитата обаче смята, че обратните писма не са забранени от закона и дори нямали никаква правна стойност.След разпита Порожанов отклони въпросите на журналистите с думите \"Няма да казвам как е минал разпита днес\". Той нямал никакви притеснения относно проверките.На въпрос дали е близък с Миню Стайков отговори с категоричното: \"Няма как да съм близък. Не съм близък\".Имуществото му също било на показ - всичко придобито през последните 20 години било декларирано и придобито законно.", "date": "2019.05.09", "title": "Румен Порожанов готов с оставката си. Дава я, ако премиерът поиска"}
{"url": "https://offnews.bg/sviat/papa-frantcisk-zapochva-reforma-sreshtu-seksualnite-prestaplenia-v-tca-702889.html", "text": "Папа Франциск обяви началото на ключова реформа срещу сексуалните престъпления в католическата църква, която въвежда изискване за задължително докладване на посегателства от този вид - без значение от нивото в йерархията.В апостолическо писмо, което ще се трансформира в църковен закон, папата съобщава, че всяко сексуално действие, включващо употреба на власт, ще се смята за злоупотреба.Думите на Светия отец бяха разчетени като послание, че за никой в църковната йерархия няма да бъде допуснато изключение.През февруари папата обяви, че ще предприеме конкретни мерки срещу сексуалните престъпления сред духовенството.Документът би трябвало да промени начина, по който Католическата църква преследва тези престъпления. За пръв път духовниците и  църковните служители ще бъдат задължени да разкрият всички твърдения за сексуални посегателства, които са чули. Преди това това беше оставено на преценката на всеки отделен човек. Тези случаи трябва да се докладват в рамките на 90 дни в седалищата на църковните епархии. Папският декрет дефинира укриването на сексуалните престъпления като специфична категория престъпление.Висшите духовни водачи - епископите - специално са упоменати в документа. Причината е в много документирани случаи, в които епископи не са дали гласност на престъпления, за които свещеници са им докладвали. Декретът не променя самото наказание за този вид престъпления.\"Престъпленията със сексуално насилие оскърбяват нашия Бог, причиняват физически, психологически и духовни щети на жертвите и вредят на общността на вярващите\", пише папа Франциск в новото апостолическо писмо.", "date": "2019.05.09", "title": "Папа Франциск започва реформа срещу сексуалните престъпления в църквата: ще се докладват задължително"}
{"url": "https://offnews.bg/kultura/ima-neshto-gnilo-v-raia-samostoiatelna-izlozhba-na-iskra-blagoeva-702879.html", "text": "На 13-и май, 18:30 ч. в Галерия +359 е официалното откриване на самостоятелната изложба на Искра Благоева - Има нещо гнило в рая.Изложбата е резултат на едногодишно проучване на темата за жени убийци, което се превръща в художествен проект за насилието като разрастващ се проблем на съвременното общество. Без изрично да подчертава, че се занимава със ситуацията в България авторката използва случаи именно от страната, като с това по недиректен начин коментира актуалните проблеми у нас.Искра Благоева се занимава с темата, опитвайки се да вникне в психологията, социалните обстоятелства и обществената реакция на редица случаи, оповестени от неправителствени организации и/или публикувани в пресата. Резултатът от това изследване е настоящата изложба, в която са показани картини, обекти и документи в цялостно изградена специфична среда в пространството на Водната кула.Изложбата има вида на голяма инсталация, в която отделните елементи съставят общия смисъл. Зрителите са водени от авторката през темите за престъплението, светостта, изповедта, изкуплението посредством съмнението за това, къде е границата между жертва и насилник, какво избираме да видим и с какви обществено споделени стереотипи живеем.Специален гостуващ проект в изложбата е филмът по действителен случай „Пет години и пет месеца” на Андрей Гетов и Неда Соколовска. Филмът е резултат от сътрудничество между Студио за документален театър VOX POPULI и БХК и представя споделената история на жена, изтърпяла присъда в Сливенския затвор.Владия Михайлова", "date": "2019.05.09", "title": "Има нещо гнило в рая - самостоятелна изложба на Искра Благоева"}
{"url": "https://offnews.bg/analizi-i-komentari/istinata-zashto-sam-obviniaem-702913.html", "text": "С договора с Полша за ремонта на МиГ-29 осигурих с 40% по-ниска цена и с 45% по-кратък срок на изпълнение в сравнение с руските предложения.Вече трета година продължава съдебният фарс, организиран от българска прокуратура срещу мен. Подложен съм на системен съдебен тормоз заради това, че като министър на отбраната избрах да сключа договор за ремонта на двигателите на самолети МиГ-29 с Полша, която е наш съюзник в НАТО, а не с руската компания РСК МиГ.Направих това, воден от ясното разбиране за същността на руската реваншистка политика и хибридна война против НАТО, ЕС и България. Русия разглежда във военната си доктрина НАТО, а следователно и България, като неприятел. Нейни бойни самолети отдавна извършват провокативни полети към въздушното пространство на Алианса и на България. Предвид руската заплаха, съюзниците от Източния фланг на НАТО усилено работят, за да елиминират зависимостта си от Русия и нейния военнопромишлен комплекс.Винаги ще водя политика, която да прави България силен и достоен съюзник в Алианса. Нещо повече. С ремонта на двигателите на МиГ-29 в Полша доказах, че освобождението от зависимостта от Русия при подръжката на старата съветска техника е възможна и постижима цел!Ето затова днес съм обвиняем! За да служи моят пример за назидание на всеки, който дръзне да работи против зависимостта на българската отбрана от Москва. И защото спрях кранчето с пари на българския данъкоплатец, които изтичат към фирмите на руския военнопромишлен комплекс.Вече стана пределно ясно чии интереси в случая защитава българската прокуратура. Разбрахме и под диктовката на кого работи Сотир Цацаров. С това дело прокуратурата защитава не българските интереси, а руските. Тя действа не в услуга на България, а като инструмент на Кремъл. И до днес ръководеното от Цацаров държавно обвинение ме преследва заради ремонта в Полша с все по-абсурдни мотиви.Каква е обаче истината за сделката с Полша? Считам, че е крайно време обществото да знае. Защото, фактите говорят. Ето какви са те:2015 година беше критична за вземане на решение за бъдещето на бойната ни авиация. Състоянието на самолетите, с които българските ВВС тогава изпълняваха дежурствата по Air Policing беше критично. Имахме високомотивирани пилоти, но за тях нямаше достатъчно изправни самолети и те не можеха да летят достатъчно. И за да не се допусне прекъсване на дежурството по Air Policing, до края на юли 2016 г. трябваше да се възстановят поне три самолета МиГ-29 чрез ремонт на двигатели и агрегати, а до края на същата година трябваше да се възстанови летателната годност чрез ремонт на двигатели и агрегати на още три самолета.Тогава Министерството на отбраната направи проучване коя друга страна освен Руската федерация може да осъществи ремонтите. В тази връзка с екипа ми се ръководихме от следните изисквания към евентуалния изпълнител:• Да предостави пълен обем от дейности за подържане изправността и летателната годност на самолетите МиГ-29.• Да може да осъществи модернизацията на самолетите на високотехнологично равнище и спрямо изискванията на НАТО.• Да предостави надеждни гаранции за изпълнените дейности.• Цена и срок на изпълнение.След направения задълбочен анализ се откроиха двама възможни изпълнителя на ремонта:• РСК МиГ, Руска Федерация • WZL-2,4, ПолшаСравнение на възможните изпълнители беше направено на базата на поставените критерии от Министерството на отбраната, както следва:По критерия за предоставяне на ПЪЛЕН ОБЕМ ОТ ДЕЙНОСТИ:• РСК МиГ като производител на самолетите МиГ-29 притежава технологичния ресурс и може да изпълни пълния обем от дейности по ремонт и поддръжка на самолетите.• WZL-2,4 - 100% държавна собственост. На тази компания Министерството на отбраната на Полша възлага модернизацията на собствените си МиГ-29. Тя предоставя пълен обем от дейности - комплексна, интегрирана логистична поддръжка на МиГ-29.По критерия МОДЕРНИЗАЦИЯ НА САМОЛЕТИТЕ ПО ИЗИСКВАНИЯТА НА НАТО: • РСК МиГ не може да извърши модернизация на самолетите по стандартите на Алианса; • Полша е член на НАТО. Министерството на отбраната на Полша предлага пакетно обслужване на бойна авиационна техника, съответстваща на стандартите, приети от НАТО. Ремонтите се извършват в условия на изградена и функционираща система за управление на качеството, съответстваща на стандартите на НАТО.По критерия за ПРЕДОСТАВЯНЕ НА НАДЕЖДНИ ГАРАНЦИИ: • РСК МиГ като производител на МиГ-29 притежава лиценз за всички ремонтни дейности по тях; • Технологичният институт на ВВС на Полша и Главният инженер на полските ВВС са готови да предоставят на нашия Институт по отбрана всички необходими серфикати. По този начин може да бъде осигурено изпълнението на процеса по взаимна Държавна гаранция на качеството по смисъла на STANAG 4107.По критерия за ЦЕНА И СРОК: • ЦЕНА - В процеса на преговори с Полша се установи, че офертата й е с повече от 25% по-изгодна в сравнение с тази на РСК МиГ. При ратифициране на договора от България и Полша отпада плащането на ДДС. Така цената става с 40% по-ниска.• СРОК - Срокът за изпълнение на полските авиоремонтни заводи е шест месеца, а този на РСК МиГ – 11. Следователно, договореният с Полша срок е почти наполовина по-кратък (45%).Какво всъщност избра България?С ремонта в Полша България избра единствения възможен вариант, който не нарушава разпоредбите на Решение 2014/512/ОВППС на съвета на ЕС от 31 юли 2014 г. и неговите изменения относно ограничителните мерки срещу Руската федерация. Това е така, защото държим да спазваме поетите ангажименти и нашите отговорности. И защото е важно да бъдем надежден и предвидим член на ЕС и НАТО!По този начин избрахме изпълнител, който предоставя пълния обем от дейности за поддържане на летателната годност на МиГ-29, а също така и възможна последваща модернизация по стандартите на НАТО. Предприех тази стъпка, за да осигуря способности на българските ВВС да изпълняват възложената им мисия по Air Policing.С ремонта в Полша избрах по-добрата цена и така спестих пари на българските данъкоплатци. Предпочетох и по-краткия срок за изпълнение и така по-бързо осигурих способности на ВВС да изпълнят възложената им мисия по охраната на нашето въздушно пространство.Това са фактите. Останалото са измислени прокурорски мотиви, за да бъде обслужена Москва. Съдебните експертизи досега ясно потвърдиха, че съм направил по-изгодния за България избор - и като цена, и ката срокове на изпълнение.Днея с чиста съвест мога да заявя, че съм изпълнил задълженията си като министър. Осигурени бяха критично необходими способности на изтребителната ни авиация за мисията Air Policing, при това при по-изгодни условия.Не така обаче разбира фактите българската прокуратура. Единственото, което изглежда, че днес е от значение за нея е, че не съм работил в интерес на Русия. Аз обаче съм българин и като такъв служих на моята Родина, за да бъде тя силен и достоен съюзник в Алианса. И днес продължам да работя за тази кауза!----------------Авторът Николай Ненчев беше военен министър в периода 2014-2017 г. В момента е независим кандидат в изборите за Европейски парламент, издигнат от инициативен комитет", "date": "2019.05.09", "title": "Истината защо съм обвиняем!"}
{"url": "https://offnews.bg/sviat/avstralia-pusna-milioni-novi-banknoti-s-pravopisna-greshka-702882.html", "text": "Австралийската централна банка пусна серия банкноти с правописна грешка.Новите 50-доларови банкноти пристигнаха със засрамваща грешка, скрита в дребния шрифт.На милионите нови жълти банкноти вместо \"responsibility\" (отговорност - англ.) пише \"responsibilty\" (изпуснато е второто \"i\").От банката потвърдиха, че е допусната грешка и увериха, че тя ще бъде поправена в бъдещите емисии. Но засега около 46 милиона нови банкноти с правописна грешка ще бъдат пуснати в употреба в страната.Банкнотите са били отпечатани в края на миналата година, но никой не забелязал грешката досега.На гърба ѝ е ликът на Идит Коуан - първата жена депутат в австралийския парламент.Това, което прилича на тревна площ на фона на лика на Коуан всъщност е цитат от първата ѝ реч пред парламента.", "date": "2019.05.09", "title": "Австралия пусна милиони нови банкноти с правописна грешка"}
{"url": "https://offnews.bg/obshtestvo/inspektciata-po-truda-sezonnite-rabotnitci-triabva-da-otstoiavat-prav-702883.html", "text": "Предвид стартиралото набиране на персонал за летния туристически сезон, Изпълнителна агенция „Главна инспекция по труда” напомня на търсещите работа лица да бъдат внимателни за своите права при започване на работа.Преди реално да започнат да полагат труд на работните си места, наетите лица трябва да изискат от работодателя някои основни документи, за да имат по-голяма гаранция за своите трудови и осигурителни права. Те задължително трябва да получат екземпляр от сключен трудов договор, подписан и от двете страни и копие от уведомлението, с което той се регистрира в НАП. Работодателят няма право да допуска до работните места работници и служители, с които не е сключил и не е регистрирал в НАП писмен трудов договор. Приходната агенция издава и персонален идентификационен код (ПИК), с който лицата могат по всяко време да установят онлайн дали договорите им наистина са регистрирани в приходната агенция.Липсата на регистрация дава възможност на работодателя да не внася дължимите данъци и осигурителни вноски върху възнагражденията, от което работещите губят осигурителни права. В трудовия договор трябва да са регламентирани основни параметри на трудовото правоотношение, като: място на работа; наименование на длъжността и характера на работа; дата на сключване и начало на изпълнението; времетраене; размер на основния и удължен платен годишен отпуск; основното и допълнителните трудови възнаграждения; продължителността на работния ден или седмица.Затвърждава се тенденцията в последните години работниците и служителите да подават сигнали за неизплатени трудови възнаграждения, които са договорени устно с работодателя. В тези случаи Инспекцията по труда няма правомощия да залъжи работодателя да ги изплати. Често сигналите за работа без трудов договор също се подават от работниците, след като те вече са напуснали работните места и съответно не могат да бъдат заварени на тях, за да се възползват контролните органи на Агенцията от правомощието си да обявяват съществуване на трудово правоотношение.Ако работникът е назначен със срок на изпитване, трудовите му правоотношения могат да бъдат прекратени, в срока на изпитване, без предизвестие и без право на обезщетение, освен за неизползван платен годишен отпуск. Според Кодекса на труда срокът на изпитване може да бъде до 6 месеца. Ако изрично не е уговорено друго, то от него могат да се възползват и двете страни. Ако обаче срокът на изпитване е уговорен в полза на едната страна, то другата дължи предизвестие при напускане. Ако не е уговорено друго, за постоянен трудов договор срокът на предизвестието е един месец, а за срочен трудов договор – 3 месеца, но не повече от изтичането на срока му.Друг специфичен момент при сезонната заетост касае оформянето на трудовата книжка. Според Наредбата за трудовата книжка и трудовия стаж, трудовата книжка се съхранява от работника или служителя. В тридневен срок от постъпване на работа лицата трябва да я предоставят на работодателя за вписване на данни, който е длъжен веднага след това да я върне. Важно е работещите да имат документ от работодателя, че са му предоставили книжката. Така при евентуално изгубване, ще могат да докажат, че вината за това е негова и той ще има задължение да изпълни процедурата по възстановяването й. Трудовата книжка се предоставя на работодателя и при прекратяване на трудовото правоотношение, който трябва да нанесе незабавно данните в нея и да я върне веднага, заедно със заповедта за прекратяването му.От началото на юни ИА ГИТ традиционно ще засили контрола на сезонните обекти в морските курорти, като има готовност, при необходимост, през месеците юли и август, когато е пикът ѝ, в курортните комплекси да бъдат командировани и екипи от други области. По данни на НСИ в трите области с летни курортни комплекси – Бургас, Варна и Добрич, наетите към края на юли 2018 г. са били с над 40 000 повече спрямо март същата година.През периода активно се търси и се предлага сезонна работа и в чужбина. Повече информация за рисковете при започването на работа зад граница, както и за какво следва да внимават наетите лица, може да бъде намерена тук:  ", "date": "2019.05.09", "title": "Инспекцията по труда: Сезонните работници трябва да отстояват правата си навреме"}
{"url": "https://offnews.bg/futbol/ilia-gruev-stana-chast-ot-treniorskia-shtab-na-verder-702886.html", "text": "Българският треньор Илия Груев официално се присъедини към треньорския щаб на един от грандовете на германския футбол - Вердер Бремен.От следващия сезон Груев ще бъде помощник на старши треньора Флориан Кофелд. По този начин българинът ще се събере и със своя син Илия, който е сред най-големите таланти в школата на Вердер като вече има и професионален договор.\"Първият ни извод от този сезон беше да направим още по-професионален треньорския ни екип за в бъдеще. Ще изискаме още повече от играчите в индивидуален план и  ще работим още по-интензивно по отношение на стандартните ситуации. Илия е оптимално попълнение за нашия екип. Самият той дълги години бе футболист и също така носи много опит като треньор\", споделя Кофелд.До октомври софиянецът бе наставник на втородивизионния Дуисбург, като именно той ги изведе до промоция във Втора Бундеслига. Преди това има опит като помощник в Хайдук Сплит, Кайзерслаутерн и Дуисбург. \"Очаквам с нетърпение новите ми задачи редом до Флориан Кофелд. Той е страхотен старши треньор, когото от дълго време ценя много. Радвам се че ще бъда в неговия екип и съм сигурен, че заедно можем да постигнем много с Вердер. Клубът ми е много симпатичен от дълго време с начина на работа и съм сигурен, че ще пасна добре към него\", заяви Груев.", "date": "2019.05.09", "title": "Илия Груев стана част от треньорския щаб на Вердер"}
{"url": "https://offnews.bg/politika/vmro-balgaria-e-sartceto-na-evropa-702891.html", "text": "Фалшивите новини и обидите, отправяни срещу опонентите и най–вече тези срещу армията, изказани в национален ефир, са обида за българското общество. Клеймо са и за медиите ни. Няма нищо нормално в това да хулиш, клеветиш и каляш политическите си противници по най–долния и неподкрепен от факти и доказателства начин, създавайки фалшиви новини в национален ефир. „Новини“, които оклеветяват твоята собствена държава и я представят по начин, който я дискредитира пред света.Това заявяват от партия ВМРО в позиция във връзка с фалшиви новини е предизборната кампания за „Евроизбори 2019“.Публикуваме позицията на партията без редакторска намеса:\"Това не е лицето на България пред Европа и света. Това не е България, категорични са войводите.България не е фалшива новина! България е сърцето на Европа!А що се отнася до изявленията на индивиди, които си позволяват да изричат неистини и да се гаврят с честта на Българската армия, Патриотите от ВМРО са категорични, че да квалифицираш, да клеветиш, да обиждаш настоящи, бъдещи или бивши служители на Българската армия е не само предателство – това е родоотстъпничество. Наглост е да използваш държавни символи за предизборната си кампания и то на Българската армия, докато я плюеш по безобразен начин, това е безобразие.Тази кампания за „Европейски избори 2019“ премина границите на допустимото. Нека отдадем нужното на нашите сънародници – да бъдем честни, смирени и просто да работим за благоденствието на хората, както ние, Патриотите от ВМРО, го правим. Даваме пример – вчера в НС бяха приети нашите предложения за разширяване на параметрите на неизбежната отбрана – да могат хората да защитават себе си и собствеността си. Отпадна и маловажното престъпление – крадеш буркан компот – носиш отговорност. Това е важно за хората. Тяхната сигурност. Не скандалите и грозните сцени по телевизиите.Призоваваме медиите да бъдат бдителни, да защитават своята собствена чест и достойнство, като не допускат лъжи, квалификации и обиди в ефир.Нека всеки изрази позициите си без да обижда. Да водим избирателите към техния избор без арогантност и агресивност. Само аргументи са нужни – това е.Ние, Патриотите от ВМРО – Българско национално движение, призоваваме всички политически сили да водят честна, неагресивна кампания, без фалшиви новини и да бранят интересите на хората. Нашите лични, би следвало, когато сме станали политици, да сме оставили на заден план.Защото ние, Патриотите от ВМРО, браним България вече 126 години!\"", "date": "2019.05.09", "title": "ВМРО: България е сърцето на Европа"}
{"url": "https://offnews.bg/kultura/filmat-irina-s-dve-nagradi-v-los-andzhelis-702898.html", "text": "Филмът „Ирина“ получи две награди на 14-ия South East European Film Festival, който се проведе между 1 и 8 май в Лос Анджелис. Дебютът на Надежда Косева получи отличията за \"Най-добър филм\" и \"Наградата на публиката\".В конкуренция с 11 филма от югоизточна Европа пълнометражният дебют на Надежда Косева спечели както журито, така и зрителите, които имаха възможност да проведат вълнуващ разговор с режисьорката след прожекцията в Бевърли Хилс.„Ирина“ е продукция на Арт Фест в копродукция с Фронт Филм, Доли Медиа Студио и Райт Солюшънс, с подкрепата на ИА „Национален филмов център“, Програма „Творческа Европа“ МЕДИА на Европейския съюз и Югоизточната европейска филмова мрежа.\"Ирина\" ще излезе по кината в България тази есен. ", "date": "2019.05.09", "title": "Филмът \"Ирина\" с две награди в Лос Анджелис"}
{"url": "https://offnews.bg/kultura/trejlar-na-novia-balgarski-film-doza-shtastie-702899.html", "text": "Първият, но изключително искрен пълнометражен филм на Яна Титова, посветен на търсенето на щастието, ще има своята официална премиера по кината у нас на 8 ноември. Завладяващата истинска история за зависимостта, която стои в основата на лентата “Доза щастие”, дава един проникновен и същевременно вдъхновяващ поглед към личните битки на едно младо момиче и изпитанията, с които силата на волята се сблъсква отново и отново.Още началните кадри от официалния трейлър на “Доза щастие”, който беше разпространен по-рано днес, се открояват със своята различна филмова атмосфера и собствен кинематографски почерк. Към вече обявения актьорски състав, в който влизат любими имена на безспорни млади таланти като Александър Алексиев (“Възвишение”) и Димитър Николов (носител на тазгодишната Награда за Полет в изкуството “Стоян Камбарев”), се добавят още някои от най-любопитните и многопластови артисти у нас. Режисьорът Яна Титова не се ограничава в творческите провокации и поверява главната роля в продукцията на завършилата актьорско майсторство в Лондон Валентина Каролева, която приема предизвикателството и се превъплъщава в ролята на своята майка, Весела Тотева. Към подбора от таланти се присъединява магнетичният Иван Бърнев, познат от емблематични роли в киното и театъра. Освен него зрителите ще видят и Ирмена Чичикова с нейното завладяващо присъствие, което ѝ носи театралната награда Икар и множество роли в български и чужди продукции, сред които във филма “Не ме докосвай”, спечелил “Златна мечка” на филмовия фестивал “Берлинаре” през 2018 г.Ролята на сестрата на Весела играе младата Лидия Инджова, позната от сериалите “Недадените” и “Дяволското гърло”, и получила световно признание, благодарение на факта, че белгийската продукция “Зов за помощ” с нейно участие беше номинирана за Оскар в категорията “Най-добър късометражен филм” на тазгодишната церемония на Академията.За нелеката задача да изиграят майката и бащата на Весела във филма “Доза щастие” са избрани едни от любимите актьори от малкия екран и сцената – Силвия Лулчева и Васил Бинев, които умело допринасят за силното и дълбоко емоционално въздействие. Към екипа от обичани артисти кадрите от трейлъра добавят и носителката на Икар за цялостно творчество Илка Зафирова, с нейното емблематично и незаменимо присъствие.Силно се отличава операторската работа на Мартин Балкански, снимал редица български и международни продукции и допринесъл за впечатляващата и завладяваща атмосфера на първите официални кадри от вдъхновяващата и красива история на “Доза щастие”. Сценарият на филма, който излиза по кината на 8-ми ноември, е дело на Яна Титова и е базиран на книгата на Весела Тотева “Падение и спасение”. Продуценти са bTV Studios и NO BLINK Studio в лицето на Александър Алексиев и Николай Стоичков.", "date": "2019.05.09", "title": "Трейлър на новия български филм 'Доза щастие'"}
{"url": "https://offnews.bg/analizi/kakav-den-na-pobedata-rusia-ne-e-pobedila-vav-vtorata-svetovna-vojna-702884.html", "text": "Врагът е победен от Уинстън Чърчил, от което се е възползвал Сталин и е въвел войската в Берлин. И в присъщия му маниер е разбил там целия Берлин. Това е станало. В какво точно е победата? В това, че получихме тоталитарен режим, от който не можем да се отървем и до днес? Не, никаква победа няма. Няма победа. Победи Германия - това е доминиращата днес държава в Европа, коментира известният руски политолог и публицист Станислав Белковски в ефира на радио \"Ехото на Москва\".За да не се занимаваме с вътрешни проблеми, през цялото време ни напомнят, че сме победили във Втората световна война. А ние не победихме във Втората световна война. В Ялта се постигна мирът, да. И до него се стигна, защото Уинстън Чърчил предаде Източна Европа на Сталин. Това не е победа. Веднага щом Източна Европа почувства спада на напрежението, когато то мъничко се отпусна, тя избяга от нас. Разбирате ли - когато ти си набил жена си, това не е победа над жената. Това е показател за твоя садизъм, каза Станислав Белковски.Да, това е Ден на паметта и скръбта. Но каква Победа? Къде е Победата? 27 милиона загинали: каква победа е това? - попита той.Става дума за \"победобесие\", когато Вячеслав Никонов, пълен боклук, мерзавец - поемам цялата отговорност за думите си - крачи с портрета на дядо си Вячеслав Молотов. Със същия успех в Берлин можеш да се разходиш с портрет на Хитлер или с портрет на Гьобелс -  да видим как полицията и правоприлагащите органи на Германия ще реагират на това, коментира известният руски политолог.Аз не съм участвал във Втората световна война. Участвали са двама от моите дядовци, които са загинали. Най-добрите от тях загинаха, както казва Борис Слуцки. Освен това съм запознат със свидетелските показания на Виктор Астафиев и Владимир Некрасов, че цялата тази война е кървава месомелачка с цел да се унищожи руския народ и неговата власт. Какъв Ден на победата? Кой го отбелязва? Хора, които нямат нищо общо с това? - попита Станислав Белковски.", "date": "2019.05.09", "title": "Какъв Ден на победата? Русия не е победила във Втората световна война"}
{"url": "https://offnews.bg/sviat/tramp-obvini-kitaj-che-e-provalil-targovskoto-sporazumenie-702885.html", "text": "Американският президент Доналд Тръмп обвини Китай, че е провалил преговорите за търговско споразумение между двете страни.\"Те нарушиха сделката... Те не могат да го правят. Така че ще плащат\", обяви Тръмп пред свои привърженици по време на митинг във Флорида.Изявлението му дойде на фона на решението на Тръмп да повиши от утре митата върху китайския внос от 10 на 25%, като се очаква промяната да струва на Китай 200 млрд. долара. Китай пък обеща контрамерки, ако промяната влезе в сила. Днешното изказване на Тръмп допълнително увеличи напрежението между САЩ и Китай. Въпреки това днес по обяд предстоят търговски преговори в САЩ между двете страни.  Тръмп подчерта, че ако САЩ и Китай не стигнат до споразумение, няма да има нищо лошо \"да получаваме над 100 млрд. долара годишно\".Лайтхайзър публикува официално известие в сряда, че митническите ставки върху широк спектър от продукти като електрическо оборудване, машини, автомобилни части и мебели, произведени в Китай, ще бъдат увеличени до 25% в петък.Митата върху китайски стоки на стойност 200 млрд. долара трябва да нараснат до 25% в началото на годината, но това беше отложено, след като преговорите между Китай и САЩ напреднаха. ", "date": "2019.05.09", "title": "Тръмп обвини Китай, че е провалил търговското споразумение"}
{"url": "https://offnews.bg/politika/mensa-pokani-kandidatite-za-evrodeputati-na-test-za-inteligentnost-ni-702900.html", "text": "\"Менса България\" кани всички кандидати за евродепутати от България на тест за интелигентност.Организацията, обединяваща хората с висок коефициент на интелигентност, разпространи днес писмото на зам.-председателя на Управителния ѝ съвет Христо Радков до партиите, коалициите и инициативните комитети, издигнали свои кандидати за изборите за Европейски парламент на 26 май. То е изпратено още преди седмица до тях, но досега нито един от 318-те кандидати за депутатско място в Брюксел не се отзовал.Бидейки част от суверена, българските членове на \"Менса\" решили да поканят всички кандидати на международно признатия тест за интелигентност, за да улеснят съгражданите си в избора на 26 май. Те се надяват подложилите се на теста кандидат-депутати да оповестят резултатите си публично и обещават срещу такъв ангажимент явяването да е безплатно.Тестът продължава 30 минути, а резултатите излизат 30 до 60 минути по-късно.", "date": "2019.05.09", "title": "Менса покани кандидатите за евродепутати на тест за интелигентност, никой не се престраши"}
{"url": "https://offnews.bg/medii/bi-bi-si-uvolni-vodesht-zaradi-tuit-za-kralskoto-bebe-702902.html", "text": "Водещият на радио шоу по Би Би Си Дани Бейкър е уволнен заради неуместен туит по повод раждането на кралското бебе Арчи.Както самата обществена медия съобщи, Бейкър се разделя с предаването си по BBC 5 Live заради \"глупава недопустима шега\" за новороденото дете на херцога и херцогинята на Съсекс - Хари и Меган.Вече изтритият пост в Туитър, който е бил широко споделян в социалните медии, съдържал снимка на двойка, хваната за ръце с шимпанзе, облечено с дрехи, а върху снимката стоял надпис \"Изписват кралското бебе от болницата.\"Шегата е сметната за недопустима, тъй като засяга расовата принадлежност на херцогинята, уточняват от Би Би Си. \"Става въпрос за сериозна грешка в преценката\", допълват от медията.61-годишният Дани Бейкър водеше седмично предаване през уикенда.\"Дани е брилянтен водещ, но повече няма да води седмично шоу при нас\", допълва говорител на Би Би Си.След новината Бейкър поднесе искрени извинения за неуместния хумор. \"Трябваше да бъде шега за кралските особи срещу цирковите животни в луксозни дрехи, но беше тълкувана като шега за маймуни и раса, така че с право бе изтрита. Кралската тема не е моята сила.Също така, предполагам, бе мой ред за отстрел\", написа журналистът.", "date": "2019.05.09", "title": "Би Би Си уволни водещ заради туит за кралското бебе"}
{"url": "https://offnews.bg/sviat/avstria-zabrani-hidzhaba-za-miusiulmanite-v-uchilishte-702903.html", "text": "Парламентът в Австрия с мнозинство прие законопроект, който предвижда забрана за носене на хиджаб в началното училище.Анадолската агенция подчертава, че документът е подготвен от ултра-дясното правителство. След като опозиционните Социалдемократическа партия /SPÖ/ и партия „Нова Австрия“ / NEOS гласуваха против законопроекта, той е приет не като конституционен, а като „обикновен закон“, който може да бъде обжалван в Конституционния съд.Австрийското правителство начело със Себастиян Курц внася този законопроект за разглеждане в парламента вече за трети път, уточнява агенцията. В текста се посочва, че на учениците в началното училище до 10-годишна възраст се забранява да носят религиозна облекло. Това стана повод за недоволството на австрийските мюсюлмани, които протестираха заради дискриминация на децата, изповядващи исляма.Кабинетът на Курц смята, че забраната за носене на хиджаб ще стимулира адаптацията на децата към училището. Но на този етап няма забрана учениците в Австрия да не носят християнски кръстчета и кипа /еврейска шапчица/. Семействата на децата, нарушаващи закона след влизането му в сила, ще бъдат глобявани до 440 евро.", "date": "2019.05.09", "title": "Австрия забрани хиджаба за мюсюлманите в училище"}
{"url": "https://offnews.bg/kultura/kontcertat-na-stiv-haket-ot-genesis-se-mesti-na-novo-miasto-702895.html", "text": "Концертът на Стив Хакет на 31 май ще бъде с нова локация – клуб , намиращ се на ул. „Пиротска“ 5. Рок легендата ще подари на българските си фенове едно много специално шоу.В своето турне Стив Хакет, водещият китарист на великата британска рок група Genesis, има голям брой клубни участия, защото самият той иска да е максимално близо до феновете си и атмосферата да бъде наистина вълнуваща. Ето защо концертът на легендарния музикант на 31 май ще се състои в новооткрития столичен клуб Music Jam. Уникалната атмосфера на клуба, озвучаването и светлинните ефекти, единствени по рода си в България, ще допринесат за невероятното изживяване.Всички закупени билети за Зала 1 на НДК ще важат без презаверка. Те ще бъдат позиционирани в клуба, в зависимост от ценовите категории, спрямо приложената схема. Music Jam ще предложи на всички, закупили билети за концерта в НДК, едно питие комплимент. Разбира се, който не е доволен от смяната на залата, може да получи повече информация за връщане на билета си, като се свърже с организаторите до 26 май 2019 на имейл адрес: sme@sme.bg.Ограничено количество допълнителни правостоящи билети, с цена 60 лева, са налични в мрежата на , както и на касата на Music Jam.Първи етаж:Втори етаж:", "date": "2019.05.09", "title": "Концертът на Стив Хакет от Genesis се мести на ново място"}
{"url": "https://offnews.bg/sviat/zrelishten-arest-na-opozitcioner-vav-venetcuela-diasnata-raka-na-guaj-702870.html", "text": "Един от най-близките сподвижници на венецуелския опозиционен лидер Хуан Гуайдо беше арестуван. Службите за сигурност в страната са задържали вицепрезидента на Националното събрание Едгар Самбрано, съобщи Би Би Си.Когато приближили и му разпоредили да излезе от колата си, той отказал, след което той и колата му са били буквално завлечени до затвора. Гуайдо - който бе признат за \"временен президент\" на Венецуела от повече от 50 държави, включително САЩ, Великобритания, повечето латиноамерикански държави, както и България - обвини режима, че е отвлякъл Самбрано и нарече случилото се \"абсурд\".Малко преди задържането лидерът на партия \"Демократично действие\" Карлос Проспери e бил на среща на партията със Самбрано в столицата Каракас. \"Автомобилът беше обграден. Те (агентите) не ни позволиха да се приближим до него. Докараха камион и го изтеглиха на буксир\", разказва той.Смята се, че Самбрано е бил отведен в затвора El Helicoide в центъра на Каракас, където пращат и политически затворници. \"Не знаем нищо за условията, в които е той, не знаем какво се случва в El Helicoide в момента\", казва Проспери.Арестът е извършен ден, след като Върховният съд разпореди Самбрано и шестима други депутати от Националното събрание да бъдат обвинени в предателство и предполагаемо участие в подготовката на неосъществения военен бунт. Това е първият арест на опозиционен лидер след опита за разпалване на военен бунт срещу президента Николас Мадуро миналата седмица.Предисторията", "date": "2019.05.09", "title": "Зрелищен арест на опозиционер във Венецуела: Дясната ръка на Гуайдо завлечен в колата си на буксир до затвора"}
{"url": "https://offnews.bg/kultura/narine-abgarian-i-dmitrij-gluhovski-ofitcialni-gosti-na-varna-lit-702875.html", "text": "Освен Дмитрий Глуховски – авторът на поредица „Метро 2033“, вдъхновила популярната компютърна игра, на романите „Бъдеще“, „Текст“ и сборника „Разкази за родината“, официален гост на международния фестивал на третото му издание ще бъде и Нарине Абгарян, позната у нас с романите си „Три ябълки паднаха от небето”, „Манюня”, „Хората, които са винаги с мен”, „Да живееш нататък”.Наричана „арменския Маркес”, писателката ще се включи в панел с двама изявени български автори – Мария Лалева и Мирела Иванова, а модератор на събитието ще бъде талантливият журналист Георги Тошев.Част от „Варна Лит“ 2019 г. ще бъдат още Жером Ферари, Томас Макгонигъл, Саулос Шелтянис, Захари Карабашлиев, Теодора Димова, журналистът Бойко Василев, актьорите Александър Алексиев, Християна и Ивайло от Айде.бг, доц. Пламен Дойнов, Стефан Цанев, Мария Донева, Мартин Колев,Радостина Пеева, Весела Фламбурари, Никола Райков, Добромир Байчев, Людмил Станев, Даниела Викторова, Искра Урумова, илюстраторите Катрин Ефтимова и Виктория Роянова.Вече стартира ученически конкурс на тема “Малки и големи семейни истории”, който насърчава подрастващите да се поразровят в собствената си родова памет и да намерят интересното, значимото, забавното.За първа година във фестивала ще бъде включено и късометражно кино, а планираните работилници, пленери, срещи в класните стаи, постановки за малки и големи, както и концерт на плажа ще бъдат само малка част от външните събития, които ще дадат старта на едно незабравимо лято.Очаквайте скоро цялата програма на:  „Варна Лит” 2019 г. се осъществява с помощта на „Фонд култура” към Община Варна, Фондация „Америка за България”, Solvay Sodi и Fraport.", "date": "2019.05.09", "title": "Нарине Абгарян и Дмитрий Глуховски - официални гости на 'Варна Лит' 2019"}
{"url": "https://offnews.bg/futbol/aiaks-zasluzhaval-da-se-klasira-za-finala-na-shampionska-liga-702874.html", "text": "Халфът на Аякс Френки Де Йонг сподели, че с оглед на играта на тима през сезона, той и неговите съотборници са заслужавали да се класират за финала на Шампионска лига.\"Шпорите\" стигнаха до сензационен обрат от 0:2 до 3:2 при визитата си на  с който лондончани сътвориха чудото и се класираха за финала на турнира на богатите.\"Мисля, че с играта, която Аякс показа по време на целия турнир до тук, както и през първото полувреме на снощната среща, заслужавахме да стигнем до финала.Но трябва да признаем, че с представянето си през второто полувреме и Тотнъм заслужаваше да стигне до финала. В определени периоди от мача показахме какъв е нашият потенциал. Но през второто полувреме противникът ни създаде много проблеми.Но смятам, че всички хора са били доволни от това, което направихме в Шампионската лига, наистина стана една хубава приказка. За съжаление, краят й не беше щастлив. Обидно е да дадем билета за финала в последните секунди, но ето как се случи на нас точно.Това е третият случай, в който печелим срещу един отбор като гости, но не успяваме да го победим у дома. Честно да ви кажа, не знам къде е причината за това. Винаги се стараем да играем еднакво и у дома, и като гости. Сигурен съм, че ако бяхме задържали играта и нивото от първото полувреме, щяхме не само да се класираме, но и да спечелим\", каза Де Йонг.Припомняме, че халфът е сигурно ново попълнение на друг драматично отпаднал в полуфиналите на Шампионската лига - Барселона.Каталунците загубиха с 0:4 от Ливърпул, който отстъпи първата среща на \"Камп Ноу\" с 0:3 и малко бяха хората, които вярваха в шансовете на тима.", "date": "2019.05.09", "title": "Аякс заслужавал да се класира за финала на Шампионска лига"}
{"url": "https://offnews.bg/politika/radan-kanev-rober-shuman-plati-s-karierata-si-za-svoiata-mechta-dnes-702878.html", "text": "Робер Шуман може би плати с кариерата си за своята мечта. Днес обаче мечтата и името му са живи, написа Радан Кънев (ДСБ/Демократична България) в позиция по повод Деня на Европа. Препечатваме я без редакция:Днес честваме Деня на Европа.И конкретно - годишнина от “Декларацията Шуман”, с която френският външен министър Робер Шуман предлага създаването на Европейската общност за въглища и стомана. И залага визията и принципите за бъдеща Европейска федерация, които са валидни и днес.Това, което не споменаваме, е че реакцията в тогавашна Франция е по-скоро негативна, а политическата кариера на Шуман и неговото Народно-републиканско движение (MRP) е нерадостна. Шуман е буквално разкъсан от политици с платформи, сходни на днешните националисти, от медиите и от бизнеси с протекционистичен интерес. Обвинен е в предателство, разпространява се (лъжлива, днес fake) информация, че е воювал на страната на Германия в ПСВ, обявен е за евреин (естествено), американски и германски агент и национален враг.Никога повече Робер Шуман и MRP нямат силно представяне на избори.Близо седем десетилетия по-късно, Европа се радва на мир, свобода и богатство, непознати в историята. Съвсем реалната опасност от съветска доминация е забравена, зависимостта от американската икономика - отдавна преодоляна, кошмарът от нова, поредна (и последна за европейската цивилизация) война - избегнат. Нищо от това нямаше да се случи без Робер Шуман.Той може би плати с кариерата си за своята мечта. Днес обаче мечтата и името му са живи. А имената на “националистите”, трупали популярност с атаки, клевети и лъжи по негов адрес - отдавна забравени.", "date": "2019.05.09", "title": "Радан Кънев: Робер Шуман плати с кариерата си за своята мечта. Днес обаче мечтата и името му са живи"}
{"url": "https://offnews.bg/zdrave/bezplatni-ochni-pregledi-ot-13-do-17-maj-v-bolnitca-sv-ivan-rilski-702872.html", "text": "УМБАЛ „Св. Иван Рилски“ се включва като партньор в Седмицата за информираност за ревматичните заболявания с безплатни очни прегледи от 13 до 17 май 2019 (вкл.).Те ще се провеждат всеки ден от 8:00 до 10:00 часа от д-р Рени Тончева в кабинет 4, ет. 1.Необходимо е предварително записване на имейл revmatologia.org@gmail.com. От безплатните очни прегледи могат да се възползват пациенти с диагноза лупус, болест на Бехтерев, ревматоиден артрит, синдром на Сьогрен, склеродермия, псориатичен артрит. Организатор на Седмицата за информираност за ревматичните заболявания за пета поредна година е Организацията на пациентите с ревматологични заболявания в България (ОПРЗБ).Каква е връзката между ревматичните заболявания и зрението?Възпалението на очите е често усложнение при пациенти с автоимунни заболявания, каквито са болестта на Бехтерев, ревматоидният артрит, синдромът на Сьогрен, склеродермията. При тях организмът атакува сам себе си и в резултат на това се получава възпаление, което може да засегне и очите.Тази година акцентът на Седмицата на ревматичните заболявания е върху живота и проблемите на хората със системен лупус еритематозус (СЛЕ) в България. Той представлява хронично автоимунно заболяване на съединителната тъкан, което засяга най-често млади, работоспособни хора. СЛЕ е наричан често “великият имитатор”, тъй като симптомите му наподобяват тези на други заболявания, което прави трудно поставянето на окончателна диагноза.Ревматичните заболявания засягат всеки четвърти европеец. В България пациентите са повече от 100 хил. души. Данните са приблизителни, защото официална статистика няма. Сред най-често срещаните ревматични заболявания са ревматоиден артрит (РА), болест на Бехтерев, псориатичен артрит, лупус, синдром на Сьогрен, склеродермия, фибромиалгия, реактивен артрит. От тях боледуват и двата пола, като съотношението мъже : жени е 40% към 60%. Ревматичните болести са хронични и доживотни. При тях болката е ежедневие, ако пациентът не се лекува адекватно.В рамките на инициативата, на 17 май 2019 г. от 11:00 часа в „Зона 21“ (София, ул. „Христо Белчев“ 3), ще се проведе дискусия за проблемите на хората с диагноза лупус в България. За участие в нея са поканени лекари, институции, пациенти и техни близки. От страна на УМБАЛ „Св. Иван Рилски“ във форума ще се включи проф. Доброслав Кюркчиев, началник на Лабораторията по клинична имунология (ЛКИ) в болницата, който ще представи предиктивната роля на ANA антителата за ранното установяване на ревматичните заболявания.", "date": "2019.05.09", "title": "Безплатни очни прегледи от 13 до 17 май в болница \"Св. Иван Рилски\""}
{"url": "https://offnews.bg/kultura/domat-na-kinoto-sas-spetcialna-prozhektcia-na-dokumentalnia-film-papa-702866.html", "text": "Във връзка с гостуването на папа Франциск в София Домът на киното представя отново на екран документалния филм \"Папа Франциск: Човек на думата си\" на легендарния режисьор Вим Вендерс. Прожекцията ще бъде на 11 май от 18,30 часа.Филмът представя идеите на папата и неговите послания - той коментира проблеми, свързани с бедността, семейството, опазването на природата, социалната справедливост, имиграцията и материализма. Неговият апел за мир в конфликтните зони по света провокира и диалог между различните религии, който притежава сила за обединение на хората от цял свят.„Папа Франциск има подобно присъствие на екрана като някои от най-големите филмови звезди, с които ме е свързвала работата ми. Но при него то идва отвътре, от неговите убеждения и вяра, както и от желанието му да говори с всички нас“, споделя Вендерс за главата на римокатолическата църква. За него Папа Франциск е пример за човек, който държи на думата си и е абсолютно директен и спонтанен в искреността си.„Филмът на Вендерс очертава забележителния опит на Франсис в нов либерализъм и социална ангажираност, доста по-различен от консерватизма на двамата му предшественици”, пише британското издание The Guardian.", "date": "2019.05.09", "title": "Домът на киното със специална прожекция на документалния филм \"Папа Франциск: Човек на думата си\""}
{"url": "https://offnews.bg/kultura/pochina-poetat-i-literaturoved-prof-vladimir-trendafilov-702862.html", "text": "На 63 години си отиде изтъкнатият поет, преводач и литературен критик проф. Владимир Трендафилов, съобщава Пространство „Култура“. На него дължим брилянтните преводи на творбите на Уилям Бътлър Йейтс и поезията на Силвия Плат.Владимир Трендафилов е роден във Варна през 1955 г. Завършва английска филология в Софийския държавен университет. Две години работи като редактор в издателство „Народна култура“ (1981-1983), а след това преподава англо-български превод, английска стилистика и съвременна британска поезия в СУ „Св. Кл. Охридски“. През 1997 г. става доктор по филология, след като защитава дисертация на тема „Неизличимият образ в огледалото: актуална българска рецепция на Англия, англичанина и английската мисъл през XIX и началото на XX век“.Автор е още на интердисциплинарните изследвания „През седмица в литературния аквариум“ (1999) и „За рамките на литературата“ (2005; 2006). Съвместно с Александър Шурбанов е съставител на „Преводна рецепция на европейска литература в България. Т. 1: Английска литература“ (2000). Публикува и две стихосбирки – „Четирите фокуса“ (1997) и „Смъртният танц на фокусника и други стихотворения“ (1999).Съпруг е на писателката Кристин Димитрова, а един от синовете му е писателят и поет Константин Трендафилов, известен още като Папи Ханс. Опелото ще се извърши в петък, 10 май, от 14:00 ч. в църквата „Св. Георги“.", "date": "2019.05.09", "title": "Почина поетът и литературовед проф. Владимир Трендафилов"}
{"url": "https://offnews.bg/izvan-terena/shakira-napuk-na-rezila-blagodaria-barsa-702877.html", "text": "Половинката на защитника на Барселона Жерар Пике - Шакира защити каталунците след фамозното отпадане на тима от Шампионската лига.Шампионите на Испания загубиха с 0:4 от Ливърпул на \"Анфийлд\". Това отприщи вълна от негативни коментари по адрес на отбора.Шакира обаче бе на другия полюс и използва официалния си профил в социалната мрежа Инстаграм, където публикува лирично послание за футболистите на Барса.\"Благодаря, Барса. За това, че ни даде толкова много радост, за впечатляващия сезон. Благодаря ви, защото чрез поражението също растем. Благодаря ви, че ни научихте, че добрите моменти не могат да изчезнат, когато не успеем.Благодаря ви, че ни напомнихте, че ние сме просто човешки същества и че трябва да ценим успеха дори и след провали.Благодаря ви, че ни направихте щедри и честни. Благодарим ви, че се раздавахте във всеки мач. Благодаря ви, че ни дадохте мечтата да докоснем небето и ви показа, че винаги трябва да стоите здраво стъпили на земята. Благодаря на Барса, нейния треньор и персонала, защото те правят така, че да покажат, че са повече от клуб.Жените, децата на играчите, техните семейства днес искат да ви дадат сили да продължите напред и да ви кажат да сте готови за реванш, защото във футбола винаги има възможност за това. Прегръщам ви в този тъжен ден. И преди всичко, благодаря\", сподели Шакира.", "date": "2019.05.09", "title": "Шакира напук на резила: Благодаря, Барса"}
{"url": "https://offnews.bg/politika/glasovoditel-2019-otgovorite-na-toma-belev-kandidat-za-predstavitel-702876.html", "text": "Тома Белев отговаря на въпросите на Гласоводител 2019 за изборите за Европейския парламент. Въпросите от Гласоводителя са изпратени до пресслужбите на партиите, които участват в предстоящите избори и имат участие в европейските политически семейства.Отговорите на Тома Белев:Въпрос: Eвропейският съюз трябва стриктно да наказва страните-членки, които нарушават правилата на ЕС за бюджетен дефицит.Отговор: ДА. Доколкото правилата, щом са приети, трябва да се спазват, отделен въпрос е доколко са смислени самите те или доколко са ефективни.В: Отглеждането на генетично модифицирани култури в Европейския съюз трябва да бъде разрешено.О: НЕ. Докато няма научни гаранции за липсата на вреди от тяхното разпространение.В: Европейският съюз трябва да наложи стриктни цели за намаляване на емисиите на въглероден диоксид.О: ДА. Европа трябва да си върне позицията на източник на идеи, знания, морал и развитие за постигане на цели на световно ниво.В: Финансовата помощ за по-бедните региони в Европейския съюз трябва да се намали.О: НЕ. Голямата бедност води до локални и трансгранични миграции. всеки гражданин има право на по-добър живот. ЕС и отделните държави нямат полза от анклави на бедността.В: Трябва да се наложат данъци върху покупката и продажбата на акции на компании.О: ДА. Приходите от стопанската дейност на гражданите и бизнеса са основният самостоятелен и стабилен източник на средства за общите разходи).В: Трябва да се въведе възможност за провеждане на референдуми обхващащи целия Европейски съюз.О: ДА. При общи цели и норми, пряката демокрация трябва да допълва (а в бъдеще време и замести) представителната демокрация.В: Европейският съюз трябва да налага финансови наказания на страни членки, които нарушават медийната свобода.О: ДА. Без медийна свобода демокрацията губи сила и загива. Свободните медии и независимите граждански структури са защитните механизми на всяка демокрация.В: Европейският съюз трябва да има обща Европейска армия.О: ДА. Само като метод за задълбочаване на интеграцията и превръщането на ЕС в самостоятелна сила.В: Европейският съюз трябва да увеличи парите, с които подпомага развитието на трети страни.О: ДА. Но при сериозен анализ на разход-полза, защото част се разпиляват или имат малък ефект.В: Бежанците трябва да се разпределят пропорционално между страните членки на Европейския съюз.О: ДА. Принцип на солидарност.В: Европейският съюз трябва да намали санкциите срещу Русия.О: НЕ. Насилствено нарушаване на границите близо до границите на ЕС не трябва да се поощрява по никакъв начин.В: Бежанците, опитващи се да прекосят Средиземно море, трябва да бъдат връщани в родните си страни.О: ДА. Само защото приемането поощрява този рисков подход, при който има много удавяния, ЕС трябва да поощри национални и общи политики за миграцията - тя ще се увеличава през идните десетилетия.В: Европейският съюз трябва да насърчава страните-членки да легализират еднополовите бракове.О: ДА. Държавата не трябва да се меси в личния живот на хората, още повече да го ограничава.В: Европейският съюз трябва да насърчава въвеждането на минимална работна заплата, специфична за всяка страна членка.О: ДА. Принципа на използване на общи механизми и индикатори. Това няма да окаже съществено влияние върху доходите, но е добър индикатор.В: Трябва да се затрудни достъпът на европейски граждани, които живеят в друга страна членка (а не в своята), до социални помощи в нея.О: ДА. Само като правило, че не може да се осигуряваш в една държава и да ползваш осигурителна система, към която нямаш принос. Нищо не пречи обаче да получаваш осигуровки от своята държава в чужбина или помощи за специфични случаи от чуждата страна.В: При избори за Европейски парламент европейските граждани трябва да могат да гласуват за партия или кандидат от която и да е страна членка. О: ДА. Един глас е един глас, но за това трябва да има различно разпределение на мандатите по държави в ЕП или да се включи квота мандати за общоевропейско гласуване. Допълнителни въпроси за България:В: Само страни членки с доказано върховенство на правото трябва да имат достъп до фондовете на Европейския съюз.О: ДА. Категорично - липсата на върховенство на правото или проблеми с него води до ограбване или неефективно използване на общите фондове.В: Българската държава трябва да положи всички усилия страната да се присъедини към Еврозоната и към Банковия съюз възможно най-бързо.О: ДА. Колкото България има нужда от влизане в ядрото на европейската интеграция, толкова и Европа има нужда от България.Гласоводителят е основан на методология, разработена и придобила изключителна популярност в Холандия, след което разпространила се широко в цяла Европа. Този инструмент дава възможност на хората рационално да преценят близостта на своите политически предпочитания до платформите на различни партии, като отговарят на серия от въпроси. Отговорите им показват до позициите на коя политическа сила се доближават техните възгледи. За европейските избори тези въпроси са идентични за всички европейски държави.Гласоводител 2019 все още не е пуснат онлайн, но въпросите с изпратени предварително към кандидатите от различните партии.За избори за Европейски парламент проектът в България се прилага за трети път. От българска страна, националната организация, прилагаща инструмента, е Центърът за либерални стратегии – официален партньор на Фестивала на идеите за ЕС.Анкетата с Гласоводител 2019 е част от проекта „Фестивал на идеите за ЕС“, изпълняван от Център за култура и дебат „Червената къща“ с подкрепата на Европейския парламент в партньорство с Национална галерия, Център за либерални стратегии, Европейска мрежа на къщи за дебат Time to Talk. Offnews е медиен партньор на проекта.", "date": "2019.05.09", "title": "Гласоводител 2019: Отговорите на Тома Белев, кандидат за представител в ЕП от листата на Демократична България"}
{"url": "https://offnews.bg/sviat/severna-koreia-e-izstreliala-neustanoveni-snariadi-702881.html", "text": "Северна Корея е пуснала неустановени реактивни снаряди в източно направление, съобщи комисията на началниците на щабовете на въоръжените сили на Южна Корея. Снарядите са изстреляни в 16.30 часа местно време (8.30 часа българско време) от района на населеното място Синори, допълват оттам, без да посочат повече подробности.Според сеулския вестник \"Чосон Илбо\" в същия район по-рано е забелязана мобилна пускова установка за балистични ракети от клас \"Нодон\", които могат да преминат около 1500-2000 км.В същото време Министерството на отбраната на Япония съобщи, че изстреляните снаряди не са достигнали японски територии или японската икономическа зона в Японско море. \"В момента се занимаваме със събиране и анализ на информация, но по всичко личи, че снарядите не са достигнали до нашите териториални води или изключителната икономическа зона\", посочва представител на министерството пред обществената телевизия NHK и допълва, че няма никаква опасност за националната сигурност на Япония. Преди дни стана ясно, че Северна Корея е изстреляла няколко ракети с малък обсег по посока на Японско море. Ракетите са прелетели от 70 до 200 км и са паднали в морето. Информацията беше потвърдена от КНДР.\"Целта на ученията е да се проверят оперативните способности и точността на изстрелване на далекобойни реактивни оръдия с голям калибър и тактическо управляемо оръжие, точността на изпълнение на огневите задачи\", обясни държавната телеграфна агенция КЦТА.", "date": "2019.05.09", "title": "Северна Корея е изстреляла неустановени снаряди"}
{"url": "https://offnews.bg/politika/hristo-ivanov-ideiata-za-evropa-e-nesavmestima-s-fakta-che-peevski-e-702880.html", "text": "„Всеядността на европейските семейства ме скандализира, търпимостта на АЛДЕ към партия-корпорация като ДПС и личността на Делян Пеевски е онова, което подронва доверието в Европейския съюз\", заяви лидерът на \"Да, България!\" (част от \"Демократична България\") Христо Иванов в интервю за предаването \"Честно казано\" на Люба Колезич по Евроком.\"Аз нееднократно съм бил неприятен събеседник по тази тема, знаете че съм критикувал по същия начин и ЕНП заради ласкавото им отношение към ГЕРБ. Същото е и отношението ми към немските политически фондации, често хвалени от Борисов, които наливат пари в това статукво - добави Иванов. - Всичко това е изключително ерозиращо и вредно за европейския консенсус България, ние защитаваме идеята за Европа, но тя е несъвместима с факта, че Делян Пеевски е либерал или Бойко Борисов е представител на ЕНП. Онази Европа, с която поколения български граждани свързват надеждите си за развитие, за свобода, за почтеност в политиката и най-вече за принципи и върховенство на правото, тя идва тук и се трансформира по изключително порнографски начин - с личности като Цветанов и Борисов.\"Христо Иванов не е в листата на \"Демократична България\" за европейските избори, но заяви, че може лично да се ангажира избраните от нея кандидати да имат за задача \"прекъсването на тази толерантност\".Иванов добави, че мисията на неговото политическо поколение е да покаже, че \"в България има и различни хора от миризливите балкански субекти, които представяме дотук пред Европа, и че България може много повече от това“.Лидерът на \"Да, България!\" коментира и думите на Бойко Борисов, че няма да подаде оставка, дори да загуби европейските избори:Иванов продължи с анализа си какво следва в българската политика след изборите:\"Забелязваме как в неговата партия се подготвят определени проекти, които да получат политическото наследство на Борисов и наша задача е да избегнем поредната политическа сглобка, която да ни държи нови 10 години. На тъч линията вече загрява Мая Манолова, видяхме стъпката на Слави, огромни пари се наливат във ВМРО. Ние трябва да опитаме да спрем тази поредна политическа подмяна и да противостоим със систематично политическо действие. Защото с политическата си заявка за оттегляне Борисов се надява да се превърне в кукловод, да се превърне в Доган, като почетен председател на своята партия, който дърпа конците.“На въпроса „Дали фантомният образ на Пеевски, който вече буквално е карикатурен в социалните медии, представлява опит да се омаловажат тези избори, да се неглижират резултатите от тях?“ съпредседателят на ”Демократична България\" отговори: „Пеевски се разминава с всички наши представи за политика, за елементарен морал и почтеност. Точно заради него аз говоря за неписаната конституция на „дълбоката“ държава. Защото има правила, писани за обикновените хора, норми които всички ние спазваме, но има и тези неписаните, които са за такива като него. Тези правила са по-силни от закона и по-силни от общественото мнение, включително и от европейското обществено мнение. Делян Пеевски винаги е бил най-концентрираната персонификация на този „друг ред“.Според Иванов, за да се промени политическата ситуация, вече не може да се разчита на протести, налага се систематично политическо действие, което да доведе до промяна на всички вредни практики на българската политическа класа.\"Първата ни публична изява преди повече от година беше една кръгла маса, на която обрисувахме завладяната държава на модела \"Борисов\" и заявихме, че ще създадем съпротива срещу него. Това е нашата политическа кауза. И можем да бъдем укорявани за много неща, но заедно с Атанасов и другите ни партньори сме доказали, че можем да оказваме съпротива, че можем да казваме \"не\" и сме в състояние да се борим за преначертаването на българската държавност. Има много начини да бъде постигнато това. Една пълноценна реформа в съдебната система не може да мине без Велико Народно събрание, но има и други възможности. Ликвидирането например на КПКОМПИ или специализираната прокуратура на Гешев не изискват ВНС\", добави съпредседателят на \"Демократична България\".На въпроса компромис ли е поставянето на Стефан Тафров (от \"Да, България!) на второ място след Радан Кънев в листата на \"Демократична България\" Иванов отговори, че решението е взето \"изцяло от „Да, България!“.\"Ние преценихме, че е редно водачът да бъде от ДСБ, като партия със сериозна политическа история и дългогодишен представител на ЕНП, и да покаже на ГЕРБ какво реално е истински представител на Европейската народна партия. Това е един от онези знаци за градене на мостове, за който говорихме; начин да вървим заедно, да покажем, че интересът на България е по-голям от нашите десни интереси.Когато се наложи ДСБ да прояви мъдрост и да оттегли Светослав Малинов, на който също благодаря за достойната постъпка, за да не се превърне цялата кампания на „Демократична България“ в открит огън, изборът на Радан Кънев за водач е отговор на моята представа за тази кампания.Радан е много ефективен политик. Може много хора да имат критики към него, както и към мен, но Радан Кънев винаги е бил от правилната страна на историята в политиката. Носил е каузата на отстояването на върховенството на закона в България с такова постоянство и упорство, с каквото малко хора в българската политика могат да се похвалят. Радан би бил един великолепен представител на България в Европейския парламент и на каузата за България, в която ние вярваме. Това не означава, че „жертваме“ г-н Тафров, ние сме единствената политическа сила, която открито призовава своите избиратели да гласуват мажоритарно. Стефан, който също е изключителен кандидат, спечели вътрешни избори и има нашата подкрепа, затова заявявам, че аз се чувствам напълно комфортно в тази ситуация, а и тя отговаря на предишните Ви въпроси за обединението и затова как да вървим заедно напред.\"", "date": "2019.05.09", "title": "Христо Иванов: Идеята за Европа е несъвместима с факта, че Пеевски е либерал, а Борисов - в ЕНП"}
{"url": "https://offnews.bg/knigi/prikaznik-kniga-za-vseki-balgarski-dom-702871.html", "text": "Тази книга разтваря пред малкия читател вратите на сияйните палати на българската мъдрост. Тя представя чрез перото на класиците ни добродетелния свят на детето. Втурва неговото въображение в простите-сложни неща, които правят живота.Всеки родител желае добро на децата си. Чрез тази книга доброто незабелязано прониква в детската душа, за да я озари с още светлина и за да ѝ пошепне: \"Чист свят съществува!\" Как да бъдем работливи, честни, отзивчиви и добри хора.\"Приказник\" включва произведения от класиците на българската литература:Александър Божинов, Ангел Каралийчев, Асен Разцветников, Васил Павурджиев, Веса Паспалеева, Георги Райчев, Григор Угаров, Димитър Бабев, Димитър Подвързачов и Елин Пелин, Димитър Подвързачов, Дора Габе, Елин Пелин, Елисавета Багряна, Емануил Попдимитров, Емилиян Станев, Змей Горянин, Йордан Стубел, Калина Малина, Константин Константинов, Леда Милева, Лиана Даскалова, Михаил Кочев, Младен Исаев, Никола Вапцаров, Петко Р. Славейков, Ран Босилек, Сава Попов, Стилиян Чилингиров, Стоян Дринов, Трайко Симеонов, Цани Гинчев, Цанко Церковски, Цоньо Калчев, Чичо Стоян, Яна ЯзоваС оригиналните илюстрации от миналия век на художниците:Георги Атанасов, Минчо Никифоров, Донка Константинова, Михаил Блек, Владимир Коренев, Кирил Буюклийски", "date": "2019.05.09", "title": "'Приказник' - книга за всеки български дом"}
{"url": "https://offnews.bg/kultura/viktor-zaharchenko-mechtaia-edin-den-da-peem-v-hrama-zaedno-s-balgari-702867.html", "text": "Виктор Захарченко наскоро навърши 81 години, а от 41 ръководи прочутия Кубански казашки хор, с който изнася концерти по целия свят. Изследовател и събирач на казашкия фолклор, композитор, ментор, вдъхновител на музикантите от ансамбъла. Легенда на руската музикална сцена.През юни проф. Захарченко лично ще предвожда Кубанския казашки хор по време на турнето му в България. Хорът ще посети София, Пловдив, Варна, Търново и Бургас.Как открихте света на музиката? Кога осъзнахте, че един ден ще бъдете част от световната музикална сцена?Роден съм и съм живял цели 18 години в най-забутаната провинция, забравена от Бога, където нямаше нито ток, нито радио. Роден съм в предвоенното време. Започна войната, нашето село попадна под немската окупация. Разбрал съм какво е глад, студ, война и всички нещастия и трагедии. Именно тогава за пръв път и чух някаква музика. При нас имаше много немци и те имаха хармоника. Като деца ни беше интересно и излизахме от време на време да видим как се крият войниците в окопите, как всичко наоколо гори. Един ден немците събраха от хората покъщнината и я запалиха. Брат ми, който беше на 13 години, видял в тази купчина хармониката и я донесе вкъщи. Никога преди не бях виждал такова нещо. Взех хармониката в ръце. От лявата страна подбрах ниските тонове и започнах да свиря. Бях едва на 3 години. Майка ми чу и се изуми – момченце, което никога не е виждало музикален инструмент, да свири готови акорди! Тогава тя казала „Сигурно това дете ще умре. Това е невъзможно!”. Още тогава музиката ме грабна и някак си ме докосна. 18 години съм слушал само народно пеене. Мен ме възпита детството, юношеството. Когато бях на 18 години се преместих в Краснодар и за първи път видях град. Самоук съм на акордеон, свирил съм по сватби, сам съм композирал музика.Каква е историята Ви с писмото до Сталин?През 1945 г. в пети клас писах писмо на Сталин. При нас на село веднъж месечно идваха с прожекции на филми. Веднъж ни прожектираха италиански филм „Прелюдия на славата”, където едно 10-годишно момченце дирижираше цял оркестър. После показаха съветския филм „Здравей, Москва” за друго момче, което свири на акордеон. И изведнъж така ми се прищя и аз да свиря на акордеон и да стана артист. Тогава собственоръчно написах писмо до Сталин, че на село нямаме нито радио, нито кръжоци в училище. Написах на Сталин, че искам да бъда музикант, да бъда композитор, да бъда артист. Изписах цяла училищна тетрадка и я изпратих по пощата. В отговор след два месеца дойде голяма областна комисия, за да видят кое е това дете, написало писмо до самия Сталин! Бил съм направил 36 граматически грешки – опозорил съм бил селото, Кубанския край. Започнаха да ми се подиграват с думите „Хей, композиторчето”. Бях пети клас и заради тези дрязги престанах да ходя на училище. Новият директор, обаче, дойде да ме убеждава, че трябва да се ходи на училище, че ще купят акордеон и той самият ще ме учи. Това беше моята основна консерватория, а после Господ Бог ми изпрати такива учители, изключителни преподаватели, за които аз не съм достоен.Вие сте дълбоко вярващ човек. Какво Ви носи вярата?Господ Бог бе толкова милостив към мен, че от рожденият ми ден до ден днешен ми дава необходимото. Съдбата ми е предначертана много успешно. На 14 октомври празнуваме Покров на Света Богородица и точно в този ден аз започнах да работя в Кубански казашки хор. И самият Кубански военен певчески хор, който сега е преименуван в Кубански Казашки хор, и той е създаден на 14 октомври по нов стил – на Покров Богородичен. Както виждате, всичко е предначертано. Затова всичко ще ни се получи! Защото Кубанския казашки хор е необходим на хората. Зрителите на нашите концерти се радват, получават естетическо задоволство. Но припомням, че ние сме си излели сълзите, и нас ни слушат със сълзи на очи, тъй като ние имаме много духовни песни, имаме песни със съдържание, имаме и лирически песни.И до ден днешен пеем в храма. От 1996 година ние започнахме да пеем в храма. Със специален указ на губернатора се явяваме правоприемници на Кубанския военен певчески църковен хор. Затова освен казашки песни, много народни песни, пеем и духовна музика. Участваме в божествените литургии в храма „Христос Спасител” в столицата. В Донския Манастир в Москва сме пели много пъти, пели сме в катедралния събор в Рига, в катедралния събор в Белград, в Ташкент и в много други. Мисля, че един ден ще пеем и в храма заедно с българите! Това е моя мечта!Има ли разлика дали пеете в църковен храм или пред политически лидери?Сценичните трибуни са най-различни. Храмът е молитвен дом. На Божи гроб дори изпяхме „Богородице, Дево”. Беше страшна жега – 44 градуса. Поклонихме се на камъка, където е лежал разпънатият Христос, докоснахме го с челата си. Там по това време имаше монаси, които знаеха кои сме и какво е Кубанският казашки хор. Беше много вълнуващо!Навсякъде сме били! Преди 15 - 20 години в Германия пяхме пред Владимир Путин и Шрьодер. Помолиха ни да изпълним „Сбогуването на славянката”. Тогава изпълнихме и една известна немска песен на немски език. Шрьодер остана изумен, че ние сме изпяли немска песен и то на неговия роден хановерски диалект. Ние изобщо не знаехме за това. Така че, пеем песни на съответния език. И в този репертоар ще включим и България.Ние и вие, руснаците, научихме ли си урока по история?Еднозначно ще ви отговоря – не. Но за голяма радост, не всичко е забравено. Има хора, които няма да забравят историята при никакви обстоятелства. Тя се дължи на тях. Достоевски има такава мисъл: „Ако на Земята остане един човек, който е православен, значи вярата е жива!”. Дори един човек да остане на тази земя, той ще помни. Паметта е всичко. Ние сме живи дотогава, докато ни помнят.", "date": "2019.05.09", "title": "Виктор Захарченко: Мечтая един ден да пеем в храма заедно с българите"}
{"url": "https://offnews.bg/politika/prezidentat-sas-zabelezhka-kam-borisov-ne-e-redno-s-darzhavni-pari-da-702865.html", "text": "Не е редно с пари от държавния бюджет да се води предизборна кампания, заяви президентът Румен Радев, който днес участва в церемонията по полагането на венци и цветя пред паметника на Незнайния войн в столицата по повод 74 години от края на Втората световна война. По думите му опитите скандалите в страната да бъдат заглушени с други мероприятия няма да дадат резултат, защото хората очакват разнищване на тези скандали и реално противодействие на корупцията.Държавният глава коментира и критиките на управляващите, че двама души, които са били в президентската администрация, сега са в листата на БСП за евроизборите. Радев обясни, че президентството не е феодална институция и всеки е свободен да взима решения.По повод думите на премиера Бойко Борисов в интервюто му за \"Панорама\", че президентът трябва да е равно отдалечен от всички партии, президентът коментира:По повод Деня на Европа държавният глава заяви пред журналисти:„Европейският съюз е най-голямото постижение на Европа, а най-голямото постижение на Европейския съюз е опазването на мира в Европа вече повече от седем десетилетия“.Реализирането на голямата идея за обединена Европа нямаше как да стане без победа над хитлерофашизма, подчерта президентът и допълни, че сме длъжни да уважаваме и почитаме паметта на милионите жертви в борбата с нацизма и да не забравяме и приноса на България.„Хиляди българи загинаха във Втората световна война и днес трябва да почетем тяхната памет и да отдадем признателност и на живите български ветерани, които и сега продължават да са пример за родолюбие и отдаденост към отечеството.“", "date": "2019.05.09", "title": "Президентът със забележка към Борисов: Не е редно с държавни пари да води предизборна кампания"}
{"url": "https://offnews.bg/temida/liutvi-mestan-mozhe-da-poluchi-oshte-po-tezhko-obvinenie-sled-smartono-702852.html", "text": "Очаквам до няколко дена да бъде прецезирано по-тежко обвинение срещу господин Местан, заяви адвокатът на семейството от Кърджали, чието бебе почина в катастрофата с участието на лидера на ДОСТ, пред bTV.В катастрофата край село Загорско, по пътя към ГКПП \"Маказа\", на 14 април почина 6-месечно бебе. Обвинението срещу Лютви Местан е, че не е спрял на знак \"Стоп\" и е блъснал автомобил, движещ се по път с предимство. При сблъсъка бяха ранени 28-годишната майка и другото ѝ 9-годишно дете. Автомобила им управлявал бащата.Лютви Местан беше арестуван по обвинение в причиняване на смърт по непредпазливост, а адв. Николай Димитров смята, че ще му бъде повдигнато още по-тежко обвинение, защото освен починалото бебе има двама ранени. Самият Местан, който беше освободен срещу 10 хил. гаранция, обвини бащата, в отговор на което днес адвокатът коментира публично случая.В своя защита Местан заяви пред bTV:\"Едно е страданието, друго е чувството за вина. Няма да поема чужд грях или чужда вина за тази трагична смърт... Прокуратурата да бъде така добросъвестна да провери и миналото шофьорско на другия участник, истинският причинител на катастрофата, защото в социалния профил на Юсеин Тефик ние станахме свидетели на над 30 видеозаписа, осъществени от него самия, за брутални нарушения на Закона за движение по пътищата, които имат пряко отношение и обясняват и катастрофата, която той причини на кръстовището край село Загорско, които аз трудно намирам сили да изгледам, защото става въпрос за един откровен камикадзе. Това е снимката. Тази кола завива наляво. Тя е непокътната отляво. Ако аз съм му отнел предимство при завой наляво, тази кола щеше да бъде ударена отляво. Обърнете внимание - левият ми фар е цял. Ударът е челен.\"Твърдението на Местан адвокатът коментира с думите: \"Това е невъзможно, това няма как да се получи\".В отговор на въпрос за скоростта, с която се е движел автомобилът на клиентите му, той отговор, че експертизите по делото ще я определят, но изготвените за екипа му показват, че скоростта е била около 90 км/ч.\"Това, което е направил господин Местан е, излизайки от път без предимство, спрял или не на знака \"Стоп\", той не се е уверил, че по пътя с предимство пристигат моите клиенти. Той не е изпълнил своето задължение и не е спрял на знака \"Стоп\". Дори и да е спрял, не е следвало да продължи маневрата, тъй като задължението му е да го направи едва след като се убеди, че няма други участници в движението по пътя\", каза още той.По думите му семейството, загубило бебето си, е много изплашено. Хората се притесняват, че на процеса може да се повлияе.\"Лютви Местан не е случаен човек, той е проводник на интересите на съседна държава в България\", каза адвокат Димитров.Проверява се и кой се е обадил на тел. 112 след катастрофата, дали е изпратен специален патрул и дали има обаждания до различни институции.Експертизите ще покажат още дали майката е била с колан и дали детето е било в столче.", "date": "2019.05.09", "title": "Лютви Местан може да получи още по-тежко обвинение след смъртоносната катастрофа"}
{"url": "https://offnews.bg/temida/severin-vliza-v-zatvora-za-30-g-niama-da-obzhalva-prisadata-za-ubijs-702873.html", "text": "Северин Красимиров, който получи 30-годишна присъда за убийството на русенската журналистка Виктория Маринова, няма да обжалва присъдата, съобщи .Това стана ясно, след като изтече законоустановения срок, в който защитата му може да протестира присъдата.Пред БНТ адвокатът на осъдения - Иван Дойнов, коментира, че Красимиров е отказал да обжалва, тъй като смята присъдата за справедлива.Северин Красимиров ще лежи при първоначален строг режим за трите престъпления, за които бе намерен за виновен - умишлено убийство, изнасилване и блудство. Съдът не му даде най-тежкото наказание - доживотен затвор, защото подсъдимият признал вината си и това позволи делото да се гледа по съкратената процедура, което автоматично намали присъдата.", "date": "2019.05.09", "title": "Северин влиза в затвора за 30 г.: няма да обжалва присъдата за убийството на Виктория Маринова"}
{"url": "https://offnews.bg/nashite-avtori/kakvo-razbrahme-ot-poseshtenieto-na-papata-702848.html", "text": "Първо и най-важно беше „Мир, мир, мир“.Идеята за мир хич не е лоша, ама някак стои тъпо. Така или иначе, не сме във война (освен онази постоянна и необявена, която управниците водят срещу народа си). Нямаме намерение за война. Така че се радваме на мир. Защо папата толкова пъти го повтори, та чак накърти? Това е все едно да седнеш до човек в автобуса и да му казваш – дишай-издишай. Сигурен съм, че не е недоразумение или недомислие.А след мира дойде и „отворете сърцата и домовете си“.Дори и с най-благородни мотиви сега не е моментът да си отваряме домовете и най-вече границите. Защото знаем кой стои на границата. Орди. И знаем какво правят ордите.Сърцата пò може да си отворим. Така че ако папският мир идва с отваряне на домовете, мисля да отклоня поканата.  Ватиканът е богат. Поемете мигрантите вие. Пък ни дайте пример да видим що за мир ще стане.Второ. Всички религии под един покрив. Това също е супер идея, но никой е дава отговор под кой покрив ще се съберат религиите? Така, както се подредиха нещата изглежда под покрива на католицизма, но знаем че Ватиканът е хилядолетен специалист да прави нещата да изглеждат така както на него му харесва.Или може би папата събира бригада за строеж на чисто нов покрив? Това не е моя работа. От строежи на духовни покриви не разбирам, но знам че за да построиш нещо здраво, най-добре е да бутнеш старото. Нека католиците си задават въпроса защо главата на тяхната църква смята да бута техния покрив и да събира стадото си с други овци под друг общ покрив.Трето. Представата за Европа.Европа изглеждала като стара баба, а трябвало да бъде млада майка.Мисля, че хора приели целибат, са позабравили детайлите около жените. Европа е стара баба, защото европейската жена бачка. Няма време за деца, за семейство. Защото европейската жена плаща кредити, плаща данъци и издържа нискообразовани мигранти. Затова е толкова съсипана и прилича на бабичка. Ако се облагородим (ашладисаме) с орди необразовани и децивилизационни индивиди, няма да се сдобием с млада жена, а с изнасилена бабичка. Както вървят нещата, това скоро ще се случи.Благодарение на папата видяхме за пореден път колко неадекватна, че чак забавна, е българската църква. На сцената на този световен театър поп-ченгетата ни се представиха като обидена ученичка. Смех. За финал. Липсваше някой протестър, който да крещи „Извини се, бе! Извини се за Джордано Бруно!“Знам, че арменските попове не се питат, но ако можех, бих го попитал дали е джедай. Дори и да не е, ако нашите попове искат да намерят път към младите, да си поръчат раса от арменските дизайнери. Нямаше да е зле да има и няколко пионерчета, които да рапортуват: „Папа даден! Папа приет!“.Шегувам се! Мир. Мир. Мир.", "date": "2019.05.09", "title": "Какво разбрахме от посещението на папата?"}
{"url": "https://offnews.bg/obshtestvo/bezplatno-kino-i-informatcionen-shtand-za-denia-na-evropa-v-doma-na-ki-702856.html", "text": "Европейските информационни мрежи в България ще отбележат Деня на Европа на 9 май с общо събитие под мотото „Европа е възможност. Европа е свобода и сигурност. Европа си ти!“.В 10,30 ч., в Дома на киното () ще отвори информационен щанд, където ще се раздават материали за Европейския съюз, както и информация и съвети за правата ни при пътуване, пазаруване и почивка в рамките на Общността. Ще има и информация за възможностите за работа, бизнес, обучение и култура в ЕС.Успоредно с това в Дома на киното цял ден с безплатен вход ще текат прожекции на европейски филми, подкрепени от програма МЕДИА на ЕС.По традиция в организацията на празника на Европа си партнират Европейският потребителски център България, Информационният център „Европа Директно”- София, Мрежата за сътрудничество между Европейската комисия и европейските обществени служби по заетостта – EURES, Националният център за контакт по програма „Европа за гражданите”, Бюро „Творческа Европа” (офиси Култура и МЕДИА) и Enterprise Europe Network - България.Кинопрожекциите започват в 11 ч с детската анимация „Луис и извънземните“ и продължават в 13 ч с документални филми:„Звярът е още жив” (България 90’, реж Мина Милева, Весела Казакова) - 13:00 ч.„Чия е тази песен” (България, Германия,Финландия, Дания, Белгия, 70’, реж. Адела Пеева, 2003) - 14:45 ч.„Коридор №8”, (България 2008, 74’, реж. Борис Десподов) - 16:15 ч.„Проблемът с комарите и други истории” (България, Германия, САЩ, 2007, 100’, реж. Андрей Паунов) - 17:45.В 19,45 ч започва финландската продукция „Най-щастливият ден в живота на Оли Маки“, а в 21,30 ч е началото на специалната прожекция „кино за смелите“ – австрийският филм „Сафари“.Повече за програмата може да се види на сайта на Дома на киното, както на сайтовете на организаторите.", "date": "2019.05.09", "title": "Безплатно кино и информационен щанд за Деня на Европа в Дома на киното"}
{"url": "https://offnews.bg/sviat/paradat-za-denia-na-pobedata-v-moskva-video-702868.html", "text": "С военен парад на Червения площад в Москва Русия отбелязва по традиция Деня на победата. Парадът започна с думите \"Внимание, говори и показва Москва, слушайте и гледайте Червения площад. В чест на 74-тата годишнина от победата във Великата Отечествена война 1941-1945 година - парад на Победата!\". На централната трибуна са руският президент Владимир Путин, ветерани и гости. Руският министър на отбраната Сегей Шойгу и командващият парада командващ Сухопътните войски ген. Олег Салюков пристигнаха на площада с най-новите руски кабриолети Aurus. В парада тази година участват над 13 000 военни и 130 единици съвременна военна техника. По площада ще преминат всички видове войски на руските въоръжени сили, военна полиция, граничари, руска гвардия. За първи път военни ще държат най-новия автомат АК-12, 5,45 мм калибър, който е влязъл във въоръжението миналата година, съобщи ТАСС.Сред техниката, която ще премине по площада, е танкът от Втората световна война Т-34, бронирани автомобили \"Тигр\" с противотанков комплекс \"Корнет-Д\", бронирани автомобили \"Тайфун-К\" и \"Тигр-М\" с бойни модули \"Арбалет\". По площада ще преминат още БТР-82А, \"Курганец-25\", БМП-3, най-новият танк \"Армата\" и модернизираният танк Т-72Б3, бронетранспортьори БТР-МДМ, 152-милиметрови самоходни гаубици \"Мста-СМ\", ракетни комплекси \"Искандер-М\", реактивните системи \"Смерч\", зенитни ракетни комплекси \"Бук-М2\" и \"Тор-М2\", зенитни ракетно-артилерийски комплекси \"Панцирь-С\", зенитни ракетни системи С-400 \"Триумф\", пускови установки за ракетен комплекс \"Ярс\", бойни машини на пехотата \"Бумеранг\". Въздушната част на парада за Деня на победата беше отменена заради ниска облачност и мъгла, съобщиха руските медии. В парада трябваше да се включат 74 военни самолета. ", "date": "2019.05.09", "title": "Парадът за Деня на победата в Москва (видео)"}
{"url": "https://offnews.bg/obshtestvo/hladno-s-prevaliavania-ot-dazhd-v-zapadna-balgaria-i-temperaturi-ot-3-702826.html", "text": "Днешният ден ще започне с хладно време и минимални температури между 3 и 8 градуса. По Черноморието те ще са по-високи - 9-11, прогнозира Националният институт по метеорология и хидрология.От запад облачността ще се увеличава, отначало висока и средна, но до вечерта ще се вплътни и на места в Западна България ще превали дъжд. Вятърът ще се обърне от юг-югозапад, ще е слаб, в източните райони - до умерен.Дневните температури слабо ще се повишат, като максималните ще достигнат 17° - 22°.Над планините ще има значителна облачност и превалявания. До 1800 м те ще са от дъжд, а над тази височина в масивите от западната половина от страната - от сняг. Вятърът ще се обърне от югозапад и ще е до умерен. Максималната температура на височина 1200 метра ще бъде около 10°, на 2000 метра - около 4°.По Черноморието ще има разкъсана, предимно висока и средна облачност. Ще духа слаб до умерен юг-югоизточен вятър. Максималните температури ще са от 15° до 19°. Температурата на морската вода е 11°-14°. Вълнението на морето ще бъде около 2 бала. Привечер ще се усилва.Днес слънцето изглява в 6:12 часа и ще залезе в 20:35 часа.", "date": "2019.05.09", "title": "Хладно, с превалявания от дъжд в Западна България и температури от 3 до 22 градуса"}
{"url": "https://offnews.bg/obshtestvo/zapochva-vanshnoto-otceniavane-na-chetvartoklasnitcite-60-hil-se-iav-702847.html", "text": "Започва националното външно оценяване на четвъртокласниците.Днес на тест по български език и литература ще се явят приблизително 60 хил. деца, утре е насрочен този по математика. Човекът и обществото е на 14 май, изпитът по човекът и природата - на 16-и. Всички тестове започват в 10 ч.Целта им е да измерят постигнатото ниво от децата в края на началната степен на образование.", "date": "2019.05.09", "title": "Започва външното оценяване на четвъртокласниците: 60 хил. се явяват на тест по български днес"}
{"url": "https://offnews.bg/na-tozi-den/otbeliazvame-denia-na-evropa-702827.html", "text": "На 9 май отбелязваме Деня на Европа - празник на Европейските общности, на единството и мира на Стария континент.На тази дата през 1950 г. френският външен министър Робер Шуман прочита декларацията за обединение в Европа и призовава за съюзяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти.Декларацията поставя основите на Европейския съюз.Също днес Русия чества Деня на победата - края на Втората световна война. Празник, който в Западна Европа се отбелязва на 8 май. Разминаването се дължи на часовата разлика – късно вечерта на 8 май Уинстън Чърчил и Хари Труман обявяват края на войната в Европа.Датата ще бъде отбелязана с редица събития и у нас.От 9 ч. днес президентът Румен Радев ще участва в церемонията по полагането на венци и цветя пред паметника на Незнайния войн в столицата по повод 74 години от края на Втората световна война. Там ще бъде и руският посланик Анатолий Макаров, който оттам ще се отправи на шествие на Безсмъртния полк, което ще премине през центъра на София до Паметника на Съветската армия. Там в 10 ч. ще бъдат положени цветя и ще започне концерт. След София руският посланик ще се включи в церемониите и в Пловдив.В 10 ч. пред президентството президентът Радев ще присъства на тържествена церемония по издигането на знамето на ЕС по повод Деня на Европа. На нея ще присъстват председателят на парламента Цвета Караянчева и депутати.Вицепрезидентът Илияна Йотова организира дискусия на тема \"Европа\" със студенти в Софийския университет.В 10 в Информационния център на Министерство на отбраната ще има публична дискусия на тема „Европейски диалог: Идеи за по-добра Европа”, а половин час след това в Дома на киното ще бъде отворен информационен щанд, където ще бъдат раздавани материали за ЕС и ще може да бъде получена информация и съвети за правата ни при пътуване, пазаруване и почивка в рамките на Общността.Във Варна в 11 ч. ще бъдат поднесени венци и цветя по случай Деня на Европа и ще има шествие, което ще тръгне в 11:45 ч. от от Паметника на Осми Приморски полк до сградата на общината. От 12 ч. ще започне Тържествено издигане на флаговете по случай Деня на Европа.Във Велико Търново ще има шествие на ученици по случай Деня на Европа, чието начало е планирано да 10:10 ч. Ритуалът по издигането на знамената пред общината е планиран за 10:30 ч.Събития са планирани във още във Видин, Добрич, Карлово, Кюстендил, Смолян, Шумен, Ямбол.", "date": "2019.05.09", "title": "Отбелязваме Деня на Европа"}
{"url": "https://offnews.bg/kultura/dalbokata-darzhava-serialat-kojto-ne-bi-triabvalo-da-sashtestvuva-702643.html", "text": "Писнало ми е от шпионски, военни и криминални сериали. Един и същи плосък сюжет и захаросани герои. Юнашка Америка тупа лоши терористи, докато агентите праскат реплики, като че ли крадени от Иво Сиромахов, който пък на свой ред ги е откраднал от Фейсбук. Затова малко се дърпах да гледам . Ок, доста се дърпах.Но - не знам как да го кажа, за да не звучи сякаш са ми платили от  – продукцията се оказа зашеметяваща. Чук. Най-бруталното нещо на военна тематика, което страната е пускала от бомбите над Либия през 2011 насам. Ха-ха-ха. Ха.Не е смешно. Нито пък . Сериалът приковава вниманието за броени минути и който се интересува от международни отношения, и по-специално политиката спрямо Близкия Изток и Северна Африка, ще остане повече от доволен. Няма и помен от плоския западен патриотизъм и приповдигнатост. Главните герои във всеки един момент изглеждат на крачка от изпадането в дълбока и мътна спирала на самоомраза, депресия, гняв и безпомощност заради политиките на собствените им правителства, които се оказват отговорни за редицата тежки проблеми в региона, както и заради собствените си морални терзания. Сюжетът, играчите и проблемите са актуални, реалистични и много, много добре обмислени. Тук няма добри. Има само лоши и по-лоши. И това е изключително добре обрисувано. е излязъл от учебник по борба с тероризма и международните отношения. Самото име на сериала е един от все по-широко обсъжданите в академичните и обществени среди термин, който дълго време беше неглижиран. Но това идва само да покаже, че създателите на продукцията не са банда холивудски ламери, а хора, които знаят за какво говорят. Накратко казано, „Дълбоката държава“ се отнася до преплетената връзка между подземния престъпен свят, въоръжените групировки, армията и тайните служби в дадена държава, които всъщност дърпат конците на парада. Възел, който сериалът се опитва да разплете изключително интригуващо и най-вече поучително.Няма какво да ви говоря за актьорския състав. Блестящ. Просто блестящ. Там са реномираният Уолтън Гогинс, там е Джендри Баратеон, там са и редица други не чак толкова известни, но великолепни професионалисти. А Карима Макадамс е просто неописуема. Сериалът е интензивен и задълбочен, но въпреки това е достатъчно всестранно и разбираемо представен, за да се хареса на широк спектър от публика с различни вкусове. Политика, тероризъм, щипка любов, потайни и кървави операции. Хубаво е! Ама не като на Фандъкова хубавото, а от истински яката работа. Ако Графа беше направен наполовина толкова добре, колкото , сега от Берлин и Париж щяха да идват строители и проектанти на талази, за да се учат как се прави.Но сериалът има и своите слабости, ако трябва да сме откровени. Първо, за подобен задълбочен и сериозно разработен сюжет се отделя нетипично много време за ретроспекции и дискусии на личните отношения на героите. Някак си не ми се връзва, това забавя динамиката на действие на моменти и разводнява историята. Въпрос на вкус, честно казано. За някои хора подобно нещо добавя допълнителни слоеве към персонажите и цялостна многопластовост на сюжетните линии. Може и така да е, но леко са пресолили манджата за мен. Второ, сезонът се състои от едва 8 епизода (както и първият сезон). Малко е. Искаме още.Забравих да кажа, че  всъщност сега пуска втория сезон на  на 13 май от 22:00 часа. След това може да очаквате всеки понеделник по същото време нов епизод. Задължително засечете и първия сезон на сериала по телевизията или си го набавете (законно!) и го излапайте на един дъх като топли банички от златните ръце на баба.Подобни смислени, качествени и професионални сериали не би трябвало да съществуват, защото правят всичко около тях за смях. Нещо като Швейцария или малките кифлички със сирене до нас, които ги пекат в 5 ч. сутринта. Няма да съжалявате, ако гледате . Продукция, която си е цяло кино за малкия екран. Затова отново: 13 май, понеделник от 22:00 часа по телевизия „FOX“. Ако ви лъжа, знаете къде работя, да се разберем като мъже.", "date": "2019.05.09", "title": "'Дълбоката държава': Сериалът, който не би трябвало да съществува"}
{"url": "https://offnews.bg/tenis/david-ferer-prikliuchi-s-tenisa-video-702850.html", "text": "Испанският тенисист Давид Ферер изигра своя последен мач в кариерата си. Той отпадна в третия кръг на турнира от сериите Мастърс 1000 в Мадрид от Александър Зверев с 6:4, 6:1.След мача Ферер произнесе дълга реч на корта и благодари на всички за подкрепата. Той отдели специално внимание на треньора и семейството си.\"\", каза Ферер.Давид става професионалист през 2000 година. Той е спечелил 27 титли от АТР. Испанецът е достигал до полуфиналите на всички турнири от Големия шлем без \"Уимбълдън\". Най-големият му успех бе на \"Ролан Гарос\" 2013, когато бе финалист. В ранглистата Ферер достигна до №3.Осем сезона е приключвал в топ 10, а в периода 2010-2016 проведе в топ 10 общо 292 седмици. Със 145 победи в Големия шлем Ферер е на второ място сред тенисистите с най-много успехи в тези състезания, но без титла. Само Томаш Бердих има повече - 146.", "date": "2019.05.09", "title": "Давид Ферер приключи с тениса (видео)"}
{"url": "https://offnews.bg/dw/shouto-na-slavi-sliza-ot-efir-kakvo-se-krie-zad-tozi-hod-702840.html", "text": "\"Шоуто на Слави\" слиза от ефира на Би Ти Ви. Това обяви самият Слави Трифонов. Той и екипът му не се чувствали част от медийната среда. Но дали това е истинската причина за края на шоуто? Няколко хипотези:Кой свали Слави Трифонов от ефир? Самият той го направи. Или поне така твърди.Традиционният заподозрян - телевизията-майка Би Ти Ви, отношенията му с която няма как да са гладки (все пак за пари става дума), официално заяви, че не се отказва от шоуто и продължава да преговаря с фирмата му. И самият Трифонов го потвърди. А това веднага роди хипотезата, че със заплахата да слезе от ефир на 31 юли той си вдига цената. Особено на фона на упорития слух, че телевизията се продава и в такъв момент трудно ще се лиши от ключови програмни сегменти.Какво ни казват \"прощалните\" думи на Трифонов?\"От много време насам аз и моят екип не се чувстваме част от медийната среда.\" \"Прощалните\" думи на Слави Трифонов сякаш изключват хипотезата, че той преговаря с конкурентна на Би Ти Ви телевизия, например с Нова ТВ. Но всъщност такава хипотеза остава валидна до развръзката.Същевременно тези \"прощални\" думи навеждат на подозрението, че някакви други медийни или политически фактори пречат на шоуто, че го притискат и ограничават свободата му. Ако е така, Трифонов, който винаги е настоявал, че е откровен към зрителите си, би трябвало да ги посочи. В този си вид \"прощалните\" му обяснения са есеистика, чиято цел е по-скоро да премълчи, отколкото да съобщи причината за оттеглянето му.Съществува и друга хипотеза - че Слави Трифонов се готви да прави своя нишова телевизия, да кажем с акцент върху балканския фолклор, към който отдавна заявява пристрастията си. Той обаче, освен фолклора и родината, обича и печалбата. И като успешен продуцент с дългогодишен опит не може да не знае, че в настоящия момент подобен проект ще е губещ по условие. Някой ще трябва да налива средства в него, а това е най-сигурният начин да загуби свободата си.Трифонов влиза в политиката?Стигаме и до последната хипотеза, според която Слави Трифонов се премества окончателно от медиите в политиката, за да направи партия. Всъщност, той отдавна работи по този проект - организира референдуми, протести, кастинги за политици и какви ли не други политически жестикулации от екрана. Шоуто му нерядко съвсем насериозно се преобразяваше в нещо като Страшен съд за политици.Какво обаче ще се случи, ако Трифонов превърне телевизионното си шоу в партия? Така той би се подредил до Сидеров или Бареков, чиито телевизионно-партийни проекти бяха родени от \"инцеста\" между медии и политика. Само че зрителите не прощават, когато търсиш подкрепата им в една сфера, а искаш да я използваш в друга. Повечето се отдръпват. Впрочем, \"Шоуто на Слави\" вече произведе една такава партия - \"Гергьовден\". Тя бе обречена на трудни комбинации в политическите маргиналии. Поне досега Слави Трифонов си е давал сметка за това и в последния момент се е отказвал да влезе в политиката.Приликите между Слави Трифонов и Бойко БорисовЗащо тогава Слави Трифонов слиза от екрана на Би Ти Ви? Може би защото е професионалист и усеща, че екранните харизми все по-малко ще вървят на телевизонния пазар. Довчерашните му фенове са се разбягали в социалните мрежи и сами си правят шоуто. Вечер няма как да кажеш нещо по-хейтърско и по-смешно от това, което вече десетки пъти се е въртяло в интернет.Всъщност, Слави Трифонов много прилича на Бойко Борисов и затова през годините двамата силно се любят и мразят. Те са самотни герои - единият в медийната, другият - в политическата сфера. И двамата успяваха да предизвикат мощни колективни идентификации. Трифонов - на територията на масовия вкус с чалгата и трапезните майтапи. Борисов - на принципа на подобието (в изказ, маниери, логика) с народа, така че той чрез министър-председателя си да се чувства стигнал до най-високото стъпало на държавата. И да държи Борисов на власт, защото, ако падне, все едно народът е паднал.Моделът на харизматична политика обаче се разпада, заради естествената загуба на доверие в политическия елит на \"най-корумпираната страна в ЕС\". Моделът на харизматична телевизия също се разпада - заради загубата на доверие в медийния елит на \"страната с най-ниската свобода на словото в ЕС\". Трифонов казва, че не е част от тази медийна среда, но го казва, застанал от 19 години в нейния център. Впрочем, след като дълго време Борисов бе основната мишена на \"Шоуто на Слави\", през 2018 година Трифонов го покани на интервю, което бе прието за \"лула на мира\" - заради тона му, но и заради самия факт на поканата. Мирът между двамата обаче не беше в силата им, а в слабостта им. Среща на ветерани от една епоха, която отминава...Дали и как епохата, която идва след тях, ще е по-добра - именно това е същественият въпрос, който поставя оттеглянето на Слави Трифонов. А не какво ще прави той без шоу по Би Ти Ви.", "date": "2019.05.09", "title": "'Шоуто на Слави' слиза от ефир. Какво се крие зад този ход?"}
{"url": "https://offnews.bg/politika/danchev-balgaria-ima-nuzhda-ot-istinski-balgari-koito-da-zashtitavat-702858.html", "text": "Нямаме нужда от брюкселски чиновници. България има нужда от повече истински българи, които знаят и могат да защитават националния интерес в Европа. Убеден съм, че БСП ще изпрати там точно такива хора, които ще направят Европа по-социална, по-справедлива, по-обединена, по-сигурна“. Това заяви кандидатът за евродепутат от „БСП за България“ Димитър Данчев в сутрешния блок на БНТ. Според него целта на ЕС е не само да обединява държави, а да обединява и хората в Европа. „Тези избори са важни, защото на карта е заложена възможността след тях да се върне справедливостта в България“, каза още той.По повод 9-ти май Данчев обясни, че за него това е денят, в който Европа е била истински обединена – не зад партии и политици, а зад кауза, че след години на тежко разделение може да се създаде съюз, в който всички заедно мирно да живеят по-добре. Той е категоричен, че няма противоречия между Деня на Европа и Деня на победата. „Сега Европа е тежко разделена от неравенства, противоречия, а хората живеят по-бедно. Скандалите, с които е заобиколено нашето общество, показват, че Европа има нужда от промяна. БСП беше първата партия, която направи своята платформа за икономически развита Европа, по-справедлива и Европа на равните възможности, без две, три или повече скорости“, посочи кандидатът за евродепутат.Димитър Данчев подчерта, че Европа може да помогне за подобряване на жизнения стандарт в страната и повишаването на доходите. „Ако се обединим около определянето на един стандарт за минималната работна заплата и пенсия. Ако целим привличането на повече инвестиции в България, създаването на повече работни места, това може да се случи“, категоричен е той. По неговите думи Европа може да помогне на младите хора и децата. „Ако нашите представители в ЕС се преборят за младежката гаранция, за младежкия план за образование и работа, за увеличаване на средствата по програми, които доказано работят, като „Еразъм+“, която дава възможност за образование, квалификация и преквалификация на младите хора. Въвеждането на младежкия културен чек, който дава възможност на младите хора да посещават културни събития, тогава Европа може да помогне на децата и младежите“, уточни Данчев.„За да се създават нови работни места, са необходими целенасочени инвестиции“, каза още кандидатът за евродепутат. Според него е необходима активна роля на държавата в този процес, както и активна роля на представители ни в ЕП при определяне на бюджета и разпределяне на средствата за преодоляване на тези дълбоки неравенства.„Държавата липсва, където е необходимо и не всички са равни пред закона. Хората с апартаменти, асансьори, с къщи за тъщи, са по-равни от другите“, коментира Димитър Данчев.", "date": "2019.05.09", "title": "Данчев: България има нужда от истински българи, които да защитават националния интерес"}
{"url": "https://offnews.bg/politika/desislava-ivancheva-kandidatirah-se-za-evrodeputat-ot-bezsilie-702854.html", "text": "Кандидатирах се за евродепутат от безсилие. Защото мафията е на всички нива, най-вече на законодателно. Трябва намеса отвън. Това заяви Десислава Иванчева, която вчера бе , заедно с бившата си заместник-кмет в район \"Младост\" Биляна Петрова, по бТВ. Тя обясни, че ще се допита до избирателите си към коя партия в Европарламента да се присъедини след изборите на 26 май. \"Ще направим едни живи лайфове, защото имаме леви, десни, патриоти, зелени - ние сме зелени по душа\", допълни Иванчева. Голям брой граждани са ни дарили за кампанията около 2000 лева. Но е важно, че те не са вкарани в сметката от 1 лице, а от 2000 - не е важно да имаме билбордове, а хората да ни вярват и да ни подкрепят, сподели Иванчева. За присъдата си от 20 години затвор на първа инстанция Иванчева коментира:  Не се смятам за невинна, аз съм невинна. Това каза и съдията - че половината от обвинението е неистинско. Отпадна обвинението за подкуп от 500 000 евро, останаха едни 10%, че сме поискали подкуп. Ще се борим докрай. Но по усещане, и на втора инстанция ще бъдем осъдени, евентуално присъдата ще бъде намалена от 20 на 10 години. Адвокат Марин Марковски направи, каквото можа на първа инстанция, за което му благодаря. Но новият ми адвокат Николай Хаджигенов прие процеса като лична кауза. Този процес е за умишлено сплашване на гражданското общество. ", "date": "2019.05.09", "title": "Десислава Иванчева: Кандидатирах се за евродепутат от безсилие"}
{"url": "https://offnews.bg/medii/milen-tcvetkov-pusna-nov-proekt-702855.html", "text": "Дългогодишният телевизионен водещ Милен Цветков започва нов професионален проект - онлайн предизборно студио във Фейсбук.То носи името \"Избери страна в битката за България\" и представя кандидатите на \"Демократична България\" за европейските избори. Пилотният нулев епизод на студиото бе снощи, а гост бе Христо Иванов - лидер на \"Да, България\", която е част от дясното обединение \"Демократична България\".През лятото на 2018 година  от ефир, точно преди да бъде излъчен епизод, чийто анонс питаше фалшива новина ли е, че премиерът Борисов си е купил гръцки остров. Предаването се излъчваше след полунощ в делничните дни и въпреки часа си се радваше на стабилна аудитория.Предизборното студио може да се види в доскорошната фейсбук група на \"Часът на...\", която е преименувана на .", "date": "2019.05.09", "title": "Милен Цветков пусна нов проект"}
{"url": "https://offnews.bg/futbol/levski-nabeliaza-napadatel-minal-prez-inter-702849.html", "text": "Левски може да се възползва от финансовите проблеми, които има Астра Гюргево и да привлече румънския нападател Денис Алибец на \"Герена\", пише \"Меридиан мач\".Тимът от северната ни съседка страда от безпаричие и бави заплатите на играчите. Дори ръководството си призна открито, че има затруднения. Самият Алибец се забърка в скандал. Той поиска да напусне терена самоволно при загубата с 1:5 от Клуж.Денис има договор с Астра до 2021 година, но не крие, че може да си тръгне още през това лято. Той може да играе и като ляво крило. Освен това има зад гърба си престой в Интер.Италианският гранд го привлича още като юноша. Тимът от Милано го е преотстъпвал в Мехелен, Виторул и Болоня. През този сезон има 26 мача, 6 гола и 7 асистенции във всички турнири. Освен това има 9 мача и 1 гол за националния отбор на Румъния.26-кратните шампиони вече демонстрираха интерес към още двама играчи от румънското първенство. Това са италианците Диего Фабрини и Матия Монтини.", "date": "2019.05.09", "title": "Левски набеляза нападател, минал през Интер"}
{"url": "https://offnews.bg/nashite-avtori/kroezhat-na-shapki-ili-kak-da-otstreliame-kubrat-702807.html", "text": "На мен ми се е случвало и затова знам.Все едно всички зли сили и лоши късмети на света да се съюзят и да направят всичко възможно да те съсипят. Все едно Демиургът (тоя, който е направил материалния свят според гностиците) ти има зъб и прави всичко възможно да те види паднал на земята. Все едно да ти откраднат колата докато ядеш кифла, а в кифлата да се окаже че има камък от ремонтите на центъра и да ти счупи преден зъб. Нещо такова.Та така и с Кубрат, милия.Никога не съм бил страшен фен на Кубрат Пулев – някак винаги когато видя лицето на тоя прочут боксьор, иззад рамото ми започва да шепти старият мизантроп Ломброзо. Със сигурност се сещате – нещо там за Homo delicvens. Това невисоко чело и характерни челюсти, тези... хайде да не продължавам, такава една расистка физиогномика винаги си лежи у нас, но е пошла – аз се пазя от такива съждения; усетя ли се, че съдя за един човек по външността му – засрамвам се. За съжаление – пак продължавам. Единственото ми оправдание е, че вероятно всички така правят – съдят си най-безотговорно за хората по външността им; но малцина го осъзнават. Както и да е – Кубрат е славно момче. Но сега, дявол да го вземе, все едно целият щаб на дяволите се е наговорил да се събере и да му скрои шапка.Внимателно изгледах мача му с румънеца Богдан Дину. Не разбирам достатъчно от бокс, та да давам експертни оценки, но ми се стори, че Кубрат Пулев се боксира съвсем нормално. Тоест – уверено и без излишни емоции. Получи тежка аркада още към началото, но я преглътна и продължи смело. В първите рундове никой от боксьорите не надделяваше. Дори може да се каже, че румънецът някак правеше по-добро впечатление. Може би беше по-енергичен, но не и по-ефективен. След аркадата имаше (всички тези описания са мои съвсем субективни впечатления) един кратък момент, в който Кубрат беше (като че ли) разярен, но това скоро отмина. След това българинът направи нокдаун на румънеца със серия от удари, които, дори за лаик като мене, бяха нечисти. Румънецът поседна до въжетата. Но след това се изправи и мачът продължи. Така рунд след рунд българинът – не особено атрактивно и не особено чисто (според мен), си проправяше пътя към победата.Накрая румънецът падна – някак леко, по-скоро от слабост, отколкото заради някакъв страховит, съкрушителен удар; вероятно и такъв е имало, но аз наистина не разбирам и затова не успявам да регистрирам всички удари при тая бързина (а и все пак гледах мача на монитор, не на голям екран). Кубрат получи победата, вдигна ръце, отиде да целуне мис Суши и да си навлече гнева на цялата тая фалшиво-пуританска и йезуитски политически коректна Америка.Сега, на 14 май, Атлетическата комисия на щата Калифорния ще реши съдбата на Кубрат. Но не само по повод този критичен мач, резултатът от който промоутърите на румънеца искат да оспорят, но и случая с мис Суши.Като ще се разправяме с тебе – ще се разправяме накуп! Тия думи чувам, изречени от щаба на дяволите на лошия късмет, те прозвучават в главата ми като се замисля за горкия нападнат боксьор.Ами случва се! – ще си кажат мнозина. А други ще допълнят: То злото не идва само!Но дали румънецът (по право не той, а хитреците около него) би и помислил да оспорва резултатите от тоя печално прочул се мач, ако не беше се случило това „нещо” с целуването на мис Суши?Няма случайни неща, мили хора, няма и дяволи, няма и лош късмет. Така си мисля аз.Когато видите някъде някой натакован (с най-голямо политически коректно извинение!), да знаете, че някой го е натаковал! И не го е натаковал ей така – без да иска – а го е натаковал съвсем целенасочено; това не означава, че напълно е осъзнавал какво прави; всички ние – нетрайни и ненадеждни хора – правим всичко полуосъзнато. И когато вредим на някого – обикновено правим всичко възможно да си въобразим, че му вредим за добро. Даже – за негово добро.Или поне – за да възтържествува правдата!Та така и румънският боксьор (и цялата негова промоутърска свита) – вероятно са си казали най-благородно: Абе я както са го приклещили сега този ми ти Кубрат, както са го притиснали отвсякъде с тая жалба за сексуален тормоз и с това разследване – я и ние да вземем, че да му...Хоп, тук сгреших! Никой не си мисли такива неща, защото всеки – и най-големият мръсник на земята – държи да се чувства като добър и справедлив човек. Всеки – върти-суче – но гледа да си има някакво благородно оправдание за всички свои мерзости, които предприема срещу някого. И всеки вредител всъщност – може да се каже – е воден от добри намерения!Та вероятно румънците са си казали: Ето! Кубрат Пулев е един рушител на морала и ние не бива да оставяме една несправедливост, една от многото, в които е замесен, да остане без възмездие!Хората, мили хора, много обичат да си намират изкупителни жертви. И да ги наричат Дявол или Сатана или Бог знае как. Примерно – Кубрат Пулев. Взимат черна боя и боядисват, а освен че боядисват – си и вярват – че това, което е станало черно от тяхното боядисване – си е било черно по принцип!Кубрат става все по-черен. Четките-баданарки по него играят. Атлетическата комисия вече ще се занимава не с бял българин, а с цър арапин. Как няма да е пристрастна, след като има толкова антипатия, витаеща около него? С нож да я режеш!И вероятно комисията ще го нарита, милия Кубрат. Защото най-приятно е да хулиш охуления, а също така – и да риташ наритания. Получава се една такава – солидарност между ритащите и хулещите. Румънци, атлетически комисии и Джени Сушита се прегръщат и понасят във весел танец над прегазения Кубрат.Някой ще рече: И какво постигаш с тая диатриба, какво казваш? Че хората са лоши и нападат тоя, който е лесен за нападане? Че това всеки го знае! Видят ли, че някой е в неизгодна позиция, видят ли, че някой е подгънал крак – хвърлят се. И след половин час неприятно джавкане, щракане на челюсти и джвакане на кръв и жили – остава само скелета. Това е истината за Човешката Природа!Така ще рече някой.Но аз ще му отговоря: Пишещия е длъжен цял живот да напомня на хората че са животни дълбоко в себе си. Че носят зверското и грозното. Но че са напълно способни да озаптяват всичко това. И именно това е човешкото.Ти пък – ще кажат – сега какви патоси изведе от някакъв си боксьор и някаква си суши-кифла!Но аз ще отговоря: Не става въпрос за боксьор, не става въпрос за суши и не става въпрос за кифли! Не става въпрос за нищо друго, а само за това, че трябва винаги да сме много внимателни!Да внимаваме много - да не се превръщаме в освирепели кучета, джавкащи в бясна глутница, жадна за кръв. Която - види ли някой до преди ден много силен, но сега слаб – да налита, за да пие кръв.Само това се опитвам да напомня аз.", "date": "2019.05.09", "title": "Кроежът на шапки, или как да отстреляме Кубрат"}
{"url": "https://offnews.bg/obshtestvo/hora-s-uvrezhdania-izlizat-na-protest-sas-zatvornicheski-nomera-702859.html", "text": "Нов протест на хората с увреждания. Те се събират пред сградата на Министерството на труда и социалната политика. Според организаторите на акцията, в последните години няма реална промяна в начина на живот на нуждаещите се. Те имат притеснения и заради начина, по който ще се определя индивидуалната оценка на потребностите в новия Закон за личната помощ.Едно от основните им опасения е, че предвидените часове за личен асистент на месец няма да отговорят на реалните им нужди и ги обричат на домашен затвор. Затова днес хора с увреждания ще излязат пред ресорното министерство с табели със затворнически номера.Зам.-министър Зорница Русинова коментира пред БНТ, че са винаги отворени за диалог с всяка една от организациите на хората с увреждания:\"Ще чуем исканията на хората с увреждания, готови сме да ги приемем и ако има пробойни в закона, те ще бъдат обект на промяна.\" Русинова каза, че като общество дължим много на хората с увреждания и ще продължи работата в тази насока. Миналата година бяха приети ключови закони. Според нея става въпрос за качествени закони, но за момента са минали само пет месеца от прилагането им. „Надяваме се, че няма да има нови протести. Всеки един закон, когато започне да се прилага, може да бъде надграждан. За нас работата с хора с увреждания винаги е била приоритет“, допълни зам.-министърът. Тя обясни, че социалното министерство стартира нова услуга в помощ на хората с увреждания, както и възрастните хора, нуждаещи се от специални грижи.„Работим по подзаконовата нормативна уредба, днес дори имаме възможност с около 30 общини да подпишем договори по схемата патронажна грижа. Това е нова услуга през общините в България, тъй като голяма част от хората с увреждания, както и възрастните хора имат нужда не само от социална работа и личен асистент, но и от медицинско лице, което да ги посещава. С новата услуга до два часа на ден такова лице – болногледач или медицинска сестра, ще може да посещава хората в такава нужда“, обясни зам.-министърът.Русинова допълни, че към този момент са подадени 120 проекта от общините, крайният срок за останалите е 10 май. Условията за кандидатстване по новата услуга са събиране на целева група от минимум 50 човека, а финансирането ще се определя според размера на общините.„Целта е да надградим дейността на социалния патронаж и всички останали услуги. Надяваме се над 15 000 човека да могат да ползват тази услуга“, каза Русинова.Зам-министърът коментира и спряната Стратегия за закрила на детето, която предизвика редица публични възражения: „Законът за закрила на детето подкрепя децата, които са изпаднали в риск. Надявам се всички мерки по отношение на подкрепа на семейството, които сме предприели, да продължим да работим по тях“.", "date": "2019.05.09", "title": "Хора с увреждания излизат на протест със затворнически номера"}
{"url": "https://offnews.bg/futbol/lukas-moura-obarna-aiaks-totnam-e-vtoriat-finalist-sled-nov-velik-ob-702844.html", "text": "Лондонският Тотнъм продължава да твори история в Шампионската лига. \"Шпорите\" елиминираха Аякс след победа с 2:3 като гост и общ резултат 3:3 от двете срещи. На полувремето холандците имаха комфортна преднина от 2:0 след голове на Матайс де Лихт и Хаким Зиеш съответно в 5-ата и 35-ата минута, но хеттрик на Лукас Моура(54', 59', 90+5) през втората част разпиля отбраната на домакините, изстрелвайки по драматичен начин Тотнъм до първи финал в Шампионската лига.Тимът на Ерик тен Хаг започна по най-добрия възможен начин след като капитанът Де Лихт се озова в прегръдките на съотборниците си, давайки преднина на Аякс още в първите минута на срещата на \"Йохан Кройф Арена\". В 35-ата минута Хаким Зиеш удвои аванса на \"синовете на Бог\", а с играта си отборът на Тотнъм не показваше, че може да стигне до фантастичен обрат.\"Шпорите\" започнаха вдъхновено втората част и в 54-ата минута Лукас Моура върна едно попадение, което даде надежда на англичаните. Само пет по-късно отново Моура бе герой за Спърс след като изравни резултата и накара съотборниците си да повярват в успеха. Драмата бе пълна, защото в 79-ата минута удар на Зиеш намери гредата. В 87-ата и Вертонген уцели гредата след удар с глава. Кулминацията на двубоя дойде в петата минута на добавеното време. Лукас Моура се промъкна през защитата на Аякс и с удар в долния ляв ъгъл на Онана, класира Тотнъм финала в тазгодишното издание на турнира на богатите, с което прати в екстаз всички фенове на лондончани.С успеха си Тотнъм става първия дебютант на финал от 2008 година. Мачът с Ливърпул ще се играе на 1-ви юни, а арена на събитието ще бъде \"Уанда Метрополитано\" в Мадрид.", "date": "2019.05.09", "title": "Лукас Моура обърна Аякс - Тотнъм е вторият финалист след нов велик обрат в Амстердам"}
{"url": "https://offnews.bg/politika/maria-gabriel-podkrepiame-ideiata-za-evropejski-minimalni-zaplati-702869.html", "text": "ГЕРБ подкрепя повдигнатата от КНСБ тема за въвеждане на европейски минимални заплати, обяви еврокомисарят и водач на листата на управляващите за европейските избори Мария Габриел.Тя се срещна със синдикатите заедно с други кандидати от листата.„Категорично споделяме вашата цел – 60% ускорено 3-4 годишно развитие. Това е посока, в която аз и моите колеги може да се ангажираме да работим“, заяви Габриел и добави също така, че ще се бори за Европейски орган по труда.\"Лично смятам, че е дошло време Европа да обърне друга страница, взимайки предвид социалните политики и работейки повече за социален напредък\", заяви Габриел. Тя добави, че ще се бори и за това в следващия ЕП комисарят, който отговаря за дигитализацията, да отговаря и за образованието, тъй като няма обща европейска политика за образование.", "date": "2019.05.09", "title": "Мария Габриел: Подкрепяме идеята за европейски минимални заплати"}
{"url": "https://offnews.bg/temida/razpitvat-ministar-porozhanov-po-deloto-sreshtu-minio-stajkov-702860.html", "text": "Земеделският министър Румен Порожанов е на разпит по делото срещу Миню Стайков. Причината е разследването за източването на европрограмата „Млад фермер”. Порожанов дава показания в Специализирания съд като бивш началник на Фонд „Земеделие”, съобщи БНТ. Освен него ще бъдат разпитани и други държавни служители.Миналата седмица прокуратурата повдигна ново обвинение на Стайков - за злоупотреби с еврофондове.Според разследващите той е използвал деца на свои служители за източването на пари по различни земеделски програми, заради което спецсъдът го остави в ареста.", "date": "2019.05.09", "title": "Разпитват министър Порожанов по делото срещу Миньо Стайков"}
{"url": "https://offnews.bg/obshtestvo/balgaria-otpuska-180-000-leva-za-pametnika-kostnitca-neshkov-vrah-kr-702861.html", "text": "Българското външно министерство ще отпусне 180 000 лева за изграждане на електрифицирана инфраструктура на паметника-костница „Нешков връх\" в Цариброд, Сърбия. Така ще се подобри инфраструктурата на историческата местност, достъпът до нея и до манастирския комплекс \"Света Троица\".Споразумение за предоставяне на безвъзмездна финансова помощ между Правителството на Република България и Община Цариброд ще бъде подписано днес от извънредния и пълномощен посланик на България в Сърбия Радко Влайков и кмета на град Цариброд Владица Димитров. Церемонията ще се състои от 11 часа в Цариброд, съобщи МВнР.Паметникът-костница „Нешков връх\" е сред най-значимите културно-исторически паметници в историята на България и Сърбия. В него почиват костите на загиналите българи и сръбски войни в братоубийствената война от 1885 г.Тази година по линия на българската политика за сътрудничество за развитие ще бъдат подпомогнати проекти в 9 държави от Западните Балкани и Източното партньорство, включително и в Сърбия. Общата стойност е близо 3,5 млн. лева. В Сърбия ще бъдат финансирани още проекти в Босилеград, програми за сближаване на сръбското и европейското образование и други. ", "date": "2019.05.09", "title": "България отпуска 180 000 лева за паметника-костница 'Нешков връх' край Цариброд"}
{"url": "https://offnews.bg/112/mazh-strelia-4-pati-na-balkon-po-vreme-na-sasedski-skandal-702863.html", "text": "Мъж във Варна бе арестуван за 24 часа, след като стрелял с газов пистолет на балкона си по време на скандал със съсед.Задържаният произвел четири изстрела и отправил ругатни и обиди към семейството, живеещо в съседен апартамент.Инцидентът е станал на 6 май около 19:30 ч на ул. \"Дубровник\".Задържаният е 47-годишен. След образувана преписка и съставяне на акт, на извършителя е наложена глоба, съобщава ОД МВР-Варна.", "date": "2019.05.09", "title": "Мъж стреля 4 пъти на балкон по време на съседски скандал"}
{"url": "https://offnews.bg/futbol/igrachite-na-totnam-s-div-kupon-v-sablekalniata-sled-obrata-sreshtu-ai-702853.html", "text": "Футболистите на Тотнъм са на седмото небе от щастие и има защо. Снощи \"шпорите\" стигнаха до сензационен обрат от 0:2 до 3:2 при визитата си на Аякс с който лондончани сътвориха чудото и се класираха за финала на Шампионска лига.Играчите на треньора Маурисио Почетино отпразнуваха бурно успеха над амстердамци с който за първи път в своята история ще играят за трофея на най-комерсиалния турнир.Успехът дойде след хеттрик на бразилеца Лукас Моура, който вкара последното си попадение буквално в последната секунда на двубоя.\"Емоциите ми са големи, но в момента точно е невъзможно да опиша как точно се чувствам. Гордея се с моите съотборници, много съм щастлив от факта, че вече сме на финал.Това бе един луд мач. Това, което постигнахме, е голям подарък от Господ и аз искам да го споделя с цялото семейство на Тотнъм - съотборници, както и фенове.Липсваха ни ключови играчи, но въпреки това успяхме да покажем характер и да стигнем до чудото. Футболът е невероятен спорт и в него всичко може да се случи. Този мач бе поредното доказателство за това нещо. Това е най-великият момент в моята кариера\", каза Моура.", "date": "2019.05.09", "title": "Играчите на Тотнъм с див купон в съблекалнята след обрата срещу Аякс (видео)"}
{"url": "https://offnews.bg/bojni/antani-dzhoshua-iska-zatiagane-na-merkite-sreshtu-dopinga-702864.html", "text": "Световният шампион в тежката категория на професионалния бокс Антъни Джошуа иска да има по-строги мерки за бйците, които бъдат уличени в употреба на забранени стимуланти.Британецът ще се изправи срещу Анди Руиз на 1 юни в зала \"Медисън Скуеър Гардън\" в Ню Йорк, след като първоначалния му избор Джарел Милър отпадна от битката именно заради дадена положителна допинг проба.\"През последните няколко години боксьори като Канело Алварес, Тайсън Фюри и Били Джо Сондърс дадоха положителни проби за забранени препарати. Те са едни от най-добрите в бранша.Представяте ли си ме с игла сега или преди в задника ми – бих лeтял на ринга. Когато се вгледате в ранглистата с най- добрите боксьори в тежка категория ще видите колко много от тях са били уличени в употреба на допинг и ще се запитате как са успяли да се изкачат до върха? Бих казал, че употребата на допинг е извън всякакъв контрол. Странно е, защото макар и да се случва, хората, които отговарят, не се отнасят напълно сериозно към този проблем. Напомня на расизма във футбола, въпреки че се случва, не се предприема нищо, за да бъде ограничен.Тайсън Фюри даде положителна допинг-проба, но той отново се бие и вече никой не си спомня за това. Може би е необходимо да се случи нещо сериозно, някой да умре на ринга преди всичко да се промени. Шест месечно наказание? Не съм се боксирал от девет месеца.Бих могъл да взема HGH, след като се бих с Александър Поветкин, да ме хванат, да бъда наказан за шест месеца и пак да се бия през юни. Такова наказание няма да всее никакъв страх в боксьорите. Може би организациите трябва да предприемат изключително строги мерки.Милър приемаше много мощни препарати. Неговият случай би трябвало да бъда разгледан по-сериозно. Представяте ли си, ако се бях бил с него и се беше случило нещо, може би повече не бих бил същия човек\", каза Джошуа.", "date": "2019.05.09", "title": "Антъни Джошуа иска затягане на мерките срещу допинга"}
{"url": "https://offnews.bg/ikonomika/otvariat-ofertite-za-letishte-sofia-702846.html", "text": "Днес ще бъдат отворени петте офертите на допуснатите кандидати за концесията на летище \"София\". Заседанието ще открие в 9 ч. министърът на транспорта, информационните технологии и съобщенията Росен Желязков в сградата на министерството.Определящо при оценката на кандидатите според министъра, цитиран от БНР, ще бъде: \"Годишните концесионни възнаграждения, които не могат да бъдат по-малко от 15 000 000 без ДДС на година или сумата, която е по-голяма, другият репер е 10% всички приходи от дейността на летището. Като предмет за преценяване за развитието на летището ще бъдат и инвестициите, които следва да бъдат направени. Те не могат да бъдат по-малко от 600 милиона, като до десетата година трябва да бъде изграден нов терминал, както и новата писта\".Офертите бяха подадени на 11 април. Комисията ще ги отвори по реда на тяхното подаване. Спечелилият ще стане известен не по-рано от месец.", "date": "2019.05.09", "title": "Отварят офертите за летище 'София'"}
{"url": "https://offnews.bg/obshtestvo/spirat-vodata-na-5-mesta-v-sofia-zaradi-remonti-702841.html", "text": "\"Софийска вода\" предупреди за спиране на водоподаването днес в някои райони в столицата заради планирани ремонти.Във връзка с реконструкция на уличен водопровод на ул. „Хан Аспарух“ няма да има вода в кв. „Горубляне“ от 9 до 21 ч.Във връзка с подмяна на спирателен кран на ул. „Иван Сергиев“ в ж.к. „Христо Смирненски“, няма да има вода от 10 до 22 ч. на ул. „Георги Аспарухов - Гунди“, ул. „Боян Магесник“, ул. „Братя Пешеви“, ул. „Слатинска“.Заради подмяна на сградно водопроводно отклонение до бл. 5 ж.к. в „Зона Б-18“, ще бъде спряна водата от 10 до 18 ч. на ул. „Димитър Петков“, ул. „Цар Симеон“, бул. „Инж. Иван Иванов“ и бул. „Сливница“.Прекъсване на сградно водопроводно отклонение на ул. „Александър Стамболийски“ в гр. Банкя е причината за спиране на водата от 10 до 21 ч. на ул. „Александър Стамболийски“ - от ул. „Христо Смирненски“ до ул. „Христо Ясенов“, и по ул. „Родина“, ул. „Георги Бенковски“ и ул. „Захари Стоянов“.Заради подмяна на сградно водопроводно отклонение и диагностика на уличен водопровод на ул. „Летоструй“ в ж.к. „Левски В“ , водата ще бъде спряна от 9:30 до 17 ч по ул. „Летоструй“ - от ул. „Станислав Доспевски“ до бул. „Ботевградско шосе“; от 9 до 16:30 часа по ул. „Летоструй“, ул. „Генерал Инзов“, ул. 565, ул. 560, ул. 566 и ул. 564.Ако работите продължат над 12 часа, ще има водоноски на адрес: ул. „Летоструй“ №105А; ъгъла на улиците 564 и 565.", "date": "2019.05.09", "title": "Спират водата на 5 места в София заради ремонти"}
{"url": "https://offnews.bg/futbol/petar-zanev-vse-oshte-ne-e-reshil-dali-da-podpishe-s-tcska-702851.html", "text": "Националът Петър Занев продължава да тренира с отбора на ЦСКА, но все още не е взел окончателно решение дали ще остане в редиците на \"червените\".На 16 април той заяви в телевизионно интервю, че \"до две-три седмици всичко ще е ясно\". Трите седмици изтекоха във вторник, но Занев все още не е взел окончателно решение за бъдещето си, пише \"Тема спорт\".\"Не сме говорили за договор. Сега предстоят важни мачове за ЦСКА, пък и беше направена треньорска промяна. Не е моментът. Да минат двубоите до края на сезона и тогава на спокойствие ще се преценява\", каза Занев.Той не пожела да коментира дали има предложения от други отбори. 33-годишният бранител наскоро разтрогна договора си с рукия Енисей по собствено желание.Треньорът там обвини част от футболистите в симулативна игра, пореди което Занев взе решение да си тръгне от отбора. Той бе неизменно в чужбина през последните 7 години - в украинския Волин (Луцк) (2021-2013) и в руските Амкар (2013-2018) и Енисей (2018-2019).", "date": "2019.05.09", "title": "Петър Занев все още не е решил дали да подпише с ЦСКА"}
