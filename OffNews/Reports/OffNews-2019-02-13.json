{"url": "https://offnews.bg/futbol/spas-rusev-naznachavaneto-na-delio-rosi-v-levski-e-naj-goliamata-mi-g-697547.html", "text": "Все още водещият се собственик на Левски Спас Русев сподели в интерво пред \"НОВА\", че назначаването на Делио Роси като треньор на \"сините\" е било най-голямата му грешка и се е излъгал да му се довери най-вече заради визитката. Бизнесменът призна и, че се е опитал да върне Мъри Стоилов и Наско Сираков на \"Герена\".Русев кара последните си дни като собственик на тима, а след това властта ще бъде прехвърлена официално на Васил Божков, както стана ясно официално днес.\"\", каза Русев.", "date": "2019.02.13", "title": "Спас Русев: Назначаването на Делио Роси в Левски е най-голямата ми грешка"}
{"url": "https://offnews.bg/obshtestvo/nagradiha-8-godishno-momiche-ot-silistra-prochelo-111-knigi-za-godina-697530.html", "text": "Министерството на образованието и науката награди 8-годишната Илияна от Силистра, прочела 111 книги за една година.От МОН са подарили на детето книги, съобщи майката на момичето Детелина Иванова пред \"Фокус\". Илияна е наградена и с приза „Читател на годината“ от регионална библиотека „Партений Павлович“ в Силистра. Училището трябва да намира иновативни методи, с които да стимулира децата да четат книги извън задължителната литература и тази в читанките, коментира майката.„Би било добре да има часове, в които да дискутират литература, избрана от децата. Интересно би било да се организират и всякакви игри с герои от книжките. Хубаво ще е и родителите да участват в някои училищни дейности, за да видят децата си в учебна среда“, допълни тя.Детелина е категорична, че ролята на родителите за това детето им да чете книги е ключова. „Когато детето се научи да чете – родителят не трябва да спира да взима активно участие в процеса и така да поддържа интереса му към литературата“, каза тя.„Книгите са много интересни – другите деца също трябва да започнат да четат. Така ще могат да пътуват из различни светове“, казва детето и обещава през тази година да прочете още повече книги. ", "date": "2019.02.13", "title": "Наградиха 8-годишно момиче от Силистра, прочело 111 книги за година"}
{"url": "https://offnews.bg/futbol/vasil-bozhkov-poema-vlastta-v-levski-697535.html", "text": "Васил Божков официално стана собственик на Левски. Това стана ясно от прессъобщение, изпратено до медиите от фирмата \"Нове Холдинг\".Oще в края на миналата година се носеше мълвата, че бизнесменът сменя Спас Русев като собственик на 26-кратния шампион на България. Днес всичко това бе официално потвърдено.\"Уважаеми", "date": "2019.02.13", "title": "Васил Божков поема властта в Левски"}
{"url": "https://offnews.bg/obshtestvo/politcai-sa-globili-nad-1300-peshehodtci-za-sedmitca-697531.html", "text": "1325 пешеходци са глобени между 4 и 10 февруари в рамките на специализирана полицейска акция за спазване на правилата на движение от страна на пешеходците. Според Закона за движение по пътищата, пешеходците също са участници в движението по пътищата и към тях има разписани редица задължения, като пресичане само на обозначените за целта места, забрана да прескачат ограничителните пътни съоръжения и да се движат само по тротоара или банкета на пътното платно, ако няма тротоар, отбелязват от МВР.Специален акцент в операцията е поставен върху възрастните, съпровождащи деца. Наказаните възрастни с деца са 25.Специално внимание е обърнато и на водачите, които са длъжни да дават предимство на придвижващите се пеш. Общо 248 водачи са наказани, защото са отнели предимството на пешеходец.Акцията продължава до 17 февруари. Операции като тази ще има през всеки месец от годината, допълват от МВР.", "date": "2019.02.13", "title": "Полицаи са глобили над 1300 пешеходци за седмица"}
{"url": "https://offnews.bg/futbol/as-na-real-madrid-se-podlaga-na-dieta-697525.html", "text": "Защитникът на Реал Мадрид Марсело е обещал на треньора на \"белия балет\" Сантяго Солари да влезе във форма, като свали 3 килограма от теглото си, съобщава испанското издание \"AS\".Бранителят бе резерва в няколко мача на мадридчани и дори в градското дерби срещу Атлетико в събота вместо него бе предпочетен младия талант Серхио Регилон.Солари обаче е провел разговор с ветерана, в който го е информирал, че трябва да си върне мястото в тима, тъй като в момента неговият съотборник се справя по-добре и е в по-добро състояние.Това явно е стреснало Марсело, който доскоро бе считан за безспорен титуляр в лявата зона на защитата. Футболистът решил да се откаже от някои вредни навици по отношение на храненето и да покаже, че държи на думата си.В резултат в неделя, който бе ден за почивка на отбора, той се появил на клубната база във Валдебебас, за да работи самостоятелно, което ясно показва намеренията му да подобри физическото си състояние.", "date": "2019.02.13", "title": "Ас на Реал Мадрид се подлага на диета"}
{"url": "https://offnews.bg/politika/fandakova-ima-reshenie-da-se-povishat-zaplatite-na-shofiorite-bsp-so-697534.html", "text": "Заложени са средства за увеличаване на заплатите с 10 процента на всички водачи и на работещите в четиритетранспортни дружества на София.Има решение за увеличаване с 10 млн. лв. на бюджета за транспорт на столицата само и единствено за заплати, заяви столичният кмет Йорданка Фандъкова. Тя допълни, че условията на труд на шофьори и ватмани се подобряват със закупуването на нови превозни средства.Директорът на Столичния автотранспорт ме увери, че там, където няма изградени тоалетни на първа и на последна спирка, има сключени договори със заведения, така че абсолютно по всички линии на първа и последна спирка има възможности за тоалетни на шофьорите, каза още Фандъкова, цитирана от БТА. Преди дни от Спаси София алармираха, че шофьори и ватмани  в бутилки. Заради грипната вълна през януари е имало повече извънреден труд, който обаче се заплаща добре, според шофьори, с които кметът разговаряла преди седмици. Шефът на автотранспорта я е уверил, че зад волана шофьорите изкарват толкова време, колкото законодателството позволява. По думите й част от извънредния труд е времето, прекарано в самите гаражи.Препоръчах на директора да се намали това време, в което вместо да са вкъщи и да почиват, хората са в гаража, обясни Фандъкова. \"Сигурна съм, че БСП-София и лидерът й Калоян Паргов се опитват да организират протест сред шофьорите. Темата е изключително сериозна, но се подхожда с политизиране, само с оглед на политически дивиденти\", каза Йорданка Фандъкова и допълни, че подобно действие, каквото БСП в момента извършва, означава София да бъде блокирана и хората да няма как да стигнат до работата си. Ако това е целта, нека хората да го знаят, посочи още тя. По-рано днес БСП-София разпространи съобщение с изявление на Калоян Паргов, в което се казва: Защо от днес шофьори протестират символично като работят с жълти жилетки и с надписи „Протест” на предните стъкла, пита председателят на БСП – СофияШофьорите в градския транспорт роби ли са? Отговор на този въпрос очаква председателят на БСП – София и на групата на социалистите в СОС Калоян Паргов от директорите на столичните дружества „Автотранспорт” и „Електротранспорт” Слав Монов и Евгений Ганчев, както и от председателя на Комисията по транспорт и туризъм към СОС Екатерина Йорданова, от заместник-кмета с ресор „Транспорт” Дончо Барбалов и от кмета Йорданка Фандъкова. Лидерът на столичните социалисти се срещна с шофьори от двете дружества, които от днес официално протестират символично като работят, облечени с жълти жилетки и с поставен надпис „Протест” на предното стъкло.„От това, което чух, вече имам обяснение защо е толкова голям недостигът на водачи в столичния градски транспорт, коментира Калоян Паргов. – След срещата ми с шофьорите имам редица въпроси, на които бих искал да получа отговори. Вярно ли е, че месечният график на работа и почивки не се спазва и има натиск върху шофьорите да поемат извънредни часове работа под заплаха, че ще бъдат уволнени? Вярно ли е, че съществуват вътрешни правилници в дружествата, които регламентират санкции и по този начин са отнемани неправомерно възнаграждения на шофьорите. Вярно ли е, че болничните не се изплащат с месеци, а се „разследват”? Вярно ли е, че се допуска един шофьор да работи в две поредни смени в един ден? Вярно ли е, че в послПоедните два месеца има 5 инцидента с шофьори в столичния автотранспорт? Вярно ли е, че в момента има превозни средства в градския транспорт, които се движат с гуми на по 250 000 км при положение, че по закон те трябва да се сменят на 100 000 км? Верни ли са твърденията за психологически тормоз на шофьори, които решат да се оплачат от условията на труд? И ако наистина е такова положението в столичните транспортни дружества, как очакват ръководствата им да има желаещи да работят в тях?”, заяви Паргов. „Очаквам и конкретни предложения за справяне с проблемите, каза още Калоян Паргов, който е заместник-председател на Комисията по транспорт и туризъм. – С колегите от групата на БСП настояваме за пълни отчети. Искаме да знаем кой какво е свършил или не е свършил в работата си и съответно каква отговорност ще понесе за действията си. Защото тази безотговорност не може да продължава. Крайно време е Столична община и ръководствата на транспортните дружества да си дадат ясна сметка, че най-важни от всичко са безопасността и защитата на живота и здравето на гражданите, както и качеството на транспортното обслужване. За нас, социалистите, водещ в работата ни е принципът „Пътникът на първо място”. За да се изпълни това, работниците в градския транспорт трябва да бъдат обезпечени изцяло, тъй като носят пряка отговорност за живота и здравето на гражданите, които обслужват”, каза още лидерът на БСП-София. ", "date": "2019.02.13", "title": "Фандъкова: Има решение да се повишат заплатите на шофьорите, БСП-София ги вдига на протест"}
{"url": "https://offnews.bg/politika/60-mln-evro-ot-venetcuela-sa-prevedeni-na-smetkata-na-balgarski-advok-697536.html", "text": "В момента в сметката на български адвокат има 60 млн. евро, преведени от Венецуела. Това заяви пред bTV председателят на Комисията за контрол над службите за сигурност в парламента Димитър Лазаров.По-рано днес американският посланик Ерик Рубин, главният прокурор Сотир Цацаров и председателят на ДАНС Димитър Георгиев съобщиха за засечена голяма сума от Венецуела в българска банка, без да уточнят за коя банка става дума и каква е сумата. „В момента в наличност са около 60 млн. евро, постъпили са в доверителна сметка на адвокат. Името не е споменато, не е необходимо. Не сме се интересували за името, защото разследването е в начален етап”, посочи Лазаров, като уточни, че адвокатът има и чуждо гражданство освен българското.Той уточни, че банката, в която са преведени парите, е българска и е оказано съдействие от БНБ. „От Нова година насам няма движение. Доверителните сметки на адвокати и адвокатски дружества, обикновено са пари на клиенти, които стоят там и при необходимост се превеждат. Тепърва ДАНС ще установява какво е било движението на тези пари”, обясни Лазаров.„Смущаващо е, че сумата е голяма. Като казваме постъпили са тук, това не означава, че са били предназначени да бъдат похарчени тук. Вероятно е било предназначено по някакъв начин да бъдат връщани обратно във Венецуела. Сигналът е дошъл по дипломатически път от партньорските служби”, допълни той. По думите му основанието за превод е било закупуване на храна за хуманитарни нужди.„Вероятно тази сметка е една пощенска кутия, откъдето тези пари са били превеждани извън България”, коментира председателят на допълни председателят на Комисията за контрол над службите за сигурност.", "date": "2019.02.13", "title": "60 млн. евро от Венецуела са преведени на сметката на български адвокат"}
{"url": "https://offnews.bg/sviat/ruskoto-posolstvo-ne-plashtame-na-trolove-te-sami-izbirat-pravilnata-697524.html", "text": "Руското посолство публикува третата част от дискусията на посланик Анатолий Макаров с потребители във Facebook.Макаров отговори на въпроси на български граждани по повод Деня на дипломатическия работник, който в Москва се отбелязва на 10 февруари.Въпросите са зададени в рамките на \"акцията\", обявена във Facebook от дипломатическата мисия под хаштаг \"Попитай Посланика\".Днес посолството разпространи третата, последна част, озаглавена \"Най-забавни въпроси\".", "date": "2019.02.13", "title": "Руското посолство: Не плащаме на тролове, те сами избират правилната страна"}
{"url": "https://offnews.bg/obshtestvo/dva-sa-potvardenite-sluchai-na-morbili-u-nas-patcientite-ne-sa-imuniz-697537.html", "text": "Два са потвърдените случаи на морбили у нас. Става дума за 37-годишна жена и 3-годишно дете. И двамата пациенти не са имунизирани, съобщи пред bTV шефът на детското отделение на инфекциозната болница в София д-р Атанас Мангъров. „Заболяването е вирусна инфекция, вид шарка, силно заразно, което се предава по въздуха чрез аерозоли, продължава около седмица – 10 дни, като протича с температура, общо неразположение, специфичен обрив, който се разпространява отгоре надолу, силно зачервени очи, течащ нос. Особеното е, че това е заболяване, което засяга имунната система и в някои случаи може да доведе до тежки усложнения от страна на дихателната или на нервната система. Смъртността е 1 на 1000, т.е. на 1000 заболели от морбили средностатистически един загива”, уточни Мангъров.Той обясни, че в някои случаи може да се получи късно засягане на мозъка - след 15 - 20 години.По думите му едно от децата на жената с морбили не е имунизирано, като на въпроса защо, тя отговорила, че така е преценила. На въпрос за аргументите на хората, които не си ваксинират децата заради различни случаи на заболели след имунизации деца д-р Мангъров отговори, че най-често, когато тези случаи се разнищят, се оказва, че нямат общо с ваксините.„Най-често проблемите са или при раждането, получило кръвоизлив или се задушило бебето, или нещо вродено, генетично заболяване, т.е. тези случаи нямат връзка с ваксините”, коментира той.", "date": "2019.02.13", "title": "Два са потвърдените случаи на морбили у нас, пациентите не са имунизирани"}
{"url": "https://offnews.bg/politika/tcatcarov-preporacha-da-se-zakrie-agentciata-za-balgarite-v-chuzhbina-697539.html", "text": "Главният прокурор Сотир Цацаров препоръча да се закрие Държавната агенция за българите в чужбина.Пред журналисти той посочи, че ако зависи от него, ще се създаде изпълнителна агенция към МВнР, а дейностите за удостоверение на български произход ще бъдат прехвърлени към Министерството на правосъдието.Агенцията към външно министерство да има функции, свързани с култура, образование и поддържането на българските общности в чужбина, предложи още Цацаров, цитиран от БТА. Той посочи все пак, че дали ще се премахне или модифицира ДАБЧ ще го решат политиците.Цацаров участва в заседание на Временната анкетна комисия по повод изнесените данни за подкупна схема при придобиването на българско гражданство от чужди граждани.Миналата година председателят на Държавната агенция за българите в чужбина Петър Харалампиев беше задържан и обвинен за ръководител на престъпна група търгувала с документи удостоверяващи български произход за чужди граждани.По думите на зам.-главния прокурор Иван Гешев разследването е към финалната си фаза, но среща технически затруднения заради огромния обем СРС-та по делото, които не са готови все още, защото ДАТО трябва да ги обработи. Гешев отбеляза още, че няма данни политически сили да са свързани с корупционните схеми.Сотир Цацаров коментира още, че уредбата на удостоверението за произход е основна предпоставка и генератор за корупция.", "date": "2019.02.13", "title": "Цацаров препоръча да се закрие Агенцията за българите в чужбина"}
{"url": "https://offnews.bg/politika/vatreshnata-komisia-v-ns-othvarli-vetoto-na-prezidenta-varhu-skandalni-697540.html", "text": "Парламентарната комисия по вътрешна сигурност и обществен ред отхвърли ветото на президента Румен Радев върху промените в Закона за защита на личните данни.В началото на февруари Радев върна за ново обсъждане в Народното събрание разпоредбa от Закона за изменение и допълнение на Закона за защита на личните данни с възражения срещу установените критерии при обработването на лични данни за журналистически цели и за целите на академичното, художественото или литературното изразяване.Президентът подчертава, че европейският регламент, който е причина за приетите промени, изисква държавите членки на ЕС чрез закон да постигат помиряване на правото на защита на личните данни с правото на изразяване и информация. Едновременно с това обаче регламентът не съдържа, нито препоръчва да има превес и надмощие в упражняването на едното право над другото, т.е. защитата на личните данни да е за сметка на свободата на изразяване и информация.Председателят на парламентарната комисия по вътрешна сигурност и обществен ред Цветан Цветанов обаче е категоричен, че \"всички промени са направени осъзнато и с достатъчно добре информирани мотиви от всички членове на цялата работна група.\"Защитата на личните данни е ценност на демократичните общества, така както и свободата на словото, заяви днес Цветанов, цитиран от агенция \"Фокус\".Още по време на обществените консултации при внасянето на законопроекта от правителството Асоциацията на европейските журналисти - България изрази своята позиция, в която посочва, че вместо да гарантира правото на изразяване, както изисква европейският регламент за защитата на данните, законопроектът прави точно обратното – ограничава това право.В този му вид, законът противоречи на Конституцията и ако бъде приет без изменения, би било необходимо да се произнесе Конституционният съд, заявяват от АЕЖ.Същевременно председателят на правната комисия в парламента и депутат от ГЕРБ Данаил Кирилов твърди, че и дума не може да става за цензура.Тази редакция, която са приели колегите от вътрешната комисия в НС и е потвърдена от парламента, съответства на решенията на Европейския съд. Колегите са намерили най-точния баланс, който е във ваша полза - на разследващите журналисти и на учените, заяви на 5 февруари пред bTV Кирилов.Ние не сме защитени - публичните лица нямаме абсолютно никаква защита или преференция. Напротив - в по-лошо положение сме поставени пред всеки друг обикновен гражданин. Така че ще продължим да бъдем обект на разследвания, твърди още депутатът от ГЕРБ.", "date": "2019.02.13", "title": "Вътрешната комисия в НС отхвърли ветото на президента върху скандалните промени в Закона за личните данни"}
{"url": "https://offnews.bg/temida/baneva-ostava-v-aresta-697541.html", "text": "Евгения Банева остава в ареста. Това реши Специализираният наказателен съд.Решението не е окончателно и може да бъде обжалвано пред Апелативния съд.Евгения Банева и съпругът ѝ Николай Банев са разследвани за пране на пари и данъчни и длъжностни престъпления.Според прокуратурата те са били част от организирана престъпна група, ръководена от Банев, в която участие взела и майка му. Преди началото на съдебното заседание Евгения Банева потвърди, че обмисля участие в предстоящите евроизбори.\"Може тук да се получи интересно – да си водя кампанията от килията, за да може да види обществеността в какви условия пребивават арестантите, които са презумирани като невинни до доказване на противното в Република България – горд член на Европейския съюз\", каза тя, цитирана от БНР.", "date": "2019.02.13", "title": "Банева остава в ареста"}
{"url": "https://offnews.bg/sviat/i-v-oon-makedonia-shte-se-naricha-republika-severna-makedonia-video-697542.html", "text": "Организацията на обединените нации е получила официално известие от правителството в Скопие, че Република Македония променя името си и вече се нарича Република Северна Македония.Съветът за сигурност и Общото събрание на ООН ще бъдат информирани за промяната на името на държавата.Външното министерство в Скопие има задачата да информира всички държави, които са признали Македония под конституционното й име, тоест Република Македония, че страната вече се нарича \"Република Северна Македония\".Правителствената пресслужба днес разпростани видеокадри на поставянето на табела с новото име на \"Богородица\" - граничния пункт с Гърция, който е край Гевгелия.", "date": "2019.02.13", "title": "И в ООН Македония ще се нарича Република Северна Македония (видео)"}
{"url": "https://offnews.bg/politika/ep-odobri-uvelichavane-na-parite-za-balgaria-ot-evrofondove-s-3-4-mlrd-697544.html", "text": "Европейският парламент подкрепи увеличението на финансирането на България с 3,4 млрд. лева от европейски фондове през следващия програмен период. Предложението е за увеличение на сегашните 14.6 млрд. лв. до 18 млрд. лв. за периода 2021-2027 г., обясни евродепутатът от ГЕРБ Андрей Новаков, който е вносител на законодателния доклад.Това е най-високият бюджет от присъединяването на България към Европейския съюз досега, коментира Новаков.Така България застава сред първите 3 държави с най-високо увеличение на кохезионния бюджет и то при средно намаление от 11% за ЕС, допълни той.Предстоят преговори, които ще приключат до средата на март и след това резултатите трябва да бъдат одобрени в пленарна зала. Одобреният текст предвижда най-бедните региони да съфинансират само 15% от стойността на проектите, въпреки че Европейската комисия предложи те да плащат една трета от нея. Друго предложение е кохезионната политика да подпомогне борбата с демографската криза и бедността в найзасегнатите региони.", "date": "2019.02.13", "title": "ЕП одобри увеличаване на парите за България от еврофондове с 3,4 млрд. лева"}
{"url": "https://offnews.bg/obshtestvo/organizatcii-othvarliha-strategiata-za-deteto-partia-vazrazhdane-po-697529.html", "text": "Политическа партия „Възраждане“, Асоциация за домашно образование /АДО/ и Сдружение „Многодетни български майки“ се обявиха категорично против проекта за Национална стратегия за детето.Според тях предложената стратегия е следствие на грозно социално инженерство, плод на тоталитарно мислене и резултат от пълно неразбиране на проблемите на обществото и пътищата за решаването им.Николай Дренчев - орг. секретар на ПП „Възраждане“ се обяви за въвеждането на термин „малодетно семейство“. Според Дренчев, нормалното българско семейство трябва да има от 3 до 8 деца, като всички семейства с по-малко деца трябва да бъдат наречени „малодетни“.Според Радослава Петкова – представител на Сдружение \"Многодетни български майки:Петър Порумбачанов - председател на Асоциацията за домашно образование /АДО/; нарече Стратегията шизофренична. Според Асоциацията за домашно образование тя има за цел отвличане и търговия с български деца.Държавната агенция за закрила на детето (ДАЗД), от своя страна, коментира, че Проектостратегията не само не е против родителите, а напротив – подкрепя семействата като най-добро място за отглеждане на всяко дете. Тя следва заложеното както в Конвенцията за закрила на детето на ООН, приета от България още през 1991 г., така и в Семейния кодекс, който също ясно регламентира правата и задълженията на родителите, които се грижат за децата си – за физическото, умственото, нравственото и социално развитие, образование и интереси. Нещо повече: Стратегията не е самоцелен документ, тя е нормативно изискуема, според Закона за закрила на детето. Според Конституцията на Република България, държавата има ясно определени отговорности към децата и техните семейства. Стратегията е част от целенасочената държавна политика именно в този контекст.Изявленията на трите организации според ДАЗД са:Държавата се грижи за всички български граждани, но тя защитава и тези, които не могат да се защитят сами. Тя не иска и не може да замести семейството. Статистиката красноречиво показва това – от 8000 деца в институции през 2010 г. днес само 600 деца не са отглеждани в семейна среда.", "date": "2019.02.13", "title": "Организации отхвърлиха стратегията за детето, партия 'Възраждане' подкрепи насилието над деца"}
{"url": "https://offnews.bg/temida/prokuraturata-razsledva-otravianeto-na-gebrev-kato-opit-za-ubijstvo-697532.html", "text": "С Европейска заповед за разследване на Великобритания са били изпратени всички резултати от изследвания, както и тези от финландската лаборатория, за да се установи дали веществото, с което е бил отровен Емилиян Гебрев представлява или е близо до отровата \"Новичок\".Това обясни главният прокурор Сотир Цацаров, след като представи данните по разследването за Гебрев на депутатите от Комисията за контрол на службите, на която присъстваха и ръководителите на службите за сигурност, цитиран от БТА.Той подчерта, че прокуратурата разследва отравянето на бизнесмена Емилиян Гебрев като опит за убийство. Цацаров допълни, че в комисията е представил всички данни по отношение на предполагаемия руски агент Сергей Федотов, свързван със случая \"Скрипал\", връзката му с Емилиян Гебрев и посещенията му 2015 г. в България - маршрут, места за настаняване и други руски граждани.По думите му към момента не е открита друга връзка между Федотов и Гебрев освен съвпадение във времевия период. Мотивите за този опит за убийство трябва да се търсят към момента на осъществяването му или малко преди него, каза Цацаров. Гебрев бил посочил, че според него нямало такива причини към онзи момент. Ще бъдат обаче изискани данни за оръжейните сделки към онзи момент.По отношение на изнесените днес данни за прехвърлени милиони евро по българска сметка от Венецуела главният прокурор Сотир Цацаров коментира, че повече информация не може да бъде изнесена заради споразумение с американските партньори.Той не потвърди нито отрече изнесени в медийното пространство имена на човека, на когото е била сметката и банката, в която се намира тя.", "date": "2019.02.13", "title": "Прокуратурата разследва отравянето на Гебрев като опит за убийство"}
{"url": "https://offnews.bg/obshtestvo/vatmani-v-sofia-na-protest-s-zhalti-zhiletki-697528.html", "text": "Ватманите от Столичния електротранспорт протестират с жълти жилетки и не изключват преминаването към ефективни стачки. Причината за протеста са лошите условия на труд и извънредното работно време, съобщи Нова телевизия.След катастрофа в края на миналата седмица стана ясно, че има водачи, които работят със седмици без почивка.Заради проблема \"Спаси София\" подаде сигнал до Главна инспекция по труда и омбудсмана, като настоя за оставка на директорите на Столичен автотранспорт - Слав Монов и Столичен електротранспорт - Евгений Ганчев.Според директорите на дружествата основна причина за извънредния труд е липсата на достатъчно кадри в системата.Инспекцията по труда започна проверка.Очаква се директорите на софийските авто и електро - транспорт да бъдат изслушани в Столичната община.", "date": "2019.02.13", "title": "Ватмани в София на протест с жълти жилетки"}
{"url": "https://offnews.bg/politika/simeonov-gebrev-izmesti-ruskite-dostavchitci-na-boepripasi-normalno-697543.html", "text": "Бизнесменът Емилиян Гебрев е успял да измести руските доставчици на боеприпаси на няколко места по света и е съвсем нормално да бъде мишена. Това заяви лидерът на НФСБ и съпредседател на \"Обединени патриоти\" Валери Симеонов пред БНТ.\"Отравянето на Гебрев е безспорно. Човекът е бил с единия крак в гроба\", подчерта Симеонов.Главният прокурор Сотир Цацаров потвърди, че се разследва участието на руския гражданин Сергей Федотов в отравянето на Гебрев, тъй като той е бил в България по това време - в края на април 2015 г.Симеонов обясни, че Гебрев го е потърсил през 2017 г., за да му обясни какви проблеми има с бизнеса си, като твърдял, че има репресия на държавата спрямо него и фирмите му.\"И най-вече поиска съдействие от мене, за да може една пратка - боеприпаси, предназначени за Индия и която беше на бургаското пристанище, да бъде размразена и да бъде изпратена, съгласно договора\", допълни той.Според Симеонов проблемите на Гебрев датират още от времето, когато е пожелал да купи завод \"Дунарит\", който има задължения от 90 млн. лева спрямо КТБ, тогава е извършено и отравянето срещу него.\"Направен е опит да бъде приватизиран \"Дунарит\" със съдействието на Цветан Василев. След като не е било реализирано желанието на Василев да прехвърли \"Дунарит\" в руски ръце, е последвало отравянето\", каза Симеонов.С течение на годините случаят се усложнява.Той измества от големи държави руските доставчици на боеприпаси и с това става една мишена. В Индия той е изместил основния доставчик на снаряди, допълни Симеонов.Бившият вицепремиер уточни, че през 2017 г. държавата е отнела лиценза на фирмата на Гебрев за търговия с оръжия, тъй като той е бил обвинен като ръководител на организирана престъпна група. Така и пратката за Индия е останало няколко месеца на бургаското пристанище.\"Не можах да разбера защо точно в този момент държавата реши да му отнеме лиценза. Министерство на икономиката замразява лицензите\", каза Симеонов.Той допълни, че не е потърсил службите след разговора с Гебрев, защото няколко дни по-късно бизнесменът се срещнал с премиера Бойко Борисов.", "date": "2019.02.13", "title": "Симеонов: Гебрев измести руските доставчици на боеприпаси, нормално е да бъде мишена"}
{"url": "https://offnews.bg/bojni/ofitcialno-antani-dzhoshua-shte-se-izpravi-sreshtu-dzharel-milar-na-1-697533.html", "text": "Световният шампион в тежката категория на професионалния бокс Антъни Джошуа ще защитава трите си титли срещу американеца Джарел Милър-Голямото бебе на 1 юни в \"Медисън Скуер Гардън\" в Ню Йорк.\"На 1 юни се отправям към Голямата ябълка и планирам да се докосна до културата и да си тръгна с по-голяма апетит. Ще се бия с Джарел Милър в легендарната \"Медисън Скуер Гардън\". За мен беше чест и благословия да се бия в някои от най-добрите арени у дома във Великобритания, не само на “Уембли”.Дойде времето да прекося Атлантика и да защитавам титлите си в тежка категория в САЩ. Нямам търпение за новото предизвикателство срещу добър боксьор, който е брилянтен в приказките преди битката. Ще бъде вълнуващ двубой, няма да оставя нищо на късмета, имам план да победя Милър и да оставя следа\", сподели Джошуа пред \"Sky Sports\".Милър има победи над бивши претенденти за световната титла като Джералд Уошингтън, Мариуш Вах, Йоан Дюапа и Томаш Адамек по пътя си към визитка с 23 победи, от които 20 с нокаут.", "date": "2019.02.13", "title": "Официално: Антъни Джошуа ще се изправи срещу Джарел Милър на 1 юни"}
{"url": "https://offnews.bg/kultura/kashtata-koiato-dzhak-postroi-na-lars-fon-trier-na-23-tia-sofia-697527.html", "text": "След разнопосочните реакции, последвали премиерата в Кан, които едва ли изненадаха почитателите на изкуството на талантливия провокатор в киното, най-новият филм на датчанина Ларс фон Триер е на път и към българските фенове.Известен с откровено дръзките си и скандални филми - „Нимфоманка“, „Антихрист“, „Догвил“, „Меланхолия“, „Танцьорка в мрака“, Ларс фон Триер отново подлага на изпитание емоционалната чувствителност на зрителя, като представя бруталната жестокост на сериен убиец като вид изкуство.„Къщата, която Джак построи“ е психологически хорър, проследяващ 12 години от живота на интелигентен и талантлив сериен убиец в САЩ, щата Вашингтон, през 70-те и 80-те години на миналия век. Джак разказва историята от първо лице, като в този период започва да се трансформира от обикновен човек в безжалостен убиец. Той много обича да убива хора, няма някаква особена техника, нито предпочитания към определен тип жертви. Просто убива, често експериментира и което е най-шокиращото - подхожда към убийствата като към произведения на изкуството.Колкото повече полицейският обръч около Джак се затяга, толкова по-големи рискове поема той по пътя на своето „изкуство“ с цел да постигне съвършенство. Филмът е разделен на пет части, проследяващи какво се случва в мисловния свят на Джак, докато се превръща в това, което е.Ларс фон Триер описва творението си като експеримент, възхваляващ идеята, че „животът е зъл и бездушен“, което се доказвало и от възхода на „Homo trumpus“.В главната роля на Джак е Мат Дилън, брилянтен в превъплъщението си. Партнират му Ума Търман, Бруно Ганц, Софи Грабьол, Райли Кийоу. Разпространява в България Еуро Филмс, с подкрепата на Програма „Творческа Европа – МЕДИА“.", "date": "2019.02.13", "title": "„Къщата, която Джак построи\" на Ларс фон Триер на  23-тия София филм фест"}
{"url": "https://offnews.bg/sviat/13-dushi-zaginaha-sled-katastrofa-na-avtobus-v-makedonia-697546.html", "text": "13 души са загинали, а 25 са ранени, след като автобус се преобърна на пътя между Тетово и Скопие. Инцидентът е станал около 18 часа край село Ласкарци. В автобуса е имало 50 души.На мястото на катастрофата пристигнаха екипи на пожарната, 20 линейки на Бърза помощ и полиция.7 души са загинали на място. Останалите са починали по-късно в болница. Част от ранените са тежко пострадали, съобщи министърът на здравеопазването Венко Филипче, цитиран от агенция МИА и БНР.Към момента причината за инцидента не е изяснена.", "date": "2019.02.13", "title": "13 души загинаха след катастрофа на автобус в Македония"}
{"url": "https://offnews.bg/politika/kmetovete-ot-bsp-poluchili-10-mln-ot-pravitelstvoto-kolegite-im-ot-g-697510.html", "text": "Кметовете от левицата, членове на УС на Сдружението на общините, го напуснаха. Мотивите им бяха, че дълги години правителствата на Бойко Борисов разделят кметовете според политическата им принадлежност при разпределението на средства.С това правителството наказва жителите на общини, управлявани от БСП. Изказванията на представители на управляващите, че \"няма драма\" с постановленията на Министерски съвет и средствата се разпределят справедливо, са неверни, съобщават от БСП. Общата сума, отпусната с постановления на МС от юли 2017 до декември 2018г., е 547 812 988 лв. Тя е разпределена сред 177 общини, уточняват от лявата партия.Според справката им, общините, управлявани от ГЕРБ, са получили 394 056 466лв., от ДПС - 94 186 718лв., от други партии, МК и ИК - 48 700 295лв., от БСП – 10 869 509лв.До края на 2018 г. 88 общини с население 1 300 000 жители не са получили нито един лев допълнително финансиране за ремонт и изграждане на общинска инфратсруктура – пътища, водопроводи, училища, читалища, храмове, твърдят още от БСП. ", "date": "2019.02.13", "title": "Кметовете от БСП получили 10 млн. от правителството, колегите им от ГЕРБ - 395 млн. лева"}
{"url": "https://offnews.bg/futbol/tcska-pusna-v-prodazhba-biletite-za-predstoiashtite-dva-kraga-ot-parva-697506.html", "text": "От ЦСКА пуснаха в продажба билетите за първия домакински мач от пролетния полусезон срещу Ботев Враца.Двубоят от 22-рия кръг на Първа лига е във вторник (19 февруари) от 17:30 часа на \"Българска армия\".- Сектор А - 20 лева- Сектор В - 15 лева- Сектор Г - 10 лева- ВИП ложа - 150 леваБилети могат да бъдат закупени от фен магазина на \"Армията\", както и от мрежата на БестТикетс, бензиностанциите на OMV, магазините на Office 1 и Orange и касите на \"Арена Армеец\".Днес започва и продажбата на пропуски за двубоя между Черно море и ЦСКА. Срещата от 21-вия кръг на Първа лига ще се играе в събота (16 февруари) от 15:00 часа на стадион \"Тича\" във Варна.Всички билети са на цена 6 лева. Те могат да бъдат закупени от 10:00 до 17:00 часа от канцеларията на стадион \"Тича\" от сряда до петък, а в деня на мача касите ще отворят в 12:00 часа.Двубоят от първия пролетен кръг ще бъде официален дебют за новия старши треньор Любослав Пенев.", "date": "2019.02.13", "title": "ЦСКА пусна в продажба билетите за предстоящите два кръга от Първа лига"}
{"url": "https://offnews.bg/futbol/etar-pochete-pametta-na-legendarnia-trifon-ivanov-697511.html", "text": "Велико Търново почете паметта на една от легендите на Етър и на българския футбол Трифон Иванов, съобщават от сайта на клуба. Днес се навършват три години от преждевременната кончина на сърцатия защитник и обичан от всички футболист и човек.Десетки великотърновци дойдоха в 12:30 ч. пред стадиона, където е паметната плоча на Трифон Иванов. Сред тях бяха и председателят на УС на Етър проф. Георги Камарашев, главният мениджър Красимир Балъков, спортно-техническият директор Стефан Атанасов, които поднесоха цветя.Имаше много представители на фенклуба, които бяха инициатор на проявата, много хора, които полагаха цветя. С едноминутно мълчание бе почетена паметта на Трифон Иванов, а феновете развяха виолетовия флаг и българския трибагреник.\"Трифон е един от нас, той е винаги с нас. Легенда в българския футбол. Трифон никога няма да бъде забравен, той беше много нестандартен футболист, който няма аналог. Мога да разказвам с дни спомени за него. Имаше интересен хумор, който разведряваше обстановката и даваше позитивна нагласа на целия отбор. Малко са хората като него и виждате колко хора дойдоха да почетат паметта му. Нека там горе да е в мир и да им се радва\", коментира Красимир Балъков.\"Трифон Иванов е легенда за нас. Той никога не забравяше откъде е тръгнал и се радвам, че го познавах. Едва ли ще се роди друг такъв \"железен\" защитник. За нас, феновете, той е един от символите на великотърновския футбол. Трифон беше и на терена, и в живота, мъжкар и човек на място, достоен за уважение. Винаги ще го помним и ще предаваме на идните поколения паметта за него. Ще го помнят не само великотърновци, а и всички фенове на футболна България\", заяви от името на феновете Пламен Геров.В специалния кът, подготвен от ОП \"Спортни имоти и прояви\" пред паметната плоча, бяха изложени и фланелките на Трифон Иванов с № 3 на Етър, както и на националния отбор.", "date": "2019.02.13", "title": "Етър почете паметта на легендарния Трифон Иванов"}
{"url": "https://offnews.bg/zdrave/patcientite-namaliavat-razhodite-za-himioterapia-se-uvelichavat-697505.html", "text": "Пациентите намаляват, а разходите за химиотерапия се увеличават. Това показват анализът за 2018 г. на „Индекс на болниците“, направен на базата на данните на НЗОК за дейността на лечебните заведения в тази област през изминалата година.\"Индекс на болниците\" е съвместна инициатива на „Галъп интернешънъл\" и специализирания сайт clinica.bg. 42 болници и онкологични центрове са участвали в лечението на пациентите с онкологични заболявания. Химиотерапия се е извършвала в 38 от тях срещу 41 през 2017 г. Пациентите, които са преминали през химиотерапия са били 31022 срещу 31878 за предходната година. Броят на пациентите в тях варира от под 20 до над 1000. Една от причините за тази диспропорция е откриването на нови центрове, които тепърва ще привличат пациенти.Въпреки минималното намаление на броя на лечебните заведения и на пациентите в тях, разходите на здравната каса за медикаменти са се увеличили. От 327 млн. лв. за 2017 г. те са достигнали 415.713 млн. лв. през миналата. Повишила се е и средната стойност на химиотерапията на пациент за годината – от 10 257 лв. през 2017 г. на 13 400 лв. през миналата година.Най-голяма разлика спрямо средната цена на химиотерапия отново е в онкохематологията. Така например в СБАЛХЗ средната стойност на терапията за година е била 22 222 лв. С по-висок разход за химиотерапия от средния също така са КОЦ-Пловдив, УМБАЛ „Дева Мария“, УМБАЛ „Аджибадем Сити Клиник“ и др., сочи анализът.Продължава да се наблюдава и тенденцията за наличието на няколко пъти по-ниски курсове на лечение. Така например в УМБАЛ „Ст. Киркович“ в Ст. Загора средната стойност на терапията на пациент за година е 1468 лв., а в МБАЛ „Д-р Тота Венкова“ – 5334 лв. На 822 лв. възлиза средната цена на опаковка, която е била използвана за химиотерапия през миналата година, като броят на употребените флакони е 505 334.Причините за увеличаването на разходите за химиотерапия са различни. Сред тях е навлизането на нови терапии, които повишават цената на терапията. Освен това обаче има все още неразрешени проблеми, които допълнително немотивирано увеличават разходите. Един от тях е изхвърлянето на остатъчни количества от медикаменти при химиотерапия. Почти без промяна е картината в страната при лъчелечението, показват резултатите от изследването.През изминалата година от всички 42 лечебни заведения този вид терапия осъществяват 20 срещу 21 през 2017 г. Броят на пациентите, които са се получили лъчетерапия през 2018 г., са били 15 204 срещу 15 601 през предходната година. Отчита се и увеличение на оказването на последващо наблюдение на пациентите. От 30 броят на лечебните заведения, които осъществяват тази услуга, за година нараства на 33. Пациентите, които са били наблюдавани в тях, пък достига 74 587. Такова положително развитие обаче не се отчита при палиативните грижи, които са последната част от комплексната услуга при онкологичните заболявания. Едва 2151 души са получили палиативни грижи, платени от Здравната каса, през миналата година срещу 2181 през 2017 г. Броят на лечебните заведения, които са предоставяли услугата през миналата година, е бил 19 срещу 20 през 2017 г.Реално обаче са функционирали още по-малко лечебни заведения, защото в 10 от тях за цялата година са били обгрижени по-малко от 50 пациенти, а ежегодно нужда от подобни услуги в страната имат над 17 000 души.", "date": "2019.02.13", "title": "Пациентите намаляват, разходите за химиотерапия се увеличават"}
{"url": "https://offnews.bg/politika/detcata-chuzhdentci-shte-mogat-da-ostavat-v-balgaria-do-navarshvane-na-697513.html", "text": "Правителството одобри проектозакон за изменение и допълнение на Закона за чужденците в Република България. С новите промени се създава възможност чужденец с валидно разрешение за продължително, дългосрочно или постоянно пребиваване у нас да може да влиза в страната без виза. Предвидено е допълнение с оглед въвеждането на нова структура, компетентна да издава разрешения за продължително пребиваване на чужденци.Предлаганите промени изчистват и досегашните административни тежести по отношение на пребиваването на висококвалифицирани и сезонни работници.Според досега действащия закон, при смяна на работодателя в периода на пребиваването им у нас, на тези хора им се налага да кандидатстват за нова виза за дългосрочно пребиваване.Урежда се и статутът за пребиваване на непридружени деца-чужденци чрез издаване на разрешение за продължително пребиваване в страната до навършване на пълнолетие. Прецизират се правомощията на компетентните държавни структури по отношение на грижите, които се полагат спрямо тях.Предвидени са редица допълнения и изменения в Закона за български документи за самоличност и в Закона за влизането, пребиваването и напускането на Република България на гражданите на ЕС, които не са български граждани, и членовете на техните семейства.В Закона за български документи за самоличност се въвежда нов вид документ, който ще се издава на децата-чужденци, предвиден е срок за издаването и за пребиваването на чужденци.В закона за пребиваването в България на граждани на ЕС е установена липса на правна уредба за издаване на удостоверения за пребиваване на членовете на семейството на български граждани, упражнили правотоси на свободно движение, както и за възможността да се откаже право на пребиваване на територията на страната ни в случай на установено и доказано фиктивно съжителство и фиктивен брак.Приетият документ ще разгледан в Народното събрание.", "date": "2019.02.13", "title": "Децата чужденци ще могат да остават в България до навършване на пълнолетие"}
{"url": "https://offnews.bg/ikonomika/knsb-shte-bori-sivata-ikonomika-v-4-sektora-697509.html", "text": "Президентът на КНСБ Пламен Димитров обяви, че синдикалната организация заедно с партньорски асоциации започва проект, насочен срещу сивата икономика в четири сектора - ремонт и поддръжка на моторни превозни средства; строителство; селско стопанство и лека промишленост.Проектът ще продължи една година и се казва \"Активно гражданско участие за превенция и ограничаване на недекларираната заетост в България\", предаде БТА.Предстои изследване за това каква е ситуацията в момента в тези четири сектора и каква част е сивият сектор. След изследването, в месеците от май до септември, в цялата страна ще се проведе национална кампания.Ще бъде разработена и интерактивна платформа за подаване на сигнали за злоупотреби, но и за позитивни практики, за да се види къде са светли секторите. Накрая ще бъде предложен пакет от мерки срещу сивата икономика, които ще включват и законодателни промени.Според изнесените на пресконференцията данни от МВФ за 2017 г. България е от държавите със сериозно присъствие на сивата икономика, като тя варира между 19,2 и 29,6%. Държавата губи стотици милиони лева от ДДС и данък печалба заради това, че няма регулация на ремонтните дейности и техническото обслужване на пътните превозни средства, отбеляза Димитров. По думите му това има отношение и към безопасността по пътищата.Множество нарушения на трудовите правоотношения, при безопасността на работа и изплащането на възнаграждения има и в сектора на строителството, посочиха от КНСБ. Част от тези проблеми били основни и за леката промишленост, в частност текстилната. Според анонимна анкета на Федерацията на назависимите федерации от земеделието, проведена в няколко области от страната, недекларираната заетост при земеделието е 80%.", "date": "2019.02.13", "title": "КНСБ ще бори сивата икономика в 4 сектора"}
{"url": "https://offnews.bg/sviat/ford-napuska-velikobritania-mesti-proizvodstvoto-si-v-drugi-strani-697518.html", "text": "Компанията за производство на автомобили Форд е информирала британския премиер Тереза Мей за намерението си да се изтегли от страната заради несигурността от Брекзит, съобщава Би Би Си, като се позовава на публикация в „Таймс“.Представител на Форд казва, че се търсят алтернативни страни извън Великобритания, в които да се изнесат двата завода с общо 13 000 работещи. Общият брой на наетите в заводите на компанията по света надхвърля 200 000 души. Форд е най-продаваната марка в Обединеното кралство, един от всеки 3 автомобила, произведени в завода в Кьолн, отива във Великобритания, третия по големина пазар.Производителите на автомобили и други индустриалци предупредиха, че напускането на ЕС без споразумение ще предизвика високи митнически тарифи, смущения във веригата на доставките и рискове за заетостта. Миналата седмица компанията Nissan Motor обяви, че се отказва да произведе нов модел автомобил във Великобритания заради несигурността около Брекзит.Каролин Феърбърн, лидер на Конфедерацията на индустриалците в Обединеното кралство по време на срещата си с Мей заяви, че излизането от ЕС без споразумение ще доведе до огромни загуби. Търговската камара, в която участват 75 000 фирми с 6 милиона работещи, поиска от правителството отговори на 20 въпроса, касаещи функционирането на компаниите след Брекзит.В края на миналата седмица бе огласено официално проучване, според което финансови гиганти смятат или вече са в процедура на изтегляне на активите от Великобритания, също поради несигурността след Брекзит. Според данните от проучването на Ernst & Young, извън страната след 29 март, когато Кралството официално ще излезе от ЕС, ще бъдат изнесени активи на стойност около 800 млрд.британски лири.", "date": "2019.02.13", "title": "Форд напуска Великобритания, мести производството си в други страни"}
{"url": "https://offnews.bg/politika/naznachavat-oshte-200-nadzirateli-i-sadebni-ohraniteli-697520.html", "text": "Персоналът на Главна дирекция „Изпълнение на наказанията“ (ГДИН) ще бъде увеличен със сто тридесет и четири щатни бройки, а на Главна дирекция „Охрана“ (ГДО) - с шестдесет и шест души, реши Министерският съвет.Целта е да се обезпечават възложените им със закони функции, а за увеличението са предвидени средства в бюджета на Министерството на правосъдието за 2019 г.Правителственото постановление влиза в сила от деня на обнародването му в „Държавен вестник“.В тримесечен срок министърът на правосъдието и ръководителите на второстепенните разпоредители по бюджета на Министерството на правосъдието трябва да приведат щата на ГДИН и ГДО в съответствие с постановлението.", "date": "2019.02.13", "title": "Назначават още 200 надзиратели и съдебни охранители"}
{"url": "https://offnews.bg/nashite-avtori/onova-pismo-bez-koeto-nikak-ne-mozhem-697504.html", "text": "Писмото пристигна броени часове преди Мариане Илен да изгуби съзнание завинаги. Всъщност не съм съвсем сигурен. Трябва да внимавам как и кога използвам думата „завинаги“. Категоричните термини изискват изключителна отговорност. Особено в тази история. Историята на писмото.С годините човек си дава сметка, че всички млади хора са красиви, но Мариане... тя винаги е имала особено сияние – онази естествена красота, която някак си струи отвътре и дори не си дава сметка, че облива с мека светлина всичко около себе си. Младата норвежка беше пристигнала с новороденото си бебе на гръцкия остров Хидра директно от Осло. Тук трябваше да се срещне със съпруга си – известния писател Аксел Йенсен. Авторът очакваше островът да го дари с онова спокойствие, което му бе необходимо, за да пише своите битнически романи. Но Аксел не пристигна. Беше изоставил съпругата си и детето си заради обятията на друга жена.Така че Мариане се бе озовала сама, далеч от дома си, с малко бебе в ръце. Поетът я видял за пръв път там – в единствения магазин на острова – една порцеланово бялa, обляна в сълзи скандинавска мадона. Слънцето вече се спускало и Мариане виждала само тъмния му снажен силует в рамката на вратата. „Аз знам, че ти си Мариaне, и знам точно какво се е случило – казал поетът. – Ела тук при мен на слънце, за да изпием чаша вино.“Младият мъж също бе пристигнал тук, за да твори. Да избяга от тежките зимни месеци на своята Канада и да потърси вдъхновение сред диезите и бемолите на средиземноморските вълни. На остров Хидра няма автомобили, няма дори мотоциклети, а населението е колкото една гимназия. В последно време островът привлича любители на астрономията, защото светлинното замърсяване почти не съществува и нощното небе е невъобразима звездна импресия.Норвежкият език има красива, непреводима дума – форелскет. Казват, че означавала онова състояние на тотална еуфория, блажена загуба на прагматизъм и неудържимо носене в облаците, които човек получава, когато усети, че се влюбва в някого за пръв път. Мариане и поетът се изгубили във всепоглъщащ форелскет. Правели това, което правят влюбените. Бродели ръка за ръка по стръмните калдъръмени улици. Говорели с часове за всичко и нищо. Търсели устните си на брега на морето, докато соленият бриз се ровел в косите им. Нощем се взирали в кадифения безкрай, подслонил милионите звезди над малкия остров. Настанили се в оскъдна полуизмазана къща, в която нямало дори канализация и течаща вода... всъщност нямало почти нищо освен поезия и щастие.Тук, сред сладката мараня на форелскет, поетът започнал да открива себе си. Любовта на Мариане сякаш го дарила с просветление. Дал си сметка, че пишещата му машина има нужда от струни. Че трябва да се довери на своята китара и на призраците, витаещи в дълбокия му глас. Че трябва да облече поезията си в музика, за да ѝ помогне да бъде разбрана от колкото се може повече хора. Тук, на този древен остров, поетът се превърнал в трубадур. В думите му имало и истина, и обич, и болка, и смисъл, така че, понесени върху крилата на меланхоличните му мелодии, те поели пътя си към милиарди човешки сърца по целия свят.Една сутрин, вглеждайки се навън през прозореца на спалнята, красивата норвежка забелязала малка птица, кацнала върху електрическите жици. „Не ти ли се струва – казала Мариане на любимия си – че тази птица е като самотна нота, кацнала върху нотната скала...“В дните и месеците, прекарани на острова, и нотите, и думите, и вдъхновението пристигали отвсякъде и се превръщали в незабравими мигове и... песни. Те принадлежали както на поета, така и на неговата муза. „Сутрин косата ти е разпиляна върху възглавницата като сънлива златна буря“, твърди един от многото красиви, непокварени и искрени куплети, посветени на неговата скандинавска сирена. Постепенно песните на поета се превърнали в химни. Албумите – в злато. Концертите – в спектакли. Двамата кръстосвали света... Канада, Осло, Щатите, Лондон и разбира се, Хидра – острова на тяхната любов.Но малко по малко лудницата около него, хаосът на славата и самата натура на музикалната индустрия започна ли да застават между тях... да ги разделят. Мариане винаги е била жена със силен характер и изключителен интелект. Стремежът ѝ към независимост не можеше да ѝ позволи да бъде просто орнамент. Двамата влюбени се опитаха да останат в прегръдката си, но в крайна сметка самият живот я наруши и ги запокити в различни орбити. Всичко сякаш се разпадна след осем прекрасни години заедно, а раздялата им накара съкрушения бард да напише една от най-прочутите си песни: „Сбогом, Мариан!“. Феновете му я знаят наизуст. В нея той се обръща директно към своята голяма любов, за да се прости с нея и да ѝ помогне никога да не забравя най-хубавото нещо, което някога са притежавали. Може би затова стиховете за тяхната първа среща звучат като изповед:Минаха години. Някой друг купи къщата на остров Хидра. В нея вече има течаща вода, канализация и – предполагам – дори интернет. Мариане се върна в родината си. Поетът се превърна в легенда. Почти няма човек на този свят, който да не знае името му. Казват, че три негови песни са посветени изцяло на Мариане Илен. Но аз ви гарантирам, че ако се вслушате внимателно, ще откриете малки средиземноморски песъчинки от нея във всяко негово творение. В едно от интервютата си поетът казва следното: „Хората се променят... телата им се променят, но това, което не се променя, е любовта. Когато чуя гласа на Мариане по телефона, знам, че нещо между нас е останало напълно непокътнато, въпреки че животът ни е разделил. Усещам, че любовта никога не умира и че когато едно чувство е толкова силно, че е в състояние да превърне пространството около себе си в песен, то това чувство е неразрушимо!“.Хубаво е всеки човек да има поне един приятел като Ян Молестад. Мариане винаги можеше да разчита на него и когато преди година и половина се озова на легло в норвежка болница, именно Ян – най-добрият ѝ приятел, се притече на помощ. Левкемията и годините бяха отнели силите и желанието ѝ за живот. Мaриaнe Илен умираше. И тогава Ян реши, че трябва да се свърже с поета. Писа му, че жената, която го вдъхнови и беляза пътя му, е на смъртния си одър, че ѝ остават броени часове живот.Легендарният музикант бил прекалено далече, но успял да отговори с писмо. Писмо, което, както вече знаем, пристигнало точно навреме. То гласяло:„Е, Мариане, ето че дойде моментът, в който ние вече сме толкова стари, че телата ни се разпадат и аз усещам, че ще те последвам много скоро. Знай, че съм толкова близко зад теб, че ако протегнеш ръката си, ще можеш да докоснеш моята. И знай също, че аз винаги съм те обичал заради твоята красота и мъдрост, но не е нужно да казвам нищо повече, защото ти всъщност ги знаеш всичките тези неща. Сега искам просто да ти пожелая много лек път. Сбогом, стара приятелко. Безкрайна моя любов, ще се видим нататък по пътя...“.Любовта без съмнение е една от най-странните мистерии на човешката природа. В най-чистия си вид тя е явление без дефиниция, с опияняващо начало и тържествен безкрай... дума твърде ограничена, за да побере в себе си своя собствен смисъл. Тя е нещо, което не може да бъде обяснено нито от тълковния речник, нито от учебника по физиология. Ние никога няма да я разберем напълно и това всъщност е прекрасно. Истинската любов... тази, без която никак не можем, вижда света по свой собствен начин. Тя е в състояние да надиграе самата смърт с едно-единствено писмо и да ни накара да повярваме, че възрастта е само илюзия. Че всички стари хора са красиви... стига да не забравят да обичат и да бъдат обичани. Че една 81-годишна, умираща в болничното си легло жена продължава да бъде неотразима принцеса, а косите ѝ, макар и побелели, са все още разпилени върху възглавницата като сънлива златна буря. Времето е линейно, но любовта съществува в него едновременно във всичките му точки... Тя диша навсякъде, където някога е била. Тя е и там, на остров Хидра... и сред останките на Троя... и в клавишите на Фредерик... и по каменните улици на древната Верона... и край реката, където се редят тополите... и в цъфналата ръж. Тя е във всяко красиво, непреходно нещо, което е успяла да вдъхнови през вековете. И някой ден именно тя ще спаси света. Просто трябва да разберем, че човечеството ще престане да съществува не тогава, когато вече няма хора, а тогава, когато вече няма хора, способни да обичат. Днес, казват, е празникът на влюбените, но самата любов едва ли има нужда от 14 февруари. Все едно да наградиш вечността с двайсет и четири часа.Знаете ли, Ян Молестад – верният приятел на Мариане, също написа писмо. Писмо до легендарния поет. Ето го:„Твоето писмо пристигна, когато Мариане все още бе в пълно съзнание... Когато ѝ го прочетох на глас, тя се усмихна така, както само тя можеше. Когато стигнах до онази част от писмото, в която казваш, че си толкова близо, че ако се пресегне, ще може да те докосне, тя... протегна нагоре ръката си. Думите ти я дариха с дълбоко спокойствие... А когато благослови нейното последно пътуване, ти ѝ вдъхна извънредна сила.В последния ѝ час аз държах ръката ѝ и докато диханията ѝ ставаха все по-незабележими, тихичко ѝ пеех любимата ѝ твоя песен: „Птица на жицата“. И след като душата ѝ отлетя през прозореца в търсене на нови приключения, аз я целунах по челото и на излизане от стаята прошепнах твоите обречени на вечност думи: Сбогом, Мариан!“.Та такава е историята на писмото. Докато някой я помни и разбира, Мариане няма да изгуби съзнание. Всеки от нас има нужда от подобно писмо поне веднъж в живота си. Ако сме го заслужили със сърцето си, то ще пристигне точно навреме и в него ще пише, че всеки ден, в който обичаме, е денят на влюбените.Истинските поети държат най-много на думите си, така че писмото остана вярно на себе си и великият Ленард Коен последва любимата си Мариане Илен в небитието само три месеца след нейната смърт. Отиде си тихо и грациозно като затихваща нота. Той знаеше, че няма смисъл да остава, че птицата е отлетяла от жицата и петолинието е вече празно. Какво е поетът без своята муза? Сякаш Мариане протегна ръката си и той бе толкова близо, че тя успя да улови неговата, за да тръгнат нататък по пътя отново млади, влюбени и заедно. Завинаги.----------Източници:https://www.cbc.ca/radio/asithappens/as-it-happens-wednesday-edition-1.3705984/so-long-marianne-leonard-cohen-s-final-letter-to-his-muse-1.3705989https://www.rollingstone.com/music/music-news/leonard-cohen-penned-letter-to-so-long-marianne-muse-before-her-death-101175/https://www.facebook.com/leonardcohen/posts/10154425906529644https://www.amazon.com/So-Long-Marianne-material-Leonard/dp/1770411283https://www.leonardcohenfiles.com/ihlen.htmlhttps://montrealgazette.com/entertainment/arts/marianne-ihlen-more-than-leonard-cohens-musehttps://www.newyorker.com/magazine/2016/10/17/leonard-cohen-makes-it-darkerhttps://genius.com/Leonard-cohen-so-long-marianne-lyricshttps://genius.com/Leonard-cohen-hey-thats-no-way-to-say-goodbye-lyricshttps://genius.com/Leonard-cohen-bird-on-the-wire-lyricshttps://www.facebook.com/leonardcohen/posts/love-never-dies-marianne-ihlen-the-woman-immortalized-in-so-long-marianne-and-th/10154413772444644/", "date": "2019.02.13", "title": "Онова писмо, без което никак не можем"}
{"url": "https://offnews.bg/politika/pregovariame-sas-sauditska-arabia-za-vzaimna-zashtita-na-investitciite-697517.html", "text": "Министерският съвет одобри започването на преговори за Споразумение между правителството на България и правителството на Саудитска Арабия. Документът ще допринесе за активизиране на двустранното сътрудничество, увеличаване на инвестиционните потоци и ще е в интерес на съвместните проекти между България и Саудитска Арабия. Ще бъде осигурена и правна основа за тяхното реализиране и защита, съобщиха от правителствената пресслужба.През последните години бяха значително засилени отношенията между България и Саудитска Арабия чрез активна размяна на официални и бизнес делегации, като се открои интереса на саудитската страна към сътрудничество в области като туризъм, транспорт, информационни технологии и съобщенията, а също и привличане на български инженерингови организации в изграждане на мащабни инфраструктурни обекти на саудитска територия.С цел насърчаване на бизнес отношенията и инвестиционните инициативи, бяха установени контакти със саудитския Фонд за публични инвестиции и със Саудитско-арабската генерална служба за инвестиции.Кралство Саудитска Арабия е най-голямата и най-богата страна в Близкия изток, водещ производител на петрол в световен мащаб, който притежава 16% от доказаните към 2015 г. глобални резерви на петрол и заема лидерска позиция в ОПЕК.", "date": "2019.02.13", "title": "Преговаряме със Саудитска Арабия за взаимна защита на инвестициите"}
{"url": "https://offnews.bg/obshtestvo/firmata-koiato-sondira-nezakonno-v-kresnenskoto-defile-se-okaza-sred-697503.html", "text": "Фирмата, която е сондирала незаконно по бъдещата отсечка от магистрала „Струма” през Кресненското дефиле, е сред кандидатите да строят трасето. Това заяви пред bTV управителят на дружеството инж. Любен Симеонов.Медията разкри, че по трасето на бъдещия аутобан са прокарвани временни пътища и сондажи без знанието на институциите.Те започват един месец преди Агенция „Пътна инфраструктура” изобщо да е обявила обществената поръчка. А след като търгът е открит, фирмата, която пое отговорност за тях, подава оферта за участие в него.На 30 август миналата година пътната агенция обявява обществена поръчка за технически проект и строителство на платното от Кулата към София. Дължината е почти 24 км, а стойността - 430 милиона лева.Все още избран победител няма, но някой може би предварително е бил наясно с резултата от процедурата.Проверка на Югозападното държавно предприятие потвърди разкритията на bTV, че на бъдещата отсечка от магистрала „Струма” през Кресненското дефиле са правени пътища и сондажи без знанието на държавата.Разследването на Мария Цънцарова показа, че нито една институция не знае кой работи, преди да е избран изпълнител на проекта. 7 километра временни пътища в гората са проправени зад гърба на държавата. Повече от половината са нови, другата част са незаконно разчистени стари. Работено е повече от месец, без служителите на горското да санкционират нарушителите. ", "date": "2019.02.13", "title": "Фирмата, която сондира незаконно в Кресненското дефиле, се оказа сред кандидатите за АМ Струма"}
{"url": "https://offnews.bg/politika/kabinetat-odobri-protokola-za-prisaediniavane-na-severna-makedonia-kam-697516.html", "text": "Правителството одобри протокола към Северноатлантическия договор относно присъединяването на Република Северна Македония към НАТО.Той беше подписан от страните членки на 6 февруари 2019 г. в Брюксел.Със същото решение Министерският съвет предложи на Народното събрание да ратифицира протокола със закон.Република Северна Македония ще бъде 30-ият член на НАТО.", "date": "2019.02.13", "title": "Кабинетът одобри протокола за присъединяване на Северна Македония към НАТО"}
{"url": "https://offnews.bg/sviat/lukashenko-obeshta-na-putin-samo-kachestvena-vodka-i-mezeta-697519.html", "text": "Белоруският президент Александър Лукашенко обеща на руския си колега Владимир Путин да не доставя в Русия стоки с лошо качество, съобщава Интерфакс.„Изследванията и у вас, и у нас, са завършени. Ние имаме всички възможности да нахраним хората с качествени хранителни продукти. Затова, независимо от всякакви конфликти и скандали, вие трябва да помните, че ние никога няма да доставяме на руснаците нито лоша водка, нито лоши мезета. Вие трябва сериозно да проумеете това“, уверява Лукашенко по време на срещата си с Путин в Сочи, цитиран от държавната белоруска агенция БелТА.Той отбелязва, че както и преди съществува проблем с некачествената вода и храните, от което страдат хората. През януари Лукашенко заяви, че Русия може да изгуби единствения си съюзник на запад заради липсата на договорености за компенсации за Минск за налоговите маневри в нефтения сектор.", "date": "2019.02.13", "title": "Лукашенко обеща на Путин само качествена водка и мезета"}
{"url": "https://offnews.bg/obshtestvo/nov-sluchaj-na-afrikanska-chuma-pri-diva-svinia-697512.html", "text": "БАБХ съобщи за нов случай на африканска чума при дива свиня. Това е първият случай на заболяването у нас за 2019 година.Сигналът е за заразено животно в землището на квартал \"Повеляново\", Девня и е получен на 10 февруари в Областната дирекция по безопасност на храните – Варна. При огледа официалният ветеринарен лекар установява, че става дума за труп на мъжко диво прасе с тегло около 70 кг. След взетите проби и с протокол от Националния диагностичен научноизследователски ветеринарномедицински институт е потвърдено наличието на Африканска чума по свинете.Въпреки мащабната информационна кампания от страна на БАБХ, представителите на ловната дружинка не са се усъмнили, че животното може да е болно, нито са предприели мерки за вземане на проби и унищожаване на трупа, информира БАБХ. Вместо това са транспортирали умрялата дива свиня до имот на квартал \"Повеляново\". Мъртвото животно е открито от ловците на около 18 км от село Тутраканци, където в края на август 2018 г. бе обявено първото и засега единствено огнище на заболяването при домашните свине.Поради високите нива на смъртност, бързото и широко разпространение в природата и липсата на лечение и ваксина, африканската чума при домашните и дивите свине е смятана за изключително сериозно заболяване. Веднъж проникнала в държавата, болестта предизвиква мащабни загуби за националната и международната търговия, поминъка на свиневъдите и ловното стопанство, припомня БАБХ.", "date": "2019.02.13", "title": "Нов случай на африканска чума при дива свиня"}
{"url": "https://offnews.bg/temida/turtcia-ni-vrashta-mitio-ochite-na-15-fevruari-697486.html", "text": "Турция ще предаде на България Димитър Желязков, известен като Митьо Очите, съобщи БНТ, като цитира говорителя на главния прокурор - Румяна Арнаудова. Той ще бъде екстрадиран от Истанбул на 15 февруари. Там турските власти ще го предадат на българските в полицейския участък на летище \"Ататюрк\". След това Желязков ще бъде качен на редовен полет до летище София.Желязков ще бъде изправен пред българското правосъдие, след като през миналата година Специализираната прокуратура съвместно с ГДБОП задържа организирана престъпна група за рекет, побои и разпространение на наркотици, която е действала по Южното Черноморие и се е ползвала с влияния и в страната. Митьо Очите е смятан за лидер на групата.", "date": "2019.02.13", "title": "Турция ни връща Митьо Очите на 15 февруари"}
{"url": "https://offnews.bg/tehnologii/tehnologichnite-podaratci-hit-za-denia-na-liubovta-i-vinoto-697521.html", "text": "Специално за всички, които още се колебаят с какво да зарадват половинката си в Деня на любовта и виното, VIVACOM съветва тази година да заложите на умни аксесоари.И докато при традиционните часовници или бижута съществува голям шанс да не уцелите предпочитанията на партньора, смарт устройствата са не само ефектен акцент за всяка визия, но улесняват живота с десетките си функции за комуникация, следене на спортни активности, графици, задачи и напомняния. Дамите ще останат очаровани от стилния дизайн и практични приложения на Samsung Galaxy Watch, 42 мм. в розово злато. Фин и елегантен като бижу, само във VIVACOM аксесоарът идва с две каишки, които пасват на всеки стил. Бизнес, парти шик, спортна или ежедневна визия се допълват перфектно от часовника с каишка в класическо кафяво или нежно розово. Функциите му ще помогнат на дамите да организират добре ежедневието си, независимо дали работят, почиват или спортуват. Интелигентният часовник дава възможност за ефективно планиране на деня с режима “My Day\". С негова помощ се преглежда дневният график и се получават напомняния за срещи, което го прави идеалния помощник в организацията на времето.Опцията за проследяване на тренировките е в услуга на всяка динамична съвременна жена. Samsung Galaxy Watch поддържа 39 вида упражнения на открито и закрито. Отразява максимална скорост, изминато разстояние, изгорени калории и всякакви детайли, важни за активно спортуващите дами.Идеалният подарък за нея можете да намерите във VIVACOM на цена от 21,98 лева на месец в комбинация с план Smart L+.Елегантност, красота и стил – това отличава модела Huawei Watch GT, перфектния подарък за господата. Моделът е изключително здрав, водоустойчив, изработен от керамично стъкло, неръждаема стомана и карбоново покритие. Изборът на материали го правят лек и удобен за носене, и не на последно място – антиалергичен. Освен с изискан дизайн, смарт часовникът разполага с мощна батерия, която издържа до две седмици в активен режим. Умното устройството следи сърдечния ритъм и дава възможност за поддържане на формата с треньорски напътствия за бягане и обратна връзка за ефективността. Huawei Watch GT разполага с множество режими за спортуване в зала и на открито. Моделът следи и качеството на съня, а интелигентната му система изпраща предложения за подобряването му. И още – часовникът известява за всички съобщения, разговори, аларми и напомняния, което го прави отличен партньор в ежедневието, удобен за работа, спорт и активна почивка.Мечтаната технологична джаджа за него е на един клик разстояние или разходка до магазин на VIAVCOM на цена само 9,98 лева на месец с план Smart U.", "date": "2019.02.13", "title": "Технологичните подаръци – хит за Деня на любовта и виното"}
{"url": "https://offnews.bg/obshtestvo/euprotects-kakvi-prava-imame-pri-patuvane-sas-samolet-697012.html", "text": "Игнат Арсенов е един от тях. Той е директор на , който функционира към Комисията за защита на потребителите. Чрез своята работа Игнат информира гражданите за правата им при потребление на стоки или услуги, ползвани във всяка държава-членка на ЕС. Като адвокат, специализиращ в потребителското право, той предоставя помощ при разрешаването на потребителски проблеми. Изнася презентации със съвети за потребителите в Европа и е квалифициран лектор в специализирани курсове за потребителско обучение на медиатори. \"Като Европейски потребителски център ние помагаме при трансгранични случаи - когато наши граждани имат проблеми с компании, регистрирани в други държави в ЕС, и обратно - когато техни граждани имат проблем с български компании\", посочва той.Най-големият обем сигнали в центъра, около една-трета от общия брой, са свързани с въздушния транспорт. Обикновено става въпрос за проблеми със самото пътуване като закъснения и отменени полети или проблеми с багажа. На второ място са оплакванията, свързани с багажа. Кои са предимствата при летене в самолет в ЕС\"Големият брой жалби е обясним - правата на пътниците в ЕС са най-добре защитени от целия свят, особено по отношение на забавянето на полет и отказан достъп до борда\", казва Игнат Арсенов. Европейското законодателство защитава правата на пътниците, ползващи полети вътре в ЕС или излитащи от ЕС за трети страни. Защитата важи и за пристигащите в ЕС полети от трети страни, ако авиокомпанията е европейска.При закъснение на полета над 2 часа, потребителите имат право на грижи:- храна и напитки;- 2 телефонни обаждания;- настаняване в хотел, ако това е необходимо.В случай че полетът е отменен, потребителите имат право на:- Премаршрутиране (вкл. на по-късна дата без доплащане) или отказ от пътуване, като си получат парите обратно в 7-дневен срок. Ако пътниците изберат първата опция - премрашрутиране, те имат право и на горните грижи от страна на авиокомпанията.Ако проблемът е заради обстоятелства извън контрола на компанията (най-често лошо време, а също терористична заплаха, ограничения при въздушния трафик, бедствия), тогава компанията ще дължи горните грижи, но не и допълнителното парично обезщетение.Ако отмяната на полета е по вина на авиокомпанията, пътникът има право на допълнително обезщетение от 250 до 600 евро. В две ситуации подобно обезщетение не се дължи:1. ако полетът е отменен и авиокомпанията е уведомила пътника поне 14 дни преди полета;2. ако проблемът е заради обстоятелства извън контрола на компанията (най-често лошо време, а също терористична заплаха, ограничения при въздушния трафик, бедствия). Тогава компанията ще дължи горните грижи, но не и допълнителното парично обезщетение.\"Важно е да се знае, че при защитата на правата на пътниците не се прави разлика между нискотарифни и други линии, между чартъри и редовни полети\", уточнява експертът.\"Тези права няма как да бъдат постигнати само от една държава, а само на съюзно ниво. За това помага европейското законодателство\", коментира Игнат Ареснов.\"Пътниците в ЕС имат и допълнително предимство. Въведените правила за защита на потребителите действат по силата на европейски Регламент, който се прилага директно на територията на целия ЕС. Затова, когато самият регламент не отразява достатъчно ясно правата на пътниците, тъй като икономическата ситуация непрекъснато се развива, пътниците имат предимството да ползват решенията на Съда на европейските общности в Люксембург. Той тълкува неясните и спорните ситуации. Ако например един казус не е достатъчно добре изяснен в България, но същият проблем на потребител от Австрия е бил е изтълкуван от Европейския съд, то съответното тълкувание ще се прилага и директно в България, допълва специалистът. - Ще дам един пример: първоначално се считаше, че при закъснение на полети не се полага допълнително парично обезщетение. Но в резултат на решение на съда вече всички авиокомпании изплащат обезщетения при закъснение над три часа, ако е по тяхна вина. И втори пример - техническите повреди. Доскоро се считаше, че техническата повреда е извънредно обстоятелство и не се дължи обезщетение. Но съдът прие, че компаниите са длъжни са поддържат самолетите в годно състояние за летене и това не е извънредно обстоятелство. Съответно, дължат на пътниците обезщетения, ако възникне повреда.\"Багаж10% от жалбите за пътуване със самолет са свързани с багажа.Проблемите са свързани най-вече с повреда на багажа - повреден куфар и/или липси в него. Друг чест проблем са изгубените или закъсняващи куфари.\"Трябва да се знае, че при закъснял полет и забавен багаж се подават две отделни жалби. Когато има проблем с багажа, трябва още на летището да отидем на гишето за рекламация на багажа и да попълним протокол за щетата. Ако не го направим, след това ще си загубим правата. След това в 7-дневен срок трябва да подадем оплакване до компанията. А ако е загубен - в 21-дневен срок. Дотогава се счита за забавен\", обяснява експертът.Максималният размер на обезщетението за загубен куфар е около 1200 евро. Компаниите изплащат размера на действителните вреди, които можем да докажем. Ако например има счупен куфар, се изчислява стойността му според състоянието. Запазените касови бележки за вещите са от помощ. Ако в куфара е имало обувки, купени преди две години, се изчисляват щетите към реалното им състояние сега. Понеже стойността на вещите е трудно доказуема, много често компаниите изплащат обезщетението на килограм. Практиката сочи, че килограм багаж се обезщетява срещу 20-30 евро.За лесно чупливи вещи - таблети, лаптопи, стъклени сервизи, бутилка вино - авиокомпаниите не плащат обезщетения. Същото важи и за ценни предмети като бижута, защото нямаме право да ги пренасяме в куфара. Те се носят в ръчния багаж под наш надзор, припомня Игнат Арсенов. Ако има наистина нещо ценно, е добре да направим допълнителна застраховка или да платим такса за багаж с обявена стойност, за да може, ако нещо се загуби, то да ни се плати до тази стойност. Винаги трябва да имаме предвид, че максималното обезщетение е 1200 евро, като то варира с +/-10 евро според валутния курс.При проблем с пътуването можете да се обърнете към офисите на Европейския потребителски център. Той има представителства във всяка страна от ЕС. Центровете по места работят заедно, за да разрешават проблемите на потребителите. Дават информация и съдействат при конкретни проблеми. \"Като работим заедно, успяваме да убедим по чисто доброволен път компаниите да спазят правилата. Нямаме правомощия за санкциониране. Въпреки това над половината от случаите се решават успешно\", обяснява Игнат Арсенов.Как помага ЕПЦЕкспертите на Европейския потребителски център например помогнали на потребител, чийто полет с нискотарифна компания от Кьолн до София закъснял с над 5 часа. Потребителят подал жалба и поискал обезщетение. Отговорили му, че подлежи на такова, но така и не го изплатили в следващите месеци. Потребителят отново се свързал с компанията, оттам отново казали, че ще платят, но не го направили. След съдействието на ЕПЦ обезщетението било платено след десет работни дни.Игнат Арсенов описва и друг случай от практиката. Трима пътници закупили билети до Германия и обратно. Двама от тях били двойка и междувременно момичето забременяло. Заради медицински проблем с бременността обаче не се препоръчвало да пътува със самолет. Пътниците приложили документи, вкл. епикриза, в молбата си до авиокомпанията да възстанови сумата за билетите. Компанията отказала. Те преглеждали общите условия и видели, че при медицинска ситуация имат право на възстановяване на сумата частично. Компанията не отговорила на жалбата им. ЕПЦ се свързал с нея и успял да издействат връщане на 288 евро от крайната цена - малко над 400 евро.", "date": "2019.02.13", "title": "#EUProtects: Какви права имаме при пътуване със самолет"}
{"url": "https://offnews.bg/politika/valeri-simeonov-niama-da-podkrepim-kontceptciata-za-karakachanov-za-r-697483.html", "text": "В този вид не бих подкрепил , тя трябва да бъде доизкусурена, заяви лидерът на НФСБ и депутат от ПГ на „Обединени патриоти“ Валери Симеонов.Вицепремиерът и военен министър Красимир Каракачанов (ВМРО) постави ултиматум на управляващите, че ако не бъде подкрепена Концепцията за циганите, ще подаде оставка, предаде репортер на Агенция „Фокус“.„Нашата коалиция е изградена на суверенен принцип. Всяка партия има право на мнение, има си собствена програма, така че по този въпрос ще се обърнете от някой от ВМРО“, каза Симеонов. „По принцип основните предложения съвпадат изцяло с предложенията на нашата програма, така че ще подкрепим една такава стратегия. Сериозно подобрена и коригирана“, допълни той.", "date": "2019.02.13", "title": "Валери Симеонов: Няма да подкрепим концепцията за Каракачанов за ромите в този вид"}
{"url": "https://offnews.bg/obshtestvo/direktorite-shte-izbirat-sami-dostavchitcite-po-shemite-uchilishten-p-697508.html", "text": "Директорите на училищата и детските градини ще избират сами доставчиците по схемите „Училищен плод“ и „Училищно мляко“, реши правителството, като прие изменение и допълнение на Наредбата за условията и реда за прилагане на схеми за предоставяне на плодове, зеленчуци, мляко и млечни продукти в учебните заведения – „Училищен плод“ и „Училищно мляко“.С промените в наредбата се опростява изборът на заявител, отпада служебният избор, предоставят се по-големи права на директорите на учебните заведения при избора на доставчици, посочва правителствената пресслужба.Предвижда се ясна и публична процедура за провеждането на процедурите за избор на заявители - обявяване на интернет страницата им на обявлението за набирането на предложения за доставка на продуктите по съответна схема, изискваните документи, реда за провеждането на избора и обявяването му.С промените ще се постигне подобряване на хранителните навици на децата и учениците чрез повишаване консумацията на плодове, зеленчуци, мляко и млечни продукти при спазване на здравните изисквания, включително и чрез разнообразие на доставяните продукти и повишаване на ефективността на прилагане на схемата, се допълва в съобщението.", "date": "2019.02.13", "title": "Директорите ще избират сами доставчиците по схемите 'Училищен плод' и 'Училищно мляко'"}
{"url": "https://offnews.bg/obshtestvo/shefket-chapadzhiev-daril-1-mln-na-bolnitcata-v-madan-zashtoto-lich-697477.html", "text": "Мултимилионерът Шефкет Чападжиев, който дари 1 милион долара на болницата в Мадан, взел решението си, след като лично се сблъскал с местното здравеопазване.„Страдах от уши, като бяхме в България. Влязохме в един кабинет и там всичко беше толкова старо, все едно, че нищо не беше правено. Преди 55 години бях там и апаратурата беше страшно стара”, сподели дарителят в интервю за .Медиците и кметът на родния му град уверяват Чападжиев, че няма да злоупотребят с парите. \"Аз искам от него едно нещо – парите да бъдат похарчени 100% за болницата. То и тук не е цветущо, но все пак тук, ако влезеш в един докторски кабинет, такава е апаратурата – все едно че отиваш за Космоса, докато там е много бедничко”, казва Чападжиев. Той с голямо удоволствие дарява в България, макар че от малък мечтае да замине за Америка. Вдъхновяват го Алеко Константинов и неговият пътепис „До Чикаго и назад”.„Аз бях много малък, в 6-ти клас, и вече знаех, че искам да вървя по неговия път, да отида в Америка. Беше страшно опасно, направо стрелят по границата, но по някаква причина мен не ме беше страх. Само се молех да ме уцелят в главата и всичко да приключи”, връща се назад Чападжиев.С негови пари в Чикаго е издигнат паметник на Алеко Константинов. Днес 79-годишният предприемач споделя, че Америка го е научила да посреща хората като равни – без значение от етноса и религията им.Днес той има друга мечта – да полети в Космоса с ракетата на Ричард Брансън: „Три дни преди да излетим те преглеждат, но се очаква да бъде много нормален полет. Той каза, че първите, които ще полетят, са майка му и баща му”.", "date": "2019.02.13", "title": "Шефкет Чападжиев дарил $1 млн. на болницата в Мадан, защото лично се сблъскал с местното здравеопазване"}
{"url": "https://offnews.bg/futbol/georgi-iliev-podgoni-rekord-na-marin-bakalov-697480.html", "text": "Капитанът на Черно море Георги Илиев планира да продължи да играе и след края сезона.Ветеранът се е прицелил в рекорда на Марин Бакалов по изиграни мачове в елитната група. Легендата на Ботев Пловдив приключи кариерата си с 454 срещи в „А\" група.Ако се вземат предвид и мачовете и плейофите, на този етап Жоро Илиев е записал 429 срещи, като е много близо до Бакалов. Черно море ще изиграе поне 16 двубоя до края на сезона и стига да се опази от контузии, Илиев почти сигурно ще стигне поне 440 мача. Ако всичко това се случи,  още догодина може да имаме нов лидер в класацията за най-много мачове във вътрешния шампионат.Капитанът на \"Моряците\" е считан за живата легенда на клуба, а феновете го нареждат до славните Тодор Атанасов - Барона и Тодор Марев, които играха за варненския клуб и на 40 години.Черно море през пролетта имат за цел да затвърдят мястото си в първата шестица, както и да достигнат колкото се може по-напред в турнира за Купата на България. Те ще имат нелека задача в лицето на Ботев Пловдив, но при елиминиране на полуфиналиста от миналия сезон, ще имат чудесен шанс да стигнат поне до финала, ако случат с жребия.", "date": "2019.02.13", "title": "Георги Илиев подгони рекорд на Марин Бакалов"}
{"url": "https://offnews.bg/politika/maia-manolova-niamam-namerenia-da-smeniam-rabotata-si-no-ako-ne-me-o-697484.html", "text": "В момента нямам никакви намерения да сменям работата си, заяви в интервю за  омбудсманът Мая Манолова в отговор на въпрос дали смята да участва в някои от предстоящите избори.Тя обаче не изключи възможността обаче да промени намерениятаси.„Отношенията ми с институциите, с властта, стават все по-обтегнати. Не им харесва това, че не спестявам никому нищо. Смятам да продължа в този дух – това е ролята на омбудсмана – да защитава гражданите и да атакува всяко решение, което ги ощетява, и да не мълчи пред нито една несправедливост в обществото. Ще си върша работата, ако ме оставят да си върша работата. В момента, в който това стане безсмислено, когато всяко мое предложение бива бламирано и атаките продължават, мога и да преосмисля намеренията си\", каза Манолова.\"Каузата на справедливостта и правата на хората е моя кауза, независимо в какво качество я защитавам\", добави тя.Мандатът на Манолова като обществен посредник изтича през юли 2020 г. Тя очаква да започнат да ѝ се поставят условия преди евентуален втори мандат и не очаква подкрепа за такъв от всички парламентарни групи.Омбудсманът коментира и внесените промени в изборното законодателство. Според нея предложенията са в посока на ограничаване правата на избирателите. Тя определи като изключително притеснителна необжалваемостта на решения на избирателни комисии.„Прехвърлянето на съдебния контрол по места – вместо ВАС да се произнася като касационна инстанция за актовете на ЦИК, сега това ще се преценява от местните административни съдилища. Това гази Конституцията, нарушава принципа на правовата държава, правото на защита. Няма да се поколебая, ако това предложение стане факт, да го атакувам пред Конституционния съд“, заяви Мая Манолова. Според нея изключително притеснително е и предложението за обезсмисляне на преференцията.Интересите на избирателите са различни, категоричен бе омбудсманът. Тя определи като абсурден дебата за процедурата за подмяна състава на ЦИК. Според нея има достатъчно време до европейските избори, за да може да започне работа нова ЦИК.", "date": "2019.02.13", "title": "Мая Манолова: Нямам намерения да сменям работата си. Но ако не ме оставят да я върша, мога и да преосмисля"}
{"url": "https://offnews.bg/politika/milioni-na-maduro-zasecheni-v-balgarska-banka-sled-signal-ot-sasht-697488.html", "text": "Сериозни парични суми от Венецуела са засечени в българска банка след сигнал от службите и правителството на САЩ, обявиха на съвместен брифинг в Министерския съвет американският посланик Ерик Рубин, главният прокурор Сотир Цацаров и председателят на ДАНС Димитър Георгиев. Новината бе съобщена след среща при премиера Бойко Борисов.За американското правителство е от жизненоважна необходимост да спре нелегалния трансфер на средства и фондове от Венецуела и да не позволи богатството на венецуелския народ да бъде откраднато, заяви посланик Рубин, без да посочва детайли.Бих искал да отбележа отличното сътрудничество между нашето и българското правителство и правоохранителните ни органи, за да гарантираме обмен на информация, добави той и даде думата на главния прокурор. Сотир Цацаров съобщи, че по дипломатически и оперативен път у нас е постъпила информация за парични преводи към България, извършени чрез държавната петролна компания на Венецуела. Средствата били използвани за откриване на банкови сметки по редовен път. Част от средствата впоследствие са били прехвърлени по други сметки в чужбина със съмнителни основания - като финансиране на спортна федерация и закупуване на храни. Остатъчната част от финансите - \"в \"немалък размер\" по думите на Цацаров - все още е в българските сметки и е блокирана от властите.Никой от участниците в пресконференцията не посочи за каква сума става въпрос и коя е банката. В сметките е имало милиони евро, каза председателят на ДАНС, без да уточнява сумите.Сотир Цацаров посочи, че титулярът на сметките има българско и други гражданства, не е в България и живее на територията на различни държави.  Сметката на титуляра е една, с много други свързани с нея, добави той. Откритата сметка не е класическа на физическо лице, а е открита по реда на закона за адвокатурата. Адвокатът има право да открива доверителни сметки на своите клиенти, както е направено в този случай, каза Цацаров.ДАНС проверява и цялата банкова система. Информацията от американските партньори се отнася до конкретна банка, но ние сме длъжни да направим пълна проверка, каза Сотир Цацаров.По думите на Сотир Цацаров в момента ДАНС работи интензивно във въпросната банка със съдействието на БНБ. \"Подозренията не са свързани със самата банка, тези сметки са открити по редовен път\", подчерта главният прокурор. След събиране на информацията прокуратурата ще прецени дали има данни за пране на пари.Председателят на ДАНС Димитър Георгиев на свой ред съобщи, че агенцията работи интензивно според закона за мерките срещу изпиране на пари. Той подчерта, че службата е получила отлично съдействие от БНБ.Само преди няколко дни , че Националната петролна компания на Венецуела е опитала да изнесе държавни средства в България. Карлос Папарони написа в Туитър, че \"Петролеос де Венесуела\" иска да използва брокерска къща в България, за да продължи да краде парите на Венецуела. Тогава Външно министерство коментира, че няма подобна информация.По същото време агенция \"Ройтерс\", позовавайки се на свои източници, съобщи, че \"Петролеос де Венесуела\" е поискала от клиентите на съвместните си компании да внасят сумите от петролните продажби в сметка, открита наскоро в руската \"Газпромбанк\".\"Подчертаваме, че няма открити нови сметки и банката не планира да открива нови сметки\", .", "date": "2019.02.13", "title": "Милиони на Мадуро засечени в българска банка след сигнал от САЩ"}
{"url": "https://offnews.bg/sviat/putin-erdogan-i-ruhani-shte-obsazhdat-siria-697523.html", "text": "За 14 февруари в Сочи е насрочена четвъртата лидерска среща на президентите на Русия, Турция и Иран за Сирия, предаде Анадолската агенция.Планирани са обсъждания по ситуацията в Идлиб, изтеглянето на САЩ от страната и сформиране на комисията за новата сирийска конституция. Предвидена е и среща на Владимир Путин с Реджеп Ердоган. Руският президент ще се срещне отделно и с иранския Хасан Рухани.Очаква се в рамките на тройната среща лидерите на страните-гаранти да са единодушни за защитата на териториалната цялост на Сирия, за съвместната борба с терористите и сепаратистите, както и за продължаването на контактите в рамките на формата в казахската столица Астана.Последната подобна среща на тримата се състоя на 7 септември 2018 г. в Техеран, тогава те се концентрираха в ситуацията в зоната за деескалация в Идлиб. Ердоган призова за прекратяване на огъня в Идлиб, където към момента живеят 4 млн. мирни жители. Десет дни по-късно Путин и Ердоган се срещнаха в Сочи. Двамата лидери там постигнаха съгласие за буферната зона в северо-западната част на Сирия и за създаването на демилитаризирана зона вътре в Идлиб.Независимо от това обаче силите на режима на Башар Асад и проиранските групировки продължават обстрела на зоната и на населените места. Само на 112 февруари по зоната за деескалация в Идлиб бяха нанесени над 100 артилерийски удари.Русия предлага на Турция да проведат съвместна операция срещу групировката „Хаят Тахрир Шам“, която според Москва е виновна за ескалацията на напрежението в Идлиб. Анкара не е склонна да подкрепи тази инициатива заради вероятността от усложняване на хуманитарната ситуация в региона.Освен това тримата лидери ще обсъдят готвената от Турция операция на изток от река Ефрат в Сирия и положението в Манбидж. Русия по принцип не е против ликвидирането на кюрдските терористи от YPG/PKK в източната част на Сирия. Москва настоява контролът върху териториите, освободени от терористите, да бъде предаден на Башар Асад. Анкара е готова да задейства военните си ресурси, за да не се допусне ръст на влиянието на YPG/PKK в районите, контролирани от режима на Асад. Руската страна пък е готова да осигури диалог между Турция и Асад по този въпрос.Процесът на формирането на конституционната комисия за Сирия е усложнен от 50 подписа на участници във формата в Астана, които предлагат в нея да участва и режимът на Асад. Дамаск настоява високо поставени представители на властта да бъдат включени в тази структура. С това Турция не е съгласна и счита, че комисията трябва да бъде балансирана и в нея да влизат само хора, ползващи се с уважение в сирийското общество. Експертите свързват нежеланието на сирийския режим да направи отстъпки в политическото урегулиране с изтеглянето на американските войски от Сирия, което според Асад ще засили позициите му в страната.", "date": "2019.02.13", "title": "Путин, Ердоган и Рухани ще обсъждат Сирия"}
{"url": "https://offnews.bg/ikonomika/a1-s-rast-na-vsichki-finansovi-pokazateli-prez-2018-godina-697515.html", "text": "Всички основни финансови показатели на А1 бележат ръст през 2018 година според обявените финансови резултати на A1 Telekom Austria Group. Тенденцията за ръст на приходите на компанията продължава вече трета поредна година. През 2018 година те са се повишили с 3.5% до 446,2 млн. евро. Повишението на EBITDA е с 6.1% до 138,0 млн. евро, като средният приход от абонат (ARPU) бележи ръст от 3.1% до 5,6 евро. Тези финансови данни включват еднократния приход от правно споразумение на телекома за 5,8 млн. евро през третата четвърт на 2017 година, като без него реалният ръст на приходите би бил 4.9%, а увеличението в EBITDA – 11%. Положителните резултати се дължат на увеличение както на приходите от фиксирани услуги с 12.1% до 103,1 млн. евро, така и на по-високи приходи в мобилния сегмент с 0.7% до 268,8 млн. евро и от продажбите на устройства, които нарастват с 12.1% до 66,5 млн. евро.Причините за ръста на приходите при фиксираните услуги са повишените продажби на цялостни корпоративни ICT и cloud базирани решения, и по-голямото търсене на допълнителни услуги от настоящи клиенти. В допълнение спортните канали MAX Sport също растат като приходоизточник заради добавянето на редица важни първенства в портфолиото си като УЕФА Шампионска лига, испанската La Liga и италианското Calcio и влияят положително върху средния приход от фиксирана линия и броя клиенти на фиксирани услуги на А1.Ръстът в приходите от мобилни услуги се дължи главно на по-голям брой бизнес клиенти, както и на стартирането на редица иновативни продукти за българския пазар през 2018 година като приложението за стрийминг на музика A1 Xplore Music, дигиталния портфейл A1 Wallet и А1 кредитна карта, които спомогнаха за диверсифицирането на приходите на компанията. Приходите от устройства се увеличават благодарение главно на повишение на средната стойност на продадените устройства заради продължаващия тренд за все по-голямо търсене на смартфони, както и на по-ниски нива на субсидии през годината.В допълнение през май 2018 година А1 се ребрандира с мащабна комуникационна кампания, което спомогна за по-добра разпознаваемост на пазара и се отрази позитивно на продажбите на всички продукти и услуги на телекома.Средният приход от абонат нараства с 3.1% до 5,6 евро, а общият брой клиенти на договор за мобилни услуги остава стабилен с увеличение от 0.1% до над 3,5 милиона. Това компенсира в голяма степен спада в броя на клиентите на предплатени услуги от 10.0% до 429,1 хиляди заради продължаващия ефект от ограничението на максималния брой предплатени номера, които може да ползва всеки абонат. Така общият брой клиенти на мобилни услуги намалява с 1.1% до над 3,934 милиона.Броят на клиентите на фиксирани услуги отбелязва ръст от 2.4% през 2018 година до 1,03 милиона, като позитивният тренд при ТВ и интернет услугите компенсира спада от намаляващата популярност на фиксираните телефонни услуги.Увеличението на EBITDA на А1 е 6.1% (11% без еднократния приход от правно споразумение през 2017 година) до 138 млн. евро, като основната причина е ръстът във фиксирани услуги и собственото съдържание, както и по-добрият резултат при продажбата на устройства. Ръстът през последната четвърт е най-осезаем – 18.2% до 30,5 млн. евро.Разходите за амортизация на А1 се увеличават с 12,7% заради амортизацията на бранда Мтел при ребрандирането на компанията. Това доведе до негативна оперативна печалба преди данъци и такси (EBIT) от -105,1 млн. евро. Без да се взима предвид този счетоводен безкешов ефект, EBIT се увеличава със 175% спрямо 2017 година.", "date": "2019.02.13", "title": "А1 с ръст на всички финансови показатели през 2018 година"}
{"url": "https://offnews.bg/kultura/andre-rijo-s-vtori-kontcert-v-sofia-na-9-iuni-697491.html", "text": "Поради огромния интерес и след напълно разпродадена зала Андре Рийо обявява втори концерт в София. Той ще е на 9 юни в зала \"Арена Армеец\". Това става в деня, в който Краля на валса и неговият оркестър \"Йохан Щраус\" ще свирят на стадиона в Амстердам преди голямата футболна среща от Шампионската лига между отборите на Аякс и Реал Мадрид.Рийо започна началото на годината, като обяви стотния си концерт на площад \"Ваерхоф\" в Маастрихт.От 2005 г. насам всяко лято холандецът изнася традиционните си концерти пред многохилядна публика в родния си град. Само през 2018 т. е събрал 150 000 свои почитатели от 80 страни на спектаклите си на открито. Миналата година над 700 000 зрители са посетили неговите представления в турнето му от Европа до Австралия.Грандиозните спектакли за този сезон в София са с нова и изненадваща програма. Повече валсове и много емоции обещават от мениджърския екип.Концертите на харизматичния Рийо са пищно и жизнерадостно съчетание от добре познати класически и произведения и популярни мелодии, изпълнения на известни солисти от различни националности, примесени с изненади и фин хумор. Рийо владее настроението на публиката и 60-та музиканти от оркестъра „Йохан Щраус” с аристократичното си излъчване и позитивизъм.С над 500 платинени награди, милиарди гледания в YouTube и повече от 3 700 000 последователи във Facebooк Андре Рийо е един най-аплодираните, атрактивни и продавани артисти в света.Партньор на концертите от българска страна е промоутърска агенция БГ Саунд Стейдж. Билетите за втория концерт са в продажба в мрежата на Ивентим, бензиностанции OMV, билетен център на НДК, както и онлайн на www.eventim.bg и www.andrerieu.com.", "date": "2019.02.13", "title": "Андре Рийо с втори концерт в София на 9 юни"}
{"url": "https://offnews.bg/tenis/stefan-tcvetkov-otnovo-izbran-v-mezhdunarodna-komisia-kam-svetovnata-z-697495.html", "text": "Президентът на Българската федерация по тенис Стефан Цветков получи поредно световно признание - той беше преизбран за член на Международната комисия към Световната зала на тенис славата със седалище Нюпорт (САЩ).Българският ръководител е в изключително престижна компания. Сред членовете на Международната комисия са още Хуан Маржец - дългогодишен член на борда на директорите и изпълнителен вицепрезидент на ITF, президент на комитета за \"Купа Дейвис\" и представител на ITF в борда на WTA, Джордж Салкелд - член на борда на директорите на WTA, Джиджи Фернандес - двукратна олимпийски шампионка, носителка на 17 титли от \"Големият шлем\" на двойки и е бивша №1 в света на двойки, Жан-Ив Филион - изпълнителен директор на BNP Paribas USA.Мандатът на новата Международна комисия към Световната зала на тенис славата е до 2021 г. Президент на Световната зала на тенис славата е легендата и бивш №1 в света Стан Смит, а изпълнителен директор е бившият топтенисист от САЩ Тод Мартин.Световната зала на тенис славата, която е официално призната от Международната тенис федерация през 1986 година, има за цел да запази и популяризира историята на този аристократичен спорт и да почита големите тенис шампиони.По този начин организацията е изключително важен партньор за развитието и разрастването на тениса по света.", "date": "2019.02.13", "title": "Стефан Цветков отново избран в Международна комисия към Световната зала на тенис славата"}
{"url": "https://offnews.bg/knigi/dve-novi-zaglavia-za-liubitelite-na-fantastikata-697481.html", "text": "Издателство \"Изток-Запад\" с две нови заглавия за любителите на фантастика.Първото от тях е  на Джон Уиндъм. През 80-те години по книгата е заснет популярен телевизионен сериал, който има две продължения – „Децата на Чоки“ и „Предизвикателството на Чоки“.Джон Уиндъм (1903–1969) е британски писател, едно от големите имена в научната фантастика. Автор е на 12 романа, най-известни сред които са „Денят на трифидите“, „Кукувиците от Мидуич“, „Чоки“ и „Какавидите“.Да имаш въображаем приятел е нещо обичайно, когато си малко дете. Но Матю не е малък. Той е на единайсет, а и измисленият му другар е доста необичаен. Защо, иска да знае Чоки, денонощието се състои от 24, а не от 32 часа? Защо съществуват два пола вместо един? Защо Матю не реши домашното си по математика, като използва двоичната бройна система? Когато въпросите стават прекалено сложни и объркващи, родителите на Матю започват да изпадат в паника. Ами ако Чоки не е продукт на въображението му, а нещо съвсем различно? Кой е Чоки? И какво може да иска от едно 11-годишно момче?Втората книга  събира избрани произведения на големия български писател, преводач и просветител Агоп Мелконян (1949-2006) включва романа „Смърт в раковината“ и 23 разказа и новели, които го издигат до върховете на световната литература.", "date": "2019.02.13", "title": "Две нови заглавия за любителите на фантастиката"}
{"url": "https://offnews.bg/politika/deputatite-ot-bsp-plashtat-garantciata-na-elena-joncheva-ot-zaplatite-697497.html", "text": "Народните представители от \"БСП за България\" единодушно решиха да съберат сумата от 20 000 лв. за паричната гаранция, която наложи съдът на колегата им Елена Йончева. Според колегите на Йончева в парламентарната група това е и начин да покажат твърдата си позиция в нейна подкрепа.Средствата са отделени от заплатите им на народни представители. Обвинението, което прокуратурата повдигна на Елена Йончева, е за пране на пари \"в особено големи размери\". ", "date": "2019.02.13", "title": "Депутатите от БСП плащат гаранцията на Елена Йончева от заплатите си"}
{"url": "https://offnews.bg/futbol/dzhordzho-kielini-ronaldo-e-kato-bolt-i-federer-697498.html", "text": "Един от лидерите на Ювентус Джорджо Киелини сравни суперзвездата на \"бианконерите\" Кристиано Роналдо със спортните величия Юсейн Болт и Роджър Федерер.Защитникът призна, че е трудно да носи капитанската лента след своя доскорошен съотборник в състава на торинци Джанлуиджи Буфон.\"Не е нужно да вършиш работата на другите. Не е лесно за заменя Джиджи. Трябва да поддържаш баланс. Не е лесно да го правиш в съблекалня, в която има футболисти от различни националности и религии.Да бъда с тях обаче е страхотно. Роналдо? Аз съм любопитен човек. Обичам да наблюдавам другите и да се уча. Той е като Болт и Федерер.Роналдо ме кара да погледна извън моя хоризонт. Помага ти това, когато виждаш човек с допълнително гориво в себе си\", каза Киелини.", "date": "2019.02.13", "title": "Джорджо Киелини: Роналдо е като Болт и Федерер"}
{"url": "https://offnews.bg/futbol/pszh-prizemi-iunajted-roma-shte-treperi-na-revansha-sreshtu-porto-697466.html", "text": "Пари Сен Жермен победи Манчестър Юнайтед насред \"Олд Трафорд\" с 2:0 и направи важна крачка към 1/4-финалите на Шампионската лига. Така приказката за \"червените дяволи\" под ръководството на мениджъра Оле Гунар Солскяер приключи и тимът в крайна сметка допусна загуба.Макар че играха без Неймар и Кавани, парижани изиграха отличен мач, като в началото на второто полувреме нанесоха и своя удар с голове на Преснел Кимпебе и Килиан Мбапе, а след това можеха да вкарат и повече.Домакините стояха добре до почивката, макар че през целия не стигнаха до кой знае колко добри положения. Гостите чакаха своя момент и го използваха, за да нанесат първа загуба на съперника след идването на Оле Гунар Солскяер през декември.Реферът показа 10 картона, но сякаш подмина и други ситуации, които заслужаваха подобно наказание. Логично в края Пол Погба беше изгонен и това прави задачата на Юнайтед за реванша да изглежда почти невъзможна. Истината обаче е, че като цяло гостите надиграха опонента си и заслужено спечелиха.В другия мач от Шампионската лига тази вечер Рома победи Порто с 2:1. Головете паднаха в рамките на 10 минути малко след средата на второто полувреме.\"Римляните\" могат да съжаляват, че не постигнаха по-изразителна победа, след като показахa много по-добра игра през втората част. Чудесно представяне записа младият талант на \"вълците\" Николо Заниоло, който отбеляза и двете попадения за своя тим.", "date": "2019.02.13", "title": "ПСЖ приземи Юнайтед, Рома ще трепери на реванша срещу Порто"}
{"url": "https://offnews.bg/obshtestvo/epic-drama-puska-nov-serial-v-duha-na-krastnikat-galeria-697440.html", "text": "Днес мафията е най-известната престъпна организация в света, но тя е била игнорирана дълго време с твърдения, че е измислица на жадни за слава писатели и журналисти. Междувременно, докато всички отричат съществуването ѝ, тя се разраства в сенките. Вдъхновен от времето на кървавото управление на сицилианската мафия, новият сериал в осем части „Малтезе: Детективът на мафията“ разказва за битката на един мъж с Коза ностра. Премиерата по  е в събота, 2 март, от 22:00 часа българско време.Режисиран от Джанлука Мария Таварели и написан от Леонардо Фасоли и Мадалена Равали, които са работили заедно и по хитовия италиански крими сериал „Гомор“, „Малтезе: Детективът на мафията“ може да се похвали с оценка на критиката, която оприличава духа му на този на „Кръстникът“, а стилистиката му – на тази на „Момчетата от Мадисън авеню“.Развиващ се през 1970-те, този разказ за корупция, власт и лична вендета е с актьора Ким Роси Стюарт в главната роля като полицейския детектив Дарио Малтезе, който се завръща в Сицилия за сватбата на приятел от детство си и се оказва въвлечен в случай с убийство. В отчаян опит да разкрие истината, Малтезе се оказва мъж, който не желае да си затвори очите и да приеме компромис. Подобно на много от истинските детективи, които са вдъхновители на сериала, той е обикновен човек, призван да стане герой. С участието също на Рике Шмид като Елиза Рипщайн, сериалът проследява разследването на едно убийство, което се превръща в много по-голям случай с мистериозни изчезвания и прикрити убийства.Комисар Малтезе разкрива сложна система от корупция и беззаконие, в която убийци и престъпници работят ръка за ръка с овластени и недосегаеми хора, включително правителствени фигури. В хода на разследването, Малтезе рискува собствения си живот, сблъсквайки се с убийци, изпратени да го ликвидират. По пътя си преживява смъртта на приятели и съмишленици и почти изгубва жената, в която се е влюбил.„Малтезе: Детективът на мафията“ е с премиера по Epic Drama на 2 март, от 22:00 часа.", "date": "2019.02.13", "title": "Epic Drama пуска нов сериал в духа на 'Кръстникът'  (галерия)"}
{"url": "https://offnews.bg/obshtestvo/studeno-i-vetrovito-slab-sniag-v-planinite-697433.html", "text": "Слаб сняг ще вали в планините. Жълт код за силен вятър е обявен в Благоевград, Сливен, Ямбол, Бургас, Варна и Добрич. Максималните температури днес ще са между 2 и 7 градуса, според прогнозата на НИМХ. По Черноморието ще е облачно, предимно до обяд. Ще духа североизточен вятър, в морето ще се вдигат вълни до 4 бала, а сред тях термометритеще се качат до 7 градуса. Максималните температури на въздуха ще са между 4 и 6 градуса.Над планините ще е облачно, на места със слаби валежи от сняг. Вятърът ще се ориентира от североизток и ще е умерен, временно до силен. Ще е студено. Максималната температура на височина 1200 метра ще е около минус 6 градуса, на 2000 метра - около минус 12 градуса. Времето остава студено и ветровито до края на работната седмица. ", "date": "2019.02.13", "title": "Студено и ветровито, слаб сняг в планините"}
{"url": "https://offnews.bg/obshtestvo/niama-da-ima-voda-v-chasti-ot-stolichnia-kvartal-lagera-697425.html", "text": "\"Софийска вода\" временно ще спре водоподаването в части от столицата днес, съобщиха от дружеството. Заради подмяна на спирателни кранове по ул. „Плиска“ в жк.“Лагера“, се налага спиране на водоподаването от 09:30 до 18:30 часа на бл. 11, бл. 12, бл. 19, бл. 20, бл. 21, бл. 22. ", "date": "2019.02.13", "title": "Няма да има вода в части от столичния квартал 'Лагера'"}
{"url": "https://offnews.bg/obshtestvo/izbiha-zabite-na-zhena-zashtoto-prilicha-na-gej-697487.html", "text": "Столичанка бе ударена с юмрук в лицето и ѝ бяха избити зъби, само за това, че прилича на гей. Историята бе разказана във фейсбук от потърпевшата от насилието Галя Петкова, която е собственик на известни столични заведения.Случаят е от тази неделя. Жената разхождала кучето си в района на хотел \"Хемус\" в центъра на столицата, когато мъж на около 40 години я загледал и я нарекъл \"педал долен\". Петкова отминала без да отговори нищо, но това не попречило на хомофоба след 5 минути да се върне и да я удали с юмрук в устата.Петкова си е извадила медицинско и е подала сигнал в полицията.Ето и целия ѝ разказ за случилото се:", "date": "2019.02.13", "title": "Избиха зъбите на жена, защото прилича на гей"}
{"url": "https://offnews.bg/obshtestvo/evlogi-i-zoia-praznuvat-imen-den-697426.html", "text": "Църквата почита днес Св. Евлогий, архиепископ Александрийски, и Света Зоя. Имен ден днес празнуват хората с имена Евлоги, Евлогия, Зоя.Името Евлоги има гръцки произход и означава \"добра дума\", \"възхвала\".Свети Евлогий е носил титлата архиепископ Александрийски и се славел с благочестивостта и предаността си към Христовата вяра. Светецът е живял по времето на император Ираклий през VII век.Зоя пък значи живот (на гръцки). Тя е била византийска императрица и мъченица. ", "date": "2019.02.13", "title": "Евлоги и Зоя празнуват имен ден"}
{"url": "https://offnews.bg/razsledvane/goliamoto-potavane-na-evropejski-pari-697451.html", "text": "Водният цикъл на Враца е емблематичен проект. Никой не знае нито колко ще струва, нито кога ще бъде завършен. Десетки милиони вече са похарчени, а резултати на хоризонта не се виждат.Колко точно може да струва един проект за нова ВиК мрежа и пречиствателна станция? Повечето европейски общини могат да кажат поне с приблизителна точност и цената, и времето за изпълнение. Във Враца обаче години наред не знаят нито колко пари, нито колко време ще отнеме проточилият се с години воден цикъл. Сегашното ръководство на общината наследява може би най-лошо подготвения проект за воден цикъл в България – и освен че наследява куп проблеми, те идват с подписани договори, от които няма как да се откажат.Всичко започва преди десетина години, когато България още е в еуфория от европейските фондове, подпомагащи общинското развитие. Възможност за толкова много пари, с които да се направят инвестиции, на много места не е имало от десетилетия. За общински бюджет би било непосилно натоварване да обнови водоснабдителната и канализационната мрежа и да направи нови пречиствателни станции. Идва наглед лесно решение – ЕС дава възможности и много общини успешно подготвят и приключват т.нар. воден цикъл. Тогава изглежда, че Враца ще бъде един от първите градове с модерна ВиК мрежа и предчувствието е, че това дори ще бъде пример как европейските пари променят живота към добро. Само че всичко, което може да катастрофира, да поскъпне и да се забави – се случва именно във Враца.„ЩЕ СМЕ ЗА ПРИМЕР“През 2009 г. Европейската комисия одобрява апликация за цялостен воден цикъл на общината. Тогава Враца и Габрово са единствените български градове, които имат готови апликации. За северозападния град проектът трябва да струва близо 124 млн. лв. европейска безвъзмездна финансова помощ – или поне толкова е обявено първоначално. Общината готви документи, изисквания и търгове и екипът на кмета Костадин Шахов изглежда готов да започне същинската работа. В екипа е Петя Аврамова – заместник-кмет по строителство, устройство на територията и общинска собственост. През септември 2018 г. тя става министър на регионалното развитие.Само няколко месеца по-късно, през 2010 г., е избран надзорникът „Консулгал БГ Партнърс“. Задават се избори, нещата започват да се бавят, а от октомври 2011 г. кмет на Враца става Николай Иванов, който дотогава е бил на същия пост в съседната община Криводол. Любопитното е, че Иванов печели изборите в съперничество с Аврамова. След загубата тя става председател на Общинския съвет във Враца. Новото ръководство на общината запретва ръкави и продължава бързо да подготвя документи. Така през 2012 г. започват да се пускат търговете – още тогава си проличава, че нещата няма да са гладки.ВИЖ КОЙ ПЕЧЕЛИПрез февруари е обявен търг за Етап 2 на стойност близо 20 млн. лв. без ДДС, но през май поръчката е спряна след произнасяне на Комисията за защита на конкуренцията. През юни е пуснат нов търг, този път с прогнозна стойност 18.13 млн. лв. без ДДС и оптимистичния срок от 36 месеца за приключване. Сред пет оферти е избрана тази на „Понсстройинженеринг“ за 17.86 млн. лв. и срок от 16 месеца. По-голямата поръчка е за първия етап – 30 млн. лв., а победител е консорциум с водещ партньор „Водстрой 98“. Същата компания е водеща и в обединението, спечелило и третата поръчка – за пречиствателната станция, на стойност 15.8 млн. лв. без ДДС. Офертите са 12, но е предпочетен точно консорциумът, в който водеща е компания, свързвана с КТБ и депутата от ДПС Делян Пеевски.Ако се вярва на написаното в поръчките, след най-много 36 месеца строителството трябва да е напълно приключило, ВиК мрежата да е обновена, а по улиците да няма следи от разкопаването. Договорите са подписани по времето на кмета Николай Иванов и заместник-кмета по строителство Красимира Георгиева. Тя е била служител на „Понсстрой“, преди да започне работа в общината, а след като напуска, отново се връща към стария си работодател, разказват публикации в „Капитал“.Макар Георгиева и Иванов да подписват голяма част от договорите, Петя Аврамова много държи да се знае, че водният цикъл е подготвен от нея, и често го нарича своя гордост, наред със спорния проект за „социализация“ и „атракциони“ в пещера „Леденика“, който бе описан в „Черна книга на правителственото разхищение 2015“.ПЪРВОТО ПОТЪВАНЕКогато са подписани договорите с „Понсстройинженеринг“ и консорциумите с „Водстрой 98“, вече има ясни и публични индикации, че фирмите може да имат затруднения. През 2012 г. оборотът на „Водстрой 98“ е едва 22 млн. лв., а опитът є в строителството не е особено голям. Междувременно кризата е засегнала „Понс холдинг“, компанията майка на другия изпълнител по водния цикъл. Холдингът спира плащания, натрупва дългове и през 2013г. се стига до крайна мярка – запори и търг за продажба на имущество. Подобни търгове от частни съдебни изпълнители винаги са предшествани от дела поне месеци предварително. Така че няма как да не се е знаело за проблемите, ако някой от общината си е направил труда да проверява.Затрудненията ще проличат съвсем скоро, когато Враца се оказва разкопана, с постоянно спиращо водоснабдяване и все по-отдалечаващ се краен срок. Общината вече признава, че има затруднения и забавяне. В края на 2013 г. на единствения явил се кандидат е възложена поръчката за реконструкция на водопровода от яз. Среченска бара за 46.3 млн. лв. Печеливш е консорциум „МС-Техно-Хидро“, в който влизат „М и С Бетон“, „Техноекспортстрой“ и румънската „Хидроконструкция“. Компанията „М и С Бетон“ се приема за близка до „Понстрой“, а „Техноекспортстрой“ е обвързана с КТБ. Точно в тази банка е гаранцията, представена на общината. От 2014 г. започва официалното потъване на средства. Първо – кметът решава да даде 11 млн. лв. аванс на „МС-Техно-Хидро“ без одобрението на надзорника. Парите така и потъват, без да е свършена реална работа.ОЩЕ ПО-ДЪЛБОКОМалка подробност е, че водопроводът няма как да бъде построен без проблеми – в проекта старият водопровод липсва на кадастралната карта. Над него има стотици частни имоти, гори и защитени местности. Враца се намира непосредствено до границите на Природен парк „Врачански Балкан“ и всяко строителство трябва да се съобразява с екологичното законодателство. Заради пропуските регионално министерство отказва разрешително за строеж. Едва през юли 2018 г. правителството учредява безсрочен сервитут върху горски територии, за да може да се изгради водопроводът. Общината започна да преговаря за отчуждаване на имотите по пътя му.Междувременно КТБ е затворена и обявена в несъстоятелност и така банковата гаранция на консорциума за „Среченска бара“ вече я няма. В общината са наясно, че нито се работи качествено, нито има шанс сроковете от 16 и 36 месеца да се спазят. Подадено е искане проектът да бъде прехвърлен към новия програмен период на ЕС. Тъй като водният цикъл е започнат и подготвен за програмния период 2009–2013 г., правилата налагат да се приключи в определения срок. В противен случай похарчените пари няма да бъдат възстановени.КАКВОТО МОЖЕ ДА БЪДЕ СПАСЕНОИзборите през октомври 2015 г. са спечелени от Калин Каменов, който влиза в общината с нов екип и трябва да се справя със сериозните финансови проблеми. Община Враца е назад с изпълнител, който не си върши работата, има реален риск от загуба на стотици милиони, а воден цикъл няма. Общината започва да налага неустойки от 20% от стойността на договорите и се завърта в порочен кръг – работата не е свършена, но на изпълнителите са плащани пари. Ако се спре напълно плащането, те съвсем няма да искат да свършат уж започнатото. Единственото решение е удържане на бъдещи плащания и много преговори – така малко по малко строежите потръгват.ГОЛЯМОТО ПОТЪВАНЕ НА ЕВРОПЕЙСКИ ПАРИПрез 2016 г. „Водстрой 98“ е продадена на „Хидрострой“, плащанията и работата отново се бавят. Финансовите проблеми на „Понсстрой“ стават толкова сериозни, че кредиторът Българска банка за развитие (ББР) я взема под контрол. За щастие, ЕК се съгласява проектът да бъде прехвърлен за периода 2014–2020 г.С много преговори и усилия Етап 1 и пречиствателната станция все пак са завършени и вече имат акт 16. В началото на 2018 г. по време на посещение във Враца министърът на околната среда Нено Димов обявява, че е предизвикателство завършването на етапа „Среченска бара“, но се надява да се намери вариант за завършването му. Тогава той обявява, че във втората фаза на проекта ще бъдат вложени близо 115 млн. лв., от които 80 млн. лв. идват от оперативна програма „Околна среда“.Малко прибързано в края на 2017 г. доста медии обявиха, че водният цикъл е приключил. Твърдението е пресилено и тепърва ще видим кога ще бъде напълно приключено всичко. Вероятно тогава може да направим и точна сметка колко е струвал зле подготвеният проект, който, както изглежда, ще се проточи поне 10 години. Утехата е, че все пак решения бяха намерени – макар и с цената на много време, пари и компромиси.ИЗТОЧНИЦИИнтегриран проект за воден цикъл на гр. Враца Поръчка за Етап 2:Кой стои зад „Джи Пи Груп“, „Водстрой 98“ и „ПСТ Груп“Европроектът на ужаситеЛеденика – туризъм без сезониПоръчката за Среченска бара:Надзор:История на търговете от общината:Договори:Б. ред. - Този текст е от \"Черна книга на правителственото разхищение в България 2018\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.02.13", "title": "Голямото потъване на европейски пари"}
{"url": "https://offnews.bg/nashite-avtori/sliapata-temida-da-si-slozhi-silikon-i-dzhuki-697420.html", "text": "Предложения за изменения и допълнения в Конституцията на България.Да се назначат още 240 народни представители. Със сегашните 240 да станат общо 520. Така ще представляват по-добре.Да се направи реформа в образованието и вече 240 и 240 да прави 520.Да се направи втора реформа в образованието, така че да имат право и неможещите да четат да завършват училище. Нали не искаме расизъм. Така де, дискриминация.Всеки ром да има право. Точно така! Да има право!Да се вдигне минималната работна заплата два пъти. Тоест от сто на двеста лева. Това като следствие от реформата на образованието.Както има маломерно престъпление да се въведе и прекомерно престъпление. Така злоупотребите над един милион лева да не се преследват от закона. И без преследването на такива престъпления е само хабене на ресурс.Да се въведе здравеопазване чрез СМС-и. То и без това е такова. Поне да е законно. Да се задължат всички магазини до касите им да се монтират кутии за помощи. Лекарите да минат курс по астрология.Да не се купуват самолети за българската армия, а парите да се изфукат на лотарийни билетчета. Така ще се стимулира икономиката. Нали така?Да се занижат критериите за мръсен въздух. Стига сме дишали тази гадория. Моля ви се.Да се уволнят всички калинки и да се назначат ку*ви във всяко министерство. Поне да е честно. А и така всичко ще излезе наяве и ще се пресекат всякакви шушукания и слухове.Да се заменят в държавния герб лъвовете с гепарди. Два гепарда и по средата България. И гепардите с мълниеносна бързина гепят каквото могат.България да се изписва с малки букви. Или направо да се замени с „Бентли“. (Ако се замени с Бентли да се изписва с голяма БУКВА).Черно море да се замени с осрано море. Щото иначе е подвеждаща реклама. И туристите може да се разочароват. Нали така?Сляпата Темида да си сложи силикон и джуки. И задължително минижуп. Да е по-перверзна когато се пуска за пари.Баналното „Съединението прави силата“ да се замени с „Тук е далаверата“ или с по-разбираемото “ Да го д*хат бедните.“Слоганът на София „Расте но не старее“ да се замени с по-модерното „hubavoe“.Цветовете на българското знаме - бяло, зелено и червено с по-евтини цветове. Това да се съобрази с промоциите на платове. Да се пести от бюджета.Да се направи нещо с държавните граници, така че да станат частни. Нали живеем в капиталистическо общество, моля ви се. Как така държавни?Да се въведе данък „работна седмица“. Така де, не е честно само уикендът да е обложен.Всеки престъпник да му бъде дадена възможност да се освидетелства в ТЕЛК. Така няма да се затормозяват адвокатите излишно.Корупция да се замени с усещане за корупция.Опа, това вече е направено.Думата „к*р“ да се направи национален символ. Така всеки път, когато някой прочете „к*р“ на улицата или в чужбина или на Хеопсовата пирамида или където и да е ще се изпълва с национална гордост и ще го облива топла или студена вълна от патриотизъм. В зависимост от сезона.", "date": "2019.02.13", "title": "Сляпата Темида да си сложи силикон и джуки"}
{"url": "https://offnews.bg/offtopic/toto-milioner-otide-da-si-vzeme-parite-s-maska-za-da-ne-nauchi-rodata-697469.html", "text": "Тото милионер от Ямайка се явил да си вземе печалбата с маска, наметало и ръкавици.Мъжът не отишъл да си прибере спечелените над 1 милион долара цели 54 дни, защото мислел схема как роднините му да не разберат, че е спечелил и да му искат пари.Накрая разбрал, че по закон трябва да се яви лично. Затова отишъл на церемонията с маска от филма \"Писък\" и друга дегизировка.", "date": "2019.02.13", "title": "Тото милионер отиде да си вземе парите с маска, за да не научи родата"}
{"url": "https://offnews.bg/futbol/zaplati-v-levski-futbolistite-veche-misliat-za-macha-s-loko-plovdiv-697489.html", "text": "Футболистите на Левски получиха забавените си възнаграждения. Както е известно, те  трябваше да получат своите декемврийски заплати между 15 и 20 януари - нещо, което не се случи.Играчите в Агия Напа не приеха добре забавянето след обещанието на Спас Русев и Красимир Иванов, че отсрочки повече няма да има. С встъпването си в длъжност като изпълнителен директор Павел Колев пристигна на лагера в Кипър и обеща, че до 7 февруари всичко ще бъде изчистено.На въпросната дата обаче заплати нямаше, макар парите да бяха налице. Оказа се, че бюрократичен проблем с банката бави плащането. Вчера (12 февруари) играчите най-накрая получиха това, което им се полага. Лично треньорът Георги Дерменджиев държеше проблемът с парите да бъде решен, за да може играчите да бъдат концентрирани за старта на Първа лига.", "date": "2019.02.13", "title": "Заплати в Левски, футболистите вече мислят за мача с Локо Пловдив"}
{"url": "https://offnews.bg/zdrave/diagnostitciraha-zhena-s-morbili-v-sofia-697490.html", "text": "\"Вчера имаме доказан случай в Референтната лаборатория за морбили в София при жена на 37 години... След лечение в частна болница вече тя е настанена в Инфекциозна болница\". Това заяви пред БНТ проф. д-р Тодор Кантарджиев - директор на Националния център по заразни и паразитни болести.По думите му броят на случаите с морбили в Европа и на Балканите расте. Основната причина за това е липсата на ваксинации и свободното движение на сезонни работници от държави, в които ваксината срещу дребната шарка не е задължителна.Проф. Кантарджиев препоръча да се избягват пътувания в рисковите страни на деца под имунизационната възраст от 13 месеца, а тези, които не са боледували от морбили и са пътували в чужбина, да избягват контакт с деца в първите дни след завръщането си.Проф. Кантарджиев обобщи тенденцията на Балканите - 5 500 болни в Сърбия, в Румъния броят на болните намалява - от 10 000 през миналата година на 1500 сега, 2500 болни в Гърция за миналата година.Епидемия от морбили е обявена в съседна Македония, където вече трето дете почина от дребната шарка. Ваксинация не е била направена.Миналата година Световната здравна организация предупреди за увеличаване на броя на заболелите в световен мащаб, в това число и в Европа. У нас ваксината е задължителна и досега България успява да избегне епидемията независимо, че заразата е в съседни държави като Сърбия, Гърция и Македония.", "date": "2019.02.13", "title": "Диагностицираха жена с морбили в София"}
{"url": "https://offnews.bg/futbol/talant-na-levski-shte-doigrae-sezona-v-septemvri-697468.html", "text": "Младият талант на Левски Илия Димитров ще играе в Септември през пролетта. Централният нападател на \"сините\" ще бъде преотстъпен, макар че Георги Дерменджиев бе останал доволен от показаното от Димитров в контролите и не желаеше да се разделя с него.От \"Тема спорт\" съобщават, че 22-годишният футболист днес трябва да уточни последни подробности по преотстъпването си. В момента той се възстановява от комоциото, което получи в последната проверка на отбора на кипърска земя - 1:1 срещу Чукарички.През есента Илия взе участие в три шампионатни мача. В първия кръг той се разписа срещу Ботев Пловдив за победата с 1-0, а във втория бе автор на една асистенциите при равенството 2:2 срещу Черно море.", "date": "2019.02.13", "title": "Талант на Левски ще доиграе сезона в Септември"}
{"url": "https://offnews.bg/medii/shto-e-to-medijna-gramotnost-i-kak-se-nauchava-697461.html", "text": "Ученици, студенти, учители и родители се включиха в поредицата инициативи \"Дни на медийна грамотност 2019\", които имат за цел да повишат медийната култура сред учащите, техните родители и учители, както и да помогнат на преподавателите в нововъведените часове по медийна грамотност.Организатор на програмата е  в партньорство с Американското посолство. Събитията са планирани между 1 февруари и 10 март и се провеждат в Червената къща в столицата. Желаещите да се включат в някой от панелите деца, родители и учители все могат да го направят.Тази година инициативата предлага много повече разработени планове, готови за употреба от учителите. Макар МОН да въведе часове по медийна грамотност, учителите често не са сигурни какво да преподават в тях. След като през есента Коалицията проведе обучения за учители, вече има и  На страницата на коалицията има примерни уроци за децата от първи до дванадесети клас. Там са засегнати теми като нетикет, онлайн тормоз, разпознаване на фалшиви новини в социалните мрежи и др.", "date": "2019.02.13", "title": "Що е то медийна грамотност и как се научава?"}
{"url": "https://offnews.bg/zimni/kajsa-makarajnen-obikoli-severna-amerika-zaradi-zabravena-pushka-697514.html", "text": "Понякога се случва хората да забравят куфара си на летището, но колко от тях са губили пушката си? Това направи финландската биатлонистка Кайса Макарайнен. Носителката на Големия кристален глобус за миналата година срещна неприятности по пътя към поредния старт от Световната купа в Солт Лейк Сити.Макарайнен трябваше да излети от Кенмор към Сиатъл, но полетът е бил отменен. Тогава тя е решила за мине през Торонто, но в канадския град финландката няколко часа не е могла да намери пушката си и по този начин изпуснала полета към Солт Лейк.В крайна сметка, за щастие, Кайса е пристигнала в Атланта, където е пренощувала, а в момента вече е в Солт Лейк Сити.Там тя ще се готви за предстоящия старт, но едва ли първите тренировки ще бъдат плодотворни, тъй като финландските треньори по стребла все още са в Торонто.", "date": "2019.02.13", "title": "Кайса Макарайнен обиколи Северна Америка заради забравена пушка"}
{"url": "https://offnews.bg/obshtestvo/ds-general-gebrev-ne-e-troven-s-novichok-a-skripal-e-obidna-amatiors-697471.html", "text": "Връзка между случаите „Скрипал” и „Гебрев” няма, заяви бившият вътрешен министър на страната ген. Тодор Бояджиев в сутрешния блок на bTV.По думите му доказателства, че отравянето на оръжейния търговец е опит за убийство също нямало. Бояджиев коментира тезата, изразена вчера от бившия министър на отбраната Бойко Ноев, а именно, че властите се опитват за прикрият реалните факти около случая.Според него изнесената информация за присъствието в България на Федотов по същото време, в което у Гебрев и още двама души се появиха симптоми на отравяне, не доказва виновността на посоченото лице, нито пък че става въпрос за опит за убийство.Според ДС-генерала атаката срещу бившия руски агент и дъщеря му в Солсбъри едва ли е дело на Кремъл, защото беше извършено малко преди президентските избори в Русия и Световното първенство по футбол.Около 300 човека от руското ГРУ имали зъб на бившия агент заради предателство от негова страна, което им коствало кариерите:", "date": "2019.02.13", "title": "ДС-генерал: Гебрев не е тровен с Новичок, а Скрипал е обидна аматьорщина"}
{"url": "https://offnews.bg/futbol/solskiaer-triabva-da-poviarvame-697472.html", "text": "Мениджърът на Манчестър Юнайтед Оле Гунар Солскяер бе разочарован след като неговият отбор отстъпи с 0:2 у дома срещу ПСЖ в първият 1/8-финал в Шампионската лига. Това бе първа загуба за отбора след неговото назначаване.На пресконференцията след срещата, Оле призна превъзходството на ПСЖ и заяви, че за да има успехи в Европа, играчите трябва да подобрят значително играта си.\"За съжаление днес не бяхме на нужното ниво. Личеше си, че ПСЖ е отбор от друго ниво и неслучайно са сред фаворитите за трофея. Те са и по-опитни\", каза норвежецът на пресконференцията след мача.Солскяер все пак остана оптимист: \"Трябва да повярваме, че можем да спечелим на реванша. Знаем, че трябва да отбележим два гола и в същото време да не допускаме. Правили сме го и преди, излизали сме от трудни ситуации. ПСЖ е наистина много добър отбор с изключително класни състезатели - от вратаря до нападението, но трябва да отидем там и да повярваме. Трябва да отидем и да опитаме, след като сме си извадили поука. Трябва да видим къде сме сгрешили днес. Разбира се, че не трябва да допускаме голове от статични положения и контраатака.” Аз съм реалист и съм наясно, че след тази домакинска загуба шансовете ни са минимални, но няма да се предадем и ще се борим до последно. Ще атакуваме в Париж и ще търсим голове там\".\"Пред нас стои една планина, която трябва да изкачим, но това не е невъзможно. Ако имаме аванс от 1:0 на полувремето в реванша, нещата може да се получат. Това е нещото, което реално трябва да търсим във втория мач\", добави още Солскяер.", "date": "2019.02.13", "title": "Солскяер: Трябва да повярваме"}
{"url": "https://offnews.bg/medii/poveche-muzika-po-malko-novini-kak-se-promenia-vkusat-na-slushatelit-697475.html", "text": "По-малко новини, повече музика. Накратко казано, това е промяната, настъпила в радиостанциите у нас през последните пет години.Работещите в радиооператорите - у нас те са 85 - днес празнуват професионалния си празник. Световният ден на радиото се празнува на 13 февруари по инициатива на ЮНЕСКО, след като на тази дата през 1946 г. \"гласът\" на Обединените нации за първи път прозвучава в ефира на радиото на ООН.В чест на празника, който през 2019 г. е под мотото „Диалог, толерантност и мир“, Националният статистически институт публикува актуална информация за радиоефира в България.През 2017 г. радиооператорите у нас са с 2 по-малко, отколкото през 2012 г., когато са били през 2012 г. Различен е не само броят, а съотношението между новини, актуални предавания и реклама. Докато преди пет години новините са заемали 30.5% от ефирното време, по последни данни процентът им е 26.3%. Обратната е тенденцията при музикалните предавания - от 43.5% днес те изпълват близо половината (49.9%) време. Намалява времето за актуални, забавни предавания, изкуство, култура, спортни и образователни предавания от 22.8% (2012 г.) на 18.5% (2017 г.). За петте години рекламата се увеличава от 3.2% на 5.4%.", "date": "2019.02.13", "title": "Повече музика, по-малко новини: как се променя вкусът на слушателите към радиото"}
{"url": "https://offnews.bg/kultura/legendarniat-dirigent-lejf-segerstam-s-parvi-kontcert-v-sofia-697478.html", "text": "Диригентът, цигулар, пианист и композитор на над 300 произведения Лейф Сегерстам ще изнесе първия си концерт у нас в Зала България на 21 февруари.Колоритният Лейф Сегерстам и Софийската филхармония ще ни потопят в атмосферата на концерта “Северна фантазия” в 21-вия ден на февруари в Зала България. В програмата на събитието са включени „Reverie” и Концерт за пиано и оркестър на Александър Скрябин, Седма симфония на Ян Сибелиус, както и световната премиера на най-новата мини симфония, композирана от самия Лейф Сегерстам - \"Сънят на кучето София\". Емоционален, ексцентричен и с визия на добрия вълшебник от приказките, мултиталантливият музикант отдавна се е превърнал в истинска неподправена легенда в класическата музика.Сегерстам е бил главен диригент на Филхармоничния оркестър на Хелзинки от 1995 до 2007, а в момента е назначен пожизнено за Главен диригент на оркестъра. Бил е начело на няколко други оркестри, сред които оркестъра на Датското Национално радио и Симфоничния оркестър на Австрийското радио; работил е като гост-диригент на редица оркестри като Чикагския симфоничен оркестър, Филхармоничния оркестър на Лос Анжелис, Симфоничния оркестър на Торонто, Кралския Ливърпулски Филхармоничен оркестър и Симфоничния оркестър на Сао Паоло. От 1997 е професор е по дирижиране в Академията „Сибелиус“ в Хелзинки. Сред студентите му са Сузанна Мялки, Саша Мякиля и Марку Лааксо.Като композитор Лейф Сегерстам е известен преди всичко с многобройните си симфонии, написани като правило за оркестър без диригент. Те вече наброяват 329. Освен симфониите Сегерстам има около 30 струнни квартета, много концерти – 13 от тях са за цигулка, 8 за виолончело, 4 за виола, 4 за пиано и 3 за валдхорна. Солист в концерта е носителят на наградата \"Музикален проект на годината\" в анкетата на БНР \"Музикант на годината\"2017 г Иво Върбанов – пиано.Билети за концерта са налични на касата на зала \"България\", eventim.bg , epaygo.bg  и ticketsbg.com ", "date": "2019.02.13", "title": "Легендарният диригент Лейф Сегерстам с първи концерт в София"}
{"url": "https://offnews.bg/bojni/vladimir-klichko-e-vse-po-blizo-do-zavrashtane-na-ringa-697501.html", "text": "Бившият световен шампион в тежка категория в професионалния бокс Владимир Кличко преговаря с няколко телевизионни канала за завръщането си на ринга.Припомняме, че за първи път такава информация се появи преди няколко седмици. Тогава украинецът се е срещнал с представители на стрийминг платформата DAZN и е обсъждал провеждането на три битки. За всяка от тях Кличко би могъл да получи поне 15 милиона долара.Сега се оказва, че Владимирт също така е обсъждал евентуалното си завръщане на ринга с медиините гиганти FOX и ESPN.Напоследък бяха отпуснати сериозни средства за всички боксови проекти на тези канали, но DAZN разполага с най-голям бюджет.Наскоро въпросната платформа подписа договор с Канело Алварес за 365 милиона долара. Остава скоро да разберем дали Владимир Кличко наистина ще се върне на ринга.", "date": "2019.02.13", "title": "Владимир Кличко е все по-близо до завръщане на ринга"}
{"url": "https://offnews.bg/ikonomika/100-tonen-paren-zviar-ot-tretia-rajh-idva-za-restavratcia-v-sofia-vid-697415.html", "text": "100-тонен исторически парен локомотив вече пътува от Виена към България за пълна реставрация, съобщават австрийските медии. Машината е произведена в Пилзен в тогавашния Трети райх и се смята за една от най-мощните при движещите се с пара. След края на Втората световна война въпросният парен локомотив е останал в бившата ГДР, а след това е бил продаден, за да се окаже в жп музея във Виена през последните 20 години.Собственичката на локомотива обаче е решила, че времето му за \"почивка\" вече е изтекло и над 100-тонното чудовище отново трябва да забълва сажди и пушек. А възможностите това да са случи в цяла Европа са силно ограничени и до голяма степен зависят от ентусиасти и любители на ретро влаковете. Неслучайно Карин Флайшхакер е избрала локомотивът да замине за цялостна реставрация и ремонт в България. Точно у нас са останали най-много парни локомотиви в Европа и има специалисти, които са \"събуждали\" към втори живот дремещи от десетилетия парни красавци.А частното жп предприятие от българската столица, което ще се заеме с доста екзотичната задача, ще получи и доста впечатляващ хонорар за услугата - 1 милион лева.Парите изобщо не спират Карин.Преди броени дни парният локомотив бе натоварен на кораб на дунавското пристанище във Виена Фройденау. След това от Русе машината трябва да бъде изтеглена до София от друг локомотив. Друг вариант на практика няма. Огромното желязно чудовище не може да бъде превозвано по пътища заради теглото си. ", "date": "2019.02.13", "title": "100-тонен парен звяр от Третия райх идва за реставрация в София (видео)"}
{"url": "https://offnews.bg/tehnologii/v-su-startira-obuchenie-za-startirane-na-elektronen-biznes-697499.html", "text": "За първи път в България Стопанският факултет на Софийския университет „Св. Климент Охридски“, заедно със своите партньори, стартира учебна програма ”E-commerce Success” с продължителност от два семестъра.Тя предоставя познания и практически умения за стартиране, маркетиране и устойчиво развитие на електронен бизнес.Лекциите и упражненията ще се водят от утвърдени преподаватели от СУ и доказали се практикуващи експерти с дългогодишен опит в електронната търговия от компании, с реализирани успешни проекти в България и чужбина, които ще Ви дадат реални практически насоки как да използвате ефективно финансовите и технологични ресурси за проекта.Обучението ”E-commerce Success” е насочено към студенти, предприемачи, които сега стартират или вече са в процес на реализация на собствен проект за онлайн магазин на локалния и международните пазари, и служители от компании, които отговарят или ще отговарят за развитието на е-бизнеса на компаниите.Двусеместриалната програма е с хорариум от 120 часа в четири модула, фокусирани върху планирането, създаването, маркетирането и развитието на електронен магазин, като Ви дава знания, умения, увереност и подкрепа, за да осъществите на практика един истински работещ електронен бизнес. Обученията ще се състоят от 4 часа седмично, през уикенда, в сградата на Стопанския факултет на Софийския университет.Програмата е по утвърдена методология и е разделена на четири модула:Модул: Основи на ecommerceТова е встъпителен модул, в който курсистите ще се запознаят с основните понятия, термини, тенденции и възможности на електронния бизнес.Модул: Стартиране на успешен онлайн магазинПод модул: Бизнес планиранеПод модул: Тех. планиране на онлайн магазинаВъв втория модул се изучава всичко, което е необходимо, за да реализирате и планирате от една идея успешен електронен бизнес. Курсистите ще получат насоки и ясна информация за регулаторните изисквания и техническите възможности.В началото на този модул обучаемите се разделят на отбори – всеки със собствен ментор, чиято задача и отговорност ще е да разяснява, помага, насочва и отговаря на въпроси, свързани с наученото от отбора си. Диалогът между ментора и отбора му ще е от интерактивен характер в специална за отбора затворена група във facebook.Модул: Маркетинг планиране и рекламни кампанииВ третия модул ще се изучава използване, планиране и монетаризиране практически на различните онлайн канали.За целта на всеки от отборите ще бъде предоставен безплатен достъп до SAAS платформата GombaShop.bg, в която под ръководството на ментора му ще реализира действащ онлайн магазин с реални продукти.Реални продукти ще бъдат предоставени под формата на дроп шипинг от топ компании, като задачата на отборите ще бъде на база наученото и под ръководството на ментора да планират маркетинга и да иновират, прилагайки на практика наученото.Модул: Измерване на ефективността на маркетингаВ четвъртия модул се изучава как да се измерват постигнатите резултати, как трябва да се анализират различните маркетинг канали и как в реално време могат да се променят прилаганите маркетингови подходи.В края на обучението всеки обучаем ще трябва да защити пред комисия практически курсов проект за електронния му магазин в GombaShop.Успешно преминалите ще получат Диплом за успешно завършено двусеместриално обучение “E-commerce Success” , издаден от СУ “Св. Климент Охридски”, и сертификат Български Е-комерс стандарт (ниво експерт), издаден от Българска Е-комерс Асоциация (БЕА).Старт на обучението ”E-commerce Success е на 23 февруари 2019.", "date": "2019.02.13", "title": "В СУ стартира обучение за стартиране на електронен бизнес"}
{"url": "https://offnews.bg/politika/plevneliev-na-izborite-u-nas-prez-2015-be-izvarshena-moshtna-kiberata-697476.html", "text": "„През 2015 г. по време на кметските избори, които бяха комбинирани с референдум, срещу България бе извършена най-силната и мощна кибератака, която някога е извършвана на Балканите”.Това заяви в предаването „Здравей, България” на  президентът Росен Плевнелиев (2012-2017).По думите му са били атакувани и блокирани президентството, Министерския съвет, сайтът на ЦИК.\"Сайтовете на тези най-важни институции не можеха да функционират. Като държавен глава реагирах – поисках обяснение от всички служби, поисках в рамките на международно разследване да намерим кой извърши тази кибератака срещу България и българската демокрация. Тя целеше да провали едни демократични избори. С много голяма степен на вероятност, на база на писмени документи и доклади, можем да кажем, че зад тази атака стоеше групата Sofacy - Fancy Bears, която се свързва с руското военно разузнаване. За тази група има огромни съмнения, че участва и в манипулирането на избори в САЩ и в открадването на данните на Бундестага и германските депутати”, заяви Росен Плевнелиев.Тогава, като държавен глава, той свикал Консултативния съвет по национална сигурност, запознал всички отговорни фактори в държавата, посочвайки докладите на партньорските служби, и поискал ясни и конкретни действия.„През 2019 г. отново валят съмнения, обвинения”, коментира сега Плевнелиев.Относно случая с мистериозното отравяне на оръжейния търговец Емилиян Гебрев, което също се е случило през 2015 г., Плевнелиев заяви, че по това време той не е получавал доклади и информации, не е имало дори устни разговори по темата с шефове на службите.„Провалите на българската държава са поне два. Четири години след случая още сме в сферата на съмнения и версии. Институциите дължат свършена работа. Когато има отровени баща и син, институциите са длъжни да се намесят и да търсят отговорни”, каза Плевнелиев.„Имало е съмнения, медиите са писали, има опит за отравяне, институциите не са довели нещата до това да се намерят виновните и те да бъдат поставени под закона. Отново имаме повод да кажем, че тези 4 години някой нещо е свършил, нещичко е демонстрирано, но не сме стигнали докрай, не сме решили казуса. Българските институции често произвеждат повече съмнения, отколкото резултати”, коментира той.", "date": "2019.02.13", "title": "Плевнелиев: На изборите у нас през 2015 бе извършена мощна кибератака, най-вероятно от руското разузнаване"}
{"url": "https://offnews.bg/temida/tatiana-doncheva-advokat-na-evgenia-baneva-v-spetcsada-697502.html", "text": "Лидерът на Движение 21 Татяна Дончева е новият адвокат на Евгения Банева, обвиняема за пране на пари. Тя е в ареста заедно със съпруга си Николай Банев от 6 декември, днес специализираният съд гледа искането й да излезе на свобода. Баневи са с обвинение за участие в организирана престъпна група за данъчни и длъжностни престъпления и пране на пари. Банев вече поиска да излезе на свобода, но и първоинстанционният наказателен съд, и апелативният спецсъд го оставиха зад решетките. Инициативен комитет ще издигне Евгения Банева за евродепутат. Преди старта на делото тя коментира, че условията в килията й са “потресаващи”, и според нея ще бъде интересно, ако ѝ позволят да води кампания за евродепутат от ареста. „Може пък да се получи интересно, ако ми позволят да си водя кампанията от килията, за да може обществеността да види в какви условия пребивават арестантите, презумирани като невинни до доказване на противното”, заяви Банева, цитирана от бТВ. Тя отрече да е търсила убежище в друга държава от килията, както и да е била в контакт с децата си. По думите ѝ килията ѝ няколко пъти е била щателно обискирана и ако е “имало нещо, което да бъде открито, то е трябвало да бъде открито”, коментира Банева по повод информацията, че е имала телефон в килията и е искала да изпрати децата си в Русия. „Абсолютно отричам да съм била в комуникация с моя съпруг”, обясни Банева.Според прокурор Мария Дойчева от спецобвинението обаче съдебно-компютърната експертиза е безусловен факт. „Нейните съобщения с децата и с мъжа ѝ също са факт, разговорите с представителите на руската страна също”, коментира Дойчева.След промяна в Изборния кодекс Банева не може да излезе от ареста с аргумент, че иска да води кампания за евровота. Ако обаче Банева започне такава процедура, „прокуратурата няма да пречи тя да провежда активна кампания и да търси подкрепа от евентуални избиратели”, заяви още прокурор Дойчева.  Бизнесменът Николай Банев и съпругата му Евгения бяха задържани в Ница в края на октомври миналата година след издадена от българските власти европейска заповед за арест във връзка с разследване на спецпрокуратурата за приватизацията на „Полимери” – Девня. ", "date": "2019.02.13", "title": "Татяна Дончева адвокат на Евгения Банева в спецсъда"}
{"url": "https://offnews.bg/snukar/roni-o-salivan-i-mark-selbi-se-klasiraha-za-vtoria-krag-v-kardif-697474.html", "text": "Петкратният световен шампион Рони О'Съливан си запази място във втория кръг на Откритото първенство на Уелс след победа над Сандерсън Лам.Изоставайки с 2-1, \"Ракетата\" записа брейкове от 95 и 116 точки, за да достигне до успеха с 4-2 фрейма и да си осигури среща с Юан Сижун от Китай. Интересна ситуация се разигра в четвъртия фрейм когато О'Съливан реализира розовата, за да увеличи брейка си на 101 точки, но избърза със следващия удар преди съдията да върне топката на оригиналното ѝ място. Това означаваше фал и от актива му бяха отнети 6 точки, за да завърши с 95. Още в следващия фрейм Рони направи сенчъри брейк от 116 точки, който бе под номер 992 в кариерата му.Марк Селби се справи със съпротивата на Антъни МакГил и ще се изправи срещу Адам Дъфи в следващия кръг. Нийл Робъртсън пък записа максимум при схватката си с Джордан Браун, която спечели с 4-1.Бари Хоукинс и Стюарт Бингам също продължават напред в турнира. \"Ястребът\" премина бързо през Съни Акани без да загуби фрейм, а Бингам не остави шансове на Алистър Картър, побеждавайки го също с 4-0. Найжъл Бонд имаше нужда от решителен седми фрейм срещу Алън МакМанъс, а Дуейн Джоунс зарадва феновете в Кардиф, елиминирайки Ксиао Гудонг с 4-3.", "date": "2019.02.13", "title": "Рони О'Съливан и Марк Селби се класираха за втория кръг в Кардиф"}
{"url": "https://offnews.bg/sviat/300-limuzini-izcheznaha-sled-sreshta-na-varha-697500.html", "text": "Полицията в Папуа Нова Гвинея издирва близо 300 луксозни автомобила, обслужвали участниците в миналогодишната среща на върха на Азиатско-тихоокеанско икономическо сътрудничество (APEC), съобщава Би Би Си.Скъпият автопарк бил внесен в бедната страната специално за комфорта световните лидери.Към днешна дата обаче 284 от колите липсват, обяви тази седмица представител на местната полиция.Автомобилите били с марка Лендкруизър, Форд, Мазда и Паджеро.В столицата Порт Морсби е сформиран специален полицейски екип, който да разследва случая.\"284 превозни средства са били издадени на персонала за използване по време на APEC, които все още не са върнати\", казва пред \"Ройтерс\" инспектор Денис Коркоран.Той добавя, че поне най-скъпите коли не липсват - 40 мазератита за $100 000 всяко и три бентлита стоят под охрана на пристанището.Според полицията девет от издирваните автомобили са откраднати, а други са разглобени на части. Трети били върнати сериозно повредени.Лидерите от Папуа Нова Гвинея, която има население 7,3 милиона души, се надяваха глобалната конференция да фокусира вниманието върху страната и да привлече инвестиции, коментира Би Би Си.Но домакинството на събитието надвиши ресурсите и домакините се обърнаха за помощ към други държави, добавя репортажът. Австралия, САЩ и Нова Зеландия например са изпратили подкрепа за охраната на събитието. В същото време критиците питат уместно ли е толкова бедна страна да е домакин на мащабна международна конференция като APEC. Луксозните лимузини за лидерите бяха възприети като символ на разточителството на управляващите.", "date": "2019.02.13", "title": "300 лимузини изчезнаха след среща на върха"}
{"url": "https://offnews.bg/futbol/penev-ima-tezhkata-duma-nash-ta-sistema-4-1-4-1-697467.html", "text": "Старши треньора на ЦСКА Любослав Пенев обмисля промяна на схемата на игра. В последните 2 години и половина “червените” неизменно играят във формация 4-2-3-1. Сега обаче Любо планира да премине към 4-1-4-1, пише \"Тема спорт\".Пенев използваше тази постройка начело на Литекс през пролетта на 2016 година във Втора лига. Сега той обмисля да я изпробва и на “Армията”. Пред Пенев има достатъчно опции да играе както с 4-1-4-1, така и с 4-2-3-1.В ролята на опорен халф през 2016 бе използван сегашният футболист на ЦСКА Кристиан Малинов. Зад нападателя пък най-често играеха Румен Руменов и Арсенио Нунеш, които също минаха през “Българска армия”.По крилата се подвизаваха Десподов и Диого Виана, които по-късно също защитаваха червения екип. На върха на атаката беше Бьорн Йонсен, който през лятото на 2016 година бе един от малкото не осъществили преминаване на “Армията”, а този сезон има 16 мача и 5 гола за АЗ Алкмаар в холандската \"Ередивизи\".", "date": "2019.02.13", "title": "Пенев има тежката дума: Наш’та система 4-1-4-1"}
{"url": "https://offnews.bg/112/nova-shema-za-reket-mutri-prichakvat-zheni-shofiori-i-gi-iznudvat-za-697473.html", "text": "За нова схема за изнудване на шофьори алармира преподавателката в НСА Бояна Игова. Потърпевшите са принуждавани със заплахи от яки момчета да платят в брой и на място причинена уж от тях щета по скъп автомобил.Това се случило на Бояна в столичния квартал \"Слатина\". Историята ѝ, публикувана в сайта  и разказана днес в сутрешния блок на , предизвика хиляди реакции. Жената била на детски рожден ден и паркирала автомобила си на улица в квартала. Тръгвайки си, била заобиколена от група млади мъже с мутренски вид, които започнали да я обвиняват, че е одраскала техния автомобил скъп клас. Настояли да им даде веднага 300 лева за щетата. Бояна е убедена, че паркирайки, не е одраскала никого, освен това пред нея на улицата нямало друг спрял автомобил. Погледнала и ръчната спирачка - била пусната. Момчетата обаче настоявали, че дребна драскотина по колата им е получена по нейна вина, подигравайки се, че не знаят кой им дава книжки на жените шофьори, щом не могат да паркират.За да избегне неприятната ситуация, Бояна предложила да покрие щетата от застраховката на автомобила си, но мъжете категорично отказали. Оказало се, че никой от тях не е собственик на одрасканата кола, а единият я ползва като служебна. Настояли, отново със заплахи, да им се дадат 300 лева в брой или в краен случай заедно да закарат колата в сервиз и семейството на Бояна Игова да плати ремонта. Чувствайки се несправедливо обвинена, жената настояла или да даде данните на застраховката си, или да повика КАТ. Момчетата ѝ заявили, че КАТ има три коли за цяла София и може да висят и да чакат с часове. Междувременно Бояна се принуждава да звънне на 112 и да повика полицейски патрул, притеснявайки се за сигурността си.Финалът е абсурден, но жената е доволна, че поне не се е поддала на изнудването. Абсурдът идва от реакцията на МВР и КАТ. Пристигайки пръв на мястото, полицейският патрул предупреждава двете спорещи страни да се въздържа от физическа саморазправа, карайки ги да подпишат протокол. Жената е убедена, че нейният случай не е единичен. Същото споделила и застрахователната ѝ брокерка, когато ѝ звъннала заради инцидента. Според потърпевшата мишените са жени, обикновено майки с малки деца (познава се по детското столче в автомобила), които нямат възможност с часове да чакат КАТ и да се опълчат на група дебеловрати мутри.", "date": "2019.02.13", "title": "Нова схема за рекет: мутри причакват жени шофьори и ги изнудват за щета по автомобил"}
{"url": "https://offnews.bg/temida/zadarzhaha-anita-mejzer-vrashta-se-v-zatvora-v-sliven-697492.html", "text": "Анита Мейзер, осъдена за подкуп и причиняване на смърт по непредпазливост на съпруга си, е задържана, за да излежи присъдата си в затвора в Сливен. В Окръжна прокуратура Варна е получено разпореждане на прокурор от ВКП, въз основа на което Анита Желева, публично по-известна като Анита Мейзер, е задържана за обезпечаване изтърпяването на наложено наказание.С влязло в сила решение от 11.02.2019 г. във ВКС е приключило наказателното производство срещу нея.Тя е призната за виновна по двете обвинения – за подкуп и за причиняване по непредпазливост на смъртта на нейния съпруг, като за всяко от тях съдът е преценил за справедливо да определи наказание лишаване от свобода в размер на две години.По правилата на групирането на наказания е определено Мейзер да търпи лишаване от свобода за срок от две години при общ режим в затвора Сливен. Наложена ѝ е и глоба в размер на 4000 лв. Уважен е граждански иск в размер на 100 000 лв. От присъдата ще бъде приспаднат досегашният й престой зад решетките, който е повече от 22 месеца.Анита Желева бе обвинена и предадена на съд за това, че на 14.08.2016 г. в град Варна причинила по непредпазливост смъртта на Николай Славов Димов и по същото време и място предложила подкуп – сумата от 30 000 евро, на полицейски орган, за да не я задържи по ЗМВР при налични данни за извършено престъпление. ", "date": "2019.02.13", "title": "Задържаха Анита Мейзер, връща се в затвора в Сливен"}
