{"url": "https://offnews.bg/sviat/makron-pripomni-na-tramp-amerika-e-naj-velika-kogato-se-bori-za-svob-704871.html", "text": "Десетки хиляди взеха участие днес във възпоменателните церемонии в Северозападна Франция по повод 75 години от Десанта в Нормандия на 6 юни 1944 г.В присъствието на президента на САЩ Доналд Тръмп френският държавен глава Еманюел Макрон призова: \"Никога не бива да преставаме да поддържаме съюза на свободните народи\".Макрон визира ООН, НАТО и ЕС - все институции, които Тръмп редовно критикува.\"Америка е най-велика, когато се бори за свободата на другите, когато е вярна на универсалните ценности, които са защитавали нейните бащи основатели, когато преди близо два века и половина Франция е отишла да подкрепи независимостта й\", подчерта френският президент.Макрон благодари на американски ветерани, които награди с ордена на Почетния легион на церемония в американското гробище в нормандското селище Колвил сюр мер.\"Знаем какво дължим на вас, ветераните - нашата свобода. От името на страната ни искам просто да ви кажа: благодаря\", каза на английски Макрон, когото ветераните дълго аплодираха.Президентът Доналд Тръмп заяви, че ветераните, които са участвали в десанта в Нормандия на 6 юни 1944 г., са гордостта на САЩ:\"Вие сте едни от най-великите американци, които ще съществуват някога. Вие сте гордостта на нацията\"Войниците на САЩ, които са воювали в Нормандия, са се били не за контрол и превъзходство, а за свободата, демокрацията и самоуправлението, подчерта Тръмп.В Нормандия винаги ще се помни смелостта и саможертвата на загиналите в битка. На нашите ветерани, който днес са тук, искам да кажа единствените думи, които можем: Благодарим ви! - заяви от своя страна британският премиер Тереза Мей.", "date": "2019.06.06", "title": "Макрон припомни на Тръмп: Америка е най-велика, когато се бори за свободата на другите"}
{"url": "https://offnews.bg/izvan-terena/koe-e-obshtoto-mezhdu-leo-mesi-kilian-mbape-i-maks-verstapen-704847.html", "text": "Едно име обединява футболните звезди Серхио Агуеро, Лионел Меси, Килиан Мбапе и Дони ван де Беек. То е JZ Design.Играчите обожават да играят на футболния симулатор на ЕА SPORTS - FIFA, но как да го правят, когато трябва да пътуват?Тези, които ползват PlayStation и Xbox знаят, че конзолите не са много удобни за пътуване, тъй като трябва се снабдят с подходящ кейс, който да съберете всички кабели, джойстици, самата кутия на играта и не на последно място - монитор. Това никак не е практично.Тук се намесва JZ Design, който улеснява живота на Меси и компания, създавайки кейсoве, които побират всичко това и имат вграден LED монитор с различна големина. Това позволява на футболните звезди да се наслаждават на FIFA дори докато пътуват.Основателят на холандската фирма Кай Херингс разкри, че първата футболна звезда, която си е купа удобното куфарче е легендата на Челси Джон Тери.Към групата от фенове на кейсовете е и младата звезда на Формула 1 - Макс Верстапен.", "date": "2019.06.06", "title": "Кое e общото между Лео Меси, Килиан Мбапе и Макс Верстапен?"}
{"url": "https://offnews.bg/obshtestvo/v-plovdiv-srinaha-sas-zemiata-kashta-koiato-e-pametnik-na-kulturata-704873.html", "text": "Тази сутрин е разрушена знакова къща в центъра на Пловдив, която е паметник на културата.Къщата се намираше на ул. \"Гладстон\" 14 и е била е проектирана от архитект Йосиф Шнитер за търговеца на тютюн Васил Куцоглу.Сградата дълги години се е използвала за детска градина, а след като е била върната на собствениците й е затворена.Кметът на район \"Централен\" в Пловдив Георги Стаменов съобщи, че има издадено разрешение за строеж, но собствениците са били задължени да запазят фасадата на къщата.Днес е издадена заповед за спиране на всякакъв вид строителна дейност на обекта.Кметът Стаменов е сезирал Министерството на културата и прокуратурата за събарянето на знаковата къща в центъра на  Пловдив.", "date": "2019.06.06", "title": "В Пловдив сринаха със земята къща, която е паметник на културата"}
{"url": "https://offnews.bg/obshtestvo/aktivisti-osadeniat-za-ukrivane-na-danatci-kmet-na-septemvri-pusna-no-704856.html", "text": "Осъденият за укриване на данъци в особено големи размери кмет на Община Септември Марин Рачев пусна скандална поръчка за изграждане на сондажен кладенец за добив на минерална вода, алармира Инициативен комитет \"Да спасим Община Септември\".Обществената поръчка на стойност 200 000 лв. е стартирана без да има издадено разрешение от Басейнова дирекция, каквото е изискването по закон, а освен това има три отказа за издаване на нужния документ, твърдят авторите на сигнала. И допълват, че в обявената процедура няма заложено изискване за опит и ценз на изпълнителя, а съоръжението е сложно. Освен законовите нарушения има реална опасност при нерегламентирано сондиране да бъде пресушено съществуващото находище на минерална вода, дадено за управление на Общината.Инициативен комитет „Да спасим Община Септември\" е подал сигнал до Прокуратурата за процедурата за изграждане на сондажен кладенец за добив на минерална вода. Септември получи правото да управлява минералното находище в с. Варвара от МОСВ въпреки протести на жителите на Община Септември. Преди две години инициативният комитет сигнализира, че има сериозни опасения, че минералната вода се отдава на концесия на базата на непълен и неточен доклад за ресурсите на находището, изготвен от частна фирма.Марин Рачев бе арестуван преди малко повече от година при първата операция на Специализираната прокуратура срещу корупцията. Задържането му бе в следствие на изпратено от Софийска градска прокуратура постановление през декември 2017 г. към Специализирания наказателен съд. То включваше 14 тома и 5283 страници доказателствен материал с извършени нарушения от кмета на Община Септември.В края на май Окръжният съд в Пазарджик запорира имущество и сметки на свързани лица и фирми с кмета Марин Рачев, заради иск на КПКОНПИ за над 9 млн. лв. Отделно Специализираната прокуратура му повдигна обвинения за умишлена безстопанственост и престъпления по служба за над 200 000 лв.По данни на общинската съветничка Петя Цанкова към края на ноември 2018 г. Общината има над 20 млн. лв. задължения и Министерство на финансите е отправили критики за неправилно разходване на средства. ", "date": "2019.06.06", "title": "Активисти: Осъденият за укриване на данъци кмет на Септември пусна нова скандална поръчка"}
{"url": "https://offnews.bg/politika/rumen-gechev-namaliavaneto-na-subsidiata-na-1-lev-e-krizisen-piar-zar-704854.html", "text": "Намаляването на субсидията на 1 лв. е кризисен пиар заради червения картон от Брюксел, заяви по време на днешното заседание на парламентарната правна комисия депутатът от \"БСП за България\" Румен гечев.„Няма две мнения, че при намаляването на субсидията на 1 лв. става дума за кризисен пиар. В събота ние имаме съвещание и ще излезем с официална позиция при първото четене в парламента\", каза Гечев.Той добави, че БСП отдавна предлага диференцирани данъци, намаляване на ДДС и повече стимули за повишаването на раждаемостта. По думите му това трябва да се коментира в парламента. Гечев заяви още, че представителите на БСП в бюджетната комисия няма да гласуват на това заседание, защото не желаят да участват в \"цирковете, организирани от ГЕРБ\".\"Не желаем да коментираме този кризисен ПР и опитите да се отклонява вниманието на обществото от съкрушителния доклад на ЕС от вчера. Ако четете внимателно доклада, ще разберете, че не можем да говорим за никакъв Шенген, никакъв банков съюз и никаква еврозона”, заяви Румен Гечев.Народният представител добави, че БСП има конкретно предложение, което ще внесе и в пленарна зала. „Ние предлагаме oт 3 юни 2019 година - т.е. със задна дата, депозитите, натрупани от партиите, които не са похарчени, да се преведат в бюджета на България. Това е много логично предложение и се надявам колегите от ГЕРБ, които видимо се притесниха, да го осмислят и да сметнат колко пари трябва да се преведат в бюджета.\"", "date": "2019.06.06", "title": "Румен Гечев: Намаляването на субсидията на 1 лев е кризисен пиар заради червения картон от Брюксел"}
{"url": "https://offnews.bg/ikonomika/nikoga-ne-e-bilo-tolkova-evtino-20-godishen-zhilishten-kredit-s-0-95-704852.html", "text": "Досега никога не е било толкова евтино да се вземе жилищен кредит, пише френският Le Monde. Лихвите по жилищните кредити падат още и се установяват на най-ниското ниво въобще, показва изследване на Crédit Logement/CSA, които публикуват всеки месец изследване на пазара. Според този анализ, лихвите по жилищните кредити, без значение от продължителността, са средно 1,29% през май, като предишната най-ниска стойност е била 1,33% в края на 2016 г. „През май лихвите по жилищните кредити бяха четири пъти по-ниски отколкото в началото на 2000 година. И почти десет пъти по-ниски в сравнение с началото на 90-те години“, подчертава изследването.„Натрупването на много спестявания и влиянието на фискалната политика на Централната европейска банка обясняват особено добрите условия за финансиране и рефинансиране на жилищни кредити“, пишат авторите. Тази тенденция трябва да продължи и през следващите месеци.В компанията Cafpi клиентите могат да се възползват от лихвен процент 0,95% за двадесет години (срещу минимална стойност от 1% през 2016 г.) Тези рекордно ниски нива може да доведат до увеличаване на периода на кредита. „Днес 40% от случаите, които разглеждаме, са за период от 25 години“, отбелязва Маел Берние (Maël Bernier), говорител на Meilleurtaux.com. Заемът с дълъг период на изплащане позволява изплащането на малки по-сигурни вноски или повишаване на покупателната способност.Стабилните цени позволяват също така да се увеличи и площта, която може да бъде закупена, като в Бордо и Страсбург тя е нараснала съответно с 0,15 и 0,13 квадратни метра между март и април, но в Марсилия и Париж е намаляла съответно с 0.07 и 0.12 кв.м. според изчисленията на Cafpi. Понижението на лихвите и удължените срокове помагат за момента да се компенсира повишението на цените в най-търсените зони. „При кратките периоди също има намаление на лихвите с 0,55% в последните десет и с 0,80% в последните петнадесет години“, уточнява Филип Таборе.Тези нива на лихвите не засягат „сигурните“ клиенти, т.е. тези, които разполагат със значителни доходи или които вземат заем, за да инвестират след това. “В контекста, в който лихвите са толкова ниски, вече не е важно да имаш по-висок статут, за да вземеш заем при най-изгодните условия“, според Флориан Николай, изпълнителен директор на Empruntis. „Въпреки това най-добрите случаи могат да получат 0,75% за срок от 20 години срещу 1,20% за някой по-малко надежден кредитополучател, което е все пак доста интересно“, констатира Маел Берние.При толкова ниски лихви си струва кредитът да се предоговори, дори когато е взет при изгодни условия. „Има три правила, които трябва да се спазват“, посочва Маел Берние: „Трябва да сте в първите години от изплащането на кредита си. След това, сумата, която остава да върнете, трябва да е поне 70 000 евро. И накрая разликата между стария и новия лихвен процент трябва да е минимум 1 пункт (точка), въпреки че това правило може да се смекчи, в случай че взимате кредит за дълъг период от време “. Клиентите, изтеглили кредит през 2015 г. или 2017 г., вече опитват да се възползват от тези исторически най-добри условия.Дори и взимането на кредит никога да не е било толкова евтино, както сега, не трябва да се пренебрегват и другите разходи, свързани с жилищния кредит. Таксите за разглеждане на документите са около 1000 евро, но още по-важна е стойността на застраховката по кредита. За някои периоди и някои клиенти тази стойност може да се окаже толкова, ако не и по-висока, колкото самата лихва по кредита. „Виждал съм случай на клиент, който взима заем за 7 години с лихва 0,15% и застраховка от 0,40%“, отбелязва Маел Берние. Затова се оказва особено важно да се възползвате от конкуренцията между застрахователите и да не приемате на сляпо застраховката, която ви предлага банкерът.", "date": "2019.06.06", "title": "Никога не е било толкова евтино: 20-годишен жилищен кредит с 0,95% лихва, възкликва френският Le Monde"}
{"url": "https://offnews.bg/sviat/chernobil-adat-faktite-i-prestapnata-savetska-vlast-704860.html", "text": "Един от най-страшните моменти в четвъртия епизод на сериала „Чернобил“ е как генералът, ръководител на операцията по разчистването на най-замърсените зони, праща хората си на покрива на саркофага – за да го изчистят с ръцете си от късовете графити. Защото германският робот, който са искали да използват, мигом излиза от строя поради високата радиация. Затова хората отиват сами. В самоделни оловни брони, с лопати и прахосмукачки. Само 376 души.Генерал Николай Тараканов, представен в сериала от ирландския актьор Ралф Айнесон, е повече от реален персонаж. Генерал-майор, ръководител на дейностите по ликвидиране на последствията от аварията в АЕЦ „Чернобил“, президент на Центъра за социална защита на инвалидите от Чернобил, доктор на техническите науки, член на Съюза на писателите в Русия. Той сега е на 84 години и до момента се бори с лъчевата болест, която си е спечелил след катастрофата.Много хора знаеха, но мълчахаСептември 1986, третият месец от служебната ми командировка в Чернобил. Близките ми приятели и колеги се разотидоха по домовете си. По правило офицерите и генералите не се задържаха тук повече от месец-два. Аз сам се съгласих да продължа командировката. Началството в Москва не възрази.Практически всички, които работеха в централата, имаха шанса, без самите да знаят и да забелязват, да се натоварят с радиоактивна мръсотия над разумните предели. А нали преди да изпратят на всякаква работа войниците, първи отиваха офицерите, особено химиците. Те замерваха нивата и съставяха картограми на радиоактивната зараза на местностите, обектите, оборудването. Беше ли изобщо възможно при това да се отчете облъчването?И досега не мога да проумея защо нито правителствената комисия, нито химическите войски, нито Гражданската отбрана на СССР, нито Госкомгидромет, нито Институтът „Курчатов“ не се интересуваха от особено опасните зони, където бяха изхвърлени стотици тонове силно радиоактивни материали, топлоотделящи отпадъци и елементи, отломки от тях и пр. Нали академици неведнъж кръжаха с хеликоптер над аварийния трети блок, нима и те не видяха тази маса?Възможно ли е толкова дълго – от април до септември 1986 – от тези зони ветровете да са разнасяли радиоактивно заразена пепел по целия бял свят!Радиоактивната маса се отмиваше от дъждовете, заразните изпарения летяха в атмосферата. Самият реактор продължаваше да „плюе“ по тях, той изхвърляше немалки количества радионуклиди.Вероятно много ръководители знаеха за това, но радикални мерки никой не предприемаше. А учените физици от Института „Курчатов“ доказваха, че вече през май реакторът е прекратил бълванията – това беше чиста лъжа! Последното изхвърляне беше регистрирано от радиолокационната станция в средата на август. Основната тежест от работата по оценката на радиационната обстановка, в т.ч. вземането на десетки хиляди проби от почвите, водата, беше на армията. Резултатите от изследванията редовно се докладваха с шифровки в съответните инстанции. Най-правдивата и пълна карта на радиационната ситуация беше изготвена също от военните.Доклад без истиниВеднъж в Чернобил на заседание на държавната комисия по радиационната обстановка в Чернобил докладчик бе Юрий Израел – шеф на Госкомгидромет /държавния комитет по хидрометеорология/. Аз попитах защо в доклада е дадена такава светла и розова обстановка – та ние знаехме много добре всичко. Отговор не последва.А ние в Киев по молба на украинския премиер А.П.Ляшко взехме стотици проби от почвите, листата, водите. Помня как бяха заснети на фотолента зелените листа от кестените на Крещатик. Проявихме лентата, а по нея навсякъде светеха точките на радионуклидите. Тези листа бяха заложени в специална камера и след месец отново бяха снимани. Вече бяха напълно поразени – светещите точки образуваха паяжина. Когато Ляшко ги видя, дъхът му спря…Най-опасните и отговорни дейности по дезактивацията трябваше да се изпълнят на покривите на 3-и енергоблок, където беше концентрирано значително количество силно радиоактивни материали, изхвърлени при аварията на 4-и блок. Това бяха късове от графитната зидария на реактора, топлоотделящи сглобки, циркониеви тръби и пр. Мощностите на излъчваните дози от отделно лежащите предмети бяха изключително високи и крайно опасни за човешкия живот.И ето всичката тази маса от 26 април до 17 септември лежеше върху покривите на 3-и енергоблок, по площадките на главната вентилационна тръба, ветровете я разнасяха, отмиваше се в дъждовете в очакване най-накрая да й дойде редът за отстраняване. Всички чакаха и се надяваха на робото-техниката. Дочакаха. Няколко робота бяха доставени с хеликоптери в особено опасните зони, но те не сработиха. Акумулаторите им блокираха, а електрониката отказа.Военният лекар Александър СалеевБеше решено да се подготви и проведе подробен експеримент в режим на подготовка за операция. Подполковник д-р Салеев трябваше лично да провери шансовете за работа в опасната зона „Н“. той трябваше да действа със специални защитни средства, опаковаха с олово гърдите му, гърба, главата, дихателните органи и очите му. Нахлузиха му ръкавици с оловно покритие, на гърдите и гърба допълнително сложиха престилки със същата защита, окачиха по него десетки датчици и дозиметри. Всичко това понижи въздействието на радиацията с 1, 6 пъти.Задачата му беше да влезе през дупка в стената на площадката, да огледа и аварийния реактор, да хвърли 5-6 лопати радиоактивен графит в разрушенията и по сигнал да се върне назад. Това той изпълни за 1 минута и 13 секунди. За тази минута д-р Салеев получи облъчване до 10 рентгена. Датчиците бяха изпратени в лабораторията, само след разшифровката им можеше да се направят по-точните изводи. След два часа получихме сведенията, но те не се отличаваха от вече известните ни. Резултатите от експеримента и заключенията докладвахме на правителствената комисия, тя ги одобри.Бяхме стъписани от факта, че за целия период на работата на щаба по ликвидирането на последствията от аварията – от юни до ноември 1986, здравното министерство на СССР не издаде никакви препоръки и не проведе изследвания на психофизическото състояние на работещите.Само веднъж бяха направени кръвни анализи на хората от отряда за специално разузнаване, работещи в условията на свръхвисоко радиационно поле! Дивашко равнодушие…Войниците ръчно изработваха средства за индивидуална защита – оловни пластини, „гащи за мъжките яйца“, щитове от органично стъкло, оловни стелки за обуща или ботуши, респиратори, престилки от гума с оловно покритие, ръкавици… В тези доспехи от 25-30 килограма войниците отиваха да работят. Но тази защита понижаваше действието на радиацията върху организма 1, 6 пъти.Не спирам да се питам – как така?!? Или ние сме дошли от каменната ера, че така да събираме оловни листове и на бърза ръка да изрязваме от тях защита за критичните органи на човека? Аз се срамувам да говоря за тази толкова примитивна защита на хората.Операцията по прочистването на адаТя започна по обед на 19 септември в крайно опасната зона на 3-и енергоблок. Според всекидневните замервания нивото на радиацията по стената откъм 4-ия авариен блок бе 1,0 – 1,5 рентгена в час, а на противоположната към 2-и блок – 0,4 рентгена в час. Така за две седмици престой в командния пункт по 10 часа в денонощие можеше да „спечелиш“ много от проклетата радиация.Първи в зоната постоянно ходеха разузнавачите и докладваха всеки час променящата се радиационна обстановка. Бяха 12 души герои и за тях, а не за арбатските трубадури трябва да се пишат песни! Войниците работеха по 2 минути – за това време майор Биба успя да изхвърли с лопата близо 30 кг радиоактивен графит, сержант Канарейкин отстрани разрушената тръба от ядреното гориво, сержант Дудин и редник Новожилов изхвърлиха 7 къса смъртоносни топлоотделящи елементи. Всеки от тях, преди да изхвърли убийствения товар, беше длъжен да погледне в руините на реактора – да погледне в ада…Дозиметрите отчетоха при всеки облъчване от 10 рентгена. Операцията беше в разгара си и изведнъж – провал. В зона „М“ се появиха извънредно високи полета – до 5-6 хиляди рентгена в час, а и повече. Почти всички разузнавачи бяха надвишили дозите на облъчването. Но дотук, както казва народът, бяха цветя и рози, „черешките на тортата“ ни очакваха на площадките на главната вентилационна тръба и основите й, където и графитът, и ядреното гориво бяха просто планини.И ето, в съответствие с разработената технология за отстраняване на радиоактивните отпадъци, беше прието решение да се започне работа на първата тръбна площадка, където радиацията бе повече от 1 000 рентгена в час!На 2 октомври 1986 успешно приключихме операцията по отстраняването на силно радиоактивните елементи. В разрушенията на взривилия се 4-и енергоблок бяхме изхвърлили около 200 тона ядрено гориво, заразения с радиация графит и други елементи от експлозията. Тръбопроводите бяха разгърнати и с помощта на хидромотори бяха измити всички дребни фракции от взрива от покривите на Чернобилската АЕЦ. Специална комисия обследва района на покривните работи, на машинната зала и тръбните площадки на главната вентилация. А на нея бе издигнат червен флаг в знак на победата над „бялата“ смърт./със съкращения/", "date": "2019.06.06", "title": "Чернобил: адът, фактите и престъпната съветска власт"}
{"url": "https://offnews.bg/tenis/tijnejdzharka-detronira-halep-na-rolan-garos-704855.html", "text": "Аманда Анисимова се класира за полуфиналите на Откритото първенство на Франция по тенис, след като надигра шампионката от миналата година и лидер в световната ранглиса Симона Халеп с 6:2, 6:4.Двубоят започна равностойно, като и двете си взимаха подаванията до шестия гейм, в който 17-годишната тийнейджърка натисна румънката и осъществи първия пробив в мача.Халеп не стоеше добре на корта и многото й непредизвикани грешки помогнаха на американката да направи нов брейк, с който да затвори откриващата част.Анисимова проби отново в началото на втория сет, като серията й достигна до седем поредни гейма. Шампионката от 2018 успя да отговори на предизвикателството и след като не успя да пробие в петия гейм, съумя да го стори в седмия.Румънката, обаче, се пропука в десетия и допусна нов брейк, който се оказа достатъчен за край на двубоя.Така 17-годишната тийнейджърка поднесе най-голямата изненада на тазгодишния \"Ролан Гарос\".Тя достига до полуфиналите на турнир от Големия шлем за първи път в своята кариера без загубен сет.В спор за място на финала тя ще спори с Ашли Барти, която надви миналогодишната полуфиналистка Мадисън Кийс с 6:3, 7:5.", "date": "2019.06.06", "title": "Тийнейджърка детронира Халеп на 'Ролан Гарос'"}
{"url": "https://offnews.bg/futbol/kogato-bodurov-dojde-u-vas-ti-si-gostat-vizhte-drugite-9-shegi-s-kap-704861.html", "text": "Привърженици на ЦСКА публикуваха в социалните мрежи забавни шеги със сърцатия капитан на \"червените\" Николай Бодуров.На практика феновете са превели закачките от популярната фен страница в Туитър за шведската звезда Златан Ибрахимович. 1. В училище учителите вдигали ръка, за да говорят с Бодуров.2. Когато Бодуров дойде у вас, ти си гостът.3. Веднъж Бодуров убил два камъка… с една птица.4. Когато Марк Зукърбърг създал Facebook, вече имал покана за приятелство от Бодуров.5. Името на бащата на Бодуров е Бодуров Джуниър.6. Някога Бодуров пропуснал 2 дни в училище. По-късно нарекли тези дни – събота и неделя.7. Когато Бодуров се погледне в огледалото – там няма нищо, защото може да има само един Бодуров!8. Колко лицеви опори може да направи Бодуров? – Всичките!9. Когато Бодуров бил дете, родителите му отивали да спят в неговото легло, когато са уплашени.10. Когато Бодуров настъпи част от „Лего“ конструктор, „Легото“ се разплаква.Междувременно ЦСКА обяви съперника си за първата лятна контрола. \"Червените\" ще се изправят срещу Локомотив Горна Оряховица. Проверката е насрочена за 18 юни, вторник, от 11:00 часа в Тетевен.Със срещата ще приключи и лагерът на тима в града, информират от клуба. След това ЦСКА заминава на лагер в Австрия, където ще изиграе още 4 контроли.Тимът за новия сезон ще бъде представен в проверка, която ще се проведе у нас. Съперникът ще се уточни след жребия за новото първенство.", "date": "2019.06.06", "title": "Когато Бодуров дойде у вас, ти си гостът: Вижте другите 9 шеги с капитана на ЦСКА"}
{"url": "https://offnews.bg/obshtestvo/v-kiustendil-osuetiha-chitalishtna-sreshta-reklamirana-sas-snimkata-n-704874.html", "text": "Властите в Кюстендил забраниха провеждането на среща в читалище, рекламирана със снимката на нацистки генерал и под мотото „Героите от Втората световна война 1941-1945“. Районната прокуратура в града ръководи разследване по досъдебно производство за проповядване и подбуждане към дискриминация и омраза, основани на раса, народност или етническа принадлежност.На 5 юни в полицията в Кюстендил е подаден сигнал от гражданин, че на различни места в града са разлепени плакати с изображение на Фердинанд Шьорнер, немски генерал от Втората световна война, във военна униформа с нацистки символи. На плакатите има и надпис „Героите от Втората световна война 1941-1945“.Плакатите рекламирали среща на 6 юни в Кюстендил, ул. „Търговска“ № 13, от името на читалище „Зора“ .Със заповед на кмета срещата в читалище „Зора“ е забранена.Претърсено е жилището на председателя на читалището, където се намира и адреса за кореспонденция на читалище „Зора“. Районната прокуратура е събрала и \"други доказателства за извършване на подобни деяния в минал период.\"Прокуратурата ще извърши \"анализ на доказателствата дали деянието осъществява признаците на престъпление против Републиката – за проповядване на фашистка или друга антидемократична идеология, или насилствено изменяне на установения от Конституцията обществен и държавен строй\".", "date": "2019.06.06", "title": "В Кюстендил осуетиха читалищна среща, рекламирана със снимката на нацистки генерал"}
{"url": "https://offnews.bg/zvezdi/madona-harvi-uajnstijn-prekrachi-granitcite-s-men-704853.html", "text": "Кралицата на попмузиката Мадона твърди, че скандалният подсъдим продуцент Харви Уайнстийн бил прекрачил границите и си бил позволил твърде много в отношенията си с нея, пише БТА. Певицата си спомня за съвместната им работа във връзка с дистрибуцията на документалния филм за нея от 1991 г. „Истина или предизвикателство\".\"Харви флиртуваше по един открито сексуален начин с мен, че и нещо повече!\", довери Мадона. Тя била сигурна, Уайнстийн се е държал по подобен арогантен начин и с други жени от шоубизнеса, но те са си мълчали заради огромната власт, с която е разполагал.„Неговите аванси ми бяха безинтересни, защото той беше женен мъж. Харви злоупотребяваше с властта си в продължение на много години. Отдъхнах с облекчение, когато разбрах, че в крайна сметка ще застане пред съда и ще трябва да отговаря за деянията си!\", казва поп иконата. Въпреки това Мадона не се зарадвала от низвергването на продуцента от американската киноакадемия и евентуалното му осъждане. Подобно поведение от нейна страна не би било добра карма, твърди певицата.", "date": "2019.06.06", "title": "Мадона: Харви Уайнстийн 'прекрачи границите' с мен"}
{"url": "https://offnews.bg/izvan-terena/seks-skandalat-s-ronaldo-ne-e-prikliuchil-704857.html", "text": "Адвокатът на американската жена, която обвинява суперзвездата на Ювентус Кристиано Роналдо в изнасилване, отхвърли информациите, че документите са изтеглени и делото приключва по споразумение.\"Обвиненията не са оттеглени\", заяви Лариса Дрохобишер в изявление, след като вчера бяха разпространени съобщения, че случаят е приключен.Дрохобишър поясни, че делото е изтеглено от държавния съд и е пренасочено във федерален съд, за да се използват федерални правила за връчване на документи на чуждестранни обвиняеми, какъвто е случаят с Кристиано.\"Ние просто сменихме местата, на които ще търсим правата си, но обвиненията остават\", съобщава още адвокатката в мейла си.Ищцата Катрит Майорга, която работи като учителка, излезе с историята си миналата година, твърдейки, че Роналдо я е нападнал в хотелска стая в Лас Вегас през 2009 година. Португалецът отхвърля обвиненията на Майорга и признава, че е имало сексуален контакт между двамата, но то е било по взаимно съгласие.33-годишният нападател на Ювентус отхвърля всички обвинения. Адвокатът му също поддържа версията, че случилото се между двамата в хотелска стая в Лас Вегас е било консенсусно.Дрохбишър пък допълни, че тя и клиентката й в момента очакват информация от италианските власти, че Роналдо е уведомен за всичко по надлежния ред.", "date": "2019.06.06", "title": "Секс скандалът с Роналдо не е приключил"}
{"url": "https://offnews.bg/ikonomika/radev-sled-sreshta-s-putin-pravitelstvoto-da-ne-e-sramezhlivo-a-da-d-704863.html", "text": "Българското правителство има възможност да договори по-ниски цени за газа от Русия. Това мнение изрази президентът Румен Радев след днешната му среща с руския му колега Владимир Путин.Силният човек в Кремъл прие държавния ни глава в Константиновския дворец в Санкт Петербург.Основна тема на разговора са били именно енергийните проекти.Той припомни, че миналата седмица получихме първата доставка на втечнен газ от Америка през терминал от Гърция на конкурентна цена, която е по-изгодна от тръбния газ, който получаваме от Русия. Радев отбеляза и че има голям спад на цената на газа в борсите в Западна Европа.Президентът е поставил въпроса за намаляването на цената на синьото гориво на срещата, на която е присъствал и генералният директор на \"Газпром\". Той обясни, че всъщност помага на кабинета на Бойко Борисов.Според него трябва да имаме вече много по-гъвкави механизми за договаряне, за актуализация на договори и за ценообразуване.", "date": "2019.06.06", "title": "Радев след среща с Путин: Правителството да не е срамежливо, а да договори по-евтин руски газ"}
{"url": "https://offnews.bg/kultura/posledno-predstavlenie-na-cherna-dupka-v-teatara-na%c2%a0natfiz-video-704858.html", "text": "Последното представление на \"Черна дупка\" от Горан Стефановски на вече завършилия клас на проф. Иван Добчев е този петък, 7 юни, от 19.30 ч. в Театър НАТФИЗ - Сцена 47.За последните две години \"Черна дупка\" се превърна в едно от най-успешните представления в театъра на НАТФИЗ.\"Пиесата на Горан Стефановски е писана през 1987, години преди да се случи сриването на Югославия. В някакъв смисъл това е пророчески текст за нещо, което предстои да се случи с човеците на една държава, която е намерила модела на една всеобща конфедеративност, нещо като модела на Европейския съюз. Опасенията на автора на „Черна дупка” са, че всяка една такава конвенция стои в пряка опозиция с конкретното, индивидуално усещане за живеенето и то неизбежно води до конфликт между сетивното, индивидуалното проявление на човешкото и нормите, догмите на общността. Пиесата изследва последствията от един такъв опит да се „отлепи” от конвенциите на видимото и да се фиксира живеенето в невидимото, в ОТВЪДНОТО…\" - разказва режисьорът проф. Иван Добчев.В спектакъла участват Мартина Пенева, Марио Гълъбов, Мария Тепавичарова, Елена Дечева, Владимир Матеев, Михаил Рядков, Петър Петров, Мартина Георгиева, Мила Роберт, Кристина Беломорска.Сценографията е на Ирена Дойчева, а музиката - на Асен Аврамов.Билети можете да закупите от касата на Театър НАТФИЗ или в eventim.bg.", "date": "2019.06.06", "title": "Последно представление на \"Черна дупка\" в театъра на НАТФИЗ (видео)"}
{"url": "https://offnews.bg/ikonomika/3-evro-na-mesetc-shte-e-mesechnata-taksa-za-tol-bordovite-ustrojstva-v-704865.html", "text": "Тол таксите ще се определят според теглото на превозното средство, осите, еко стандарта и вида на пътя, по който се движат камионите и автобусите. За самото плащане ще има два варианта - автоматично (чрез GNSS устройство или GPS тракер) и ръчно (с пътна карта за определен маршрут и фиксирано време). Това стана ясно по време на пресконференция на \"Интелигентни трафик системи\" (TоllPass), които са официален партньор на АПИ (Агенция „Пътна инфраструктура“).Българската тол система е най-съвременната в цяла Европа, представлява GPS технология от т.нар. free flow тип. Това означава, че aко шофьорът е избрал да постави бордово устройство, няма да се налага да търси тол станции или каси за плащане. То се осъществява автоматично и не е необходимо хората да спират някъде, за да плащат. Това се отнася за тежкотоварните камиони над 3.5 т и за автобусите над същия тонаж. Това обясни Иван Георгиев, търговски директор на „Интелигентни трафик системи“.От TоllPass ще предлагат бордови устройства на австрийската компания Kapsch, която е световен лидер в този пазарен сегмент. Компаниите превозвачи няма да ги закупуват, а ще трябва да внесат само определен депозит за уреда, който ще им бъде възстановен след края на договора. За бордовите устройства ще има само месечна такса, която ще е около 3 евро на месец, такса, която ще покрива услугата на мобилния оператор, чиято сим карта е вкарана в апарата.Тарифите, по които ще се плащат тол таксите, все още не са определени, но се очаква разходите за транспортните фирми да скочат драстично след старта на новата система.", "date": "2019.06.06", "title": "3 евро на месец ще е месечната такса за тол бордовите устройства в тировете"}
{"url": "https://offnews.bg/112/pozhar-zatvori-granichnia-punkt-zlatarevo-za-24-chasa-704867.html", "text": "Пропускането през ГКПП Златарево е преустановено за 24 часа заради пожар.Малко след 17 часа днес е получен сигнал за пожар в административната сграда на ГКПП Златарево. На място са изпратени 2 пожарни автомобила със 7 човека личен състав.Огънят е локализиран, установено е, че е тръгнал от ел. табло на първия етаж.Причинени са материални щети, няма пострадали хора.За следващите 24 часа пътуващите за Македония ще бъдат пренасочвани към съседните гранични пунктове - те са ГКПП Станке Лисичково и ГКПП Гюешево.", "date": "2019.06.06", "title": "Пожар затвори граничния пункт Златарево за 24 часа"}
{"url": "https://offnews.bg/tenis/dzhokovich-i-tijm-oformiha-moshtnata-chetvorka-v-polufinalite-na-rolan-704866.html", "text": "Световният номер 1 в мъжкия тенис Новак Джокович и Доминик Тийм са втората двойка на полуфиналите в турнира от Големия шлем \"Ролан Гарос\". Това стана ясно, след като Ноле се справи безпроблемно с Александър Зверев с 7:5, 6:2, 6:2, а австриецът се наложи категорично над Карен Хачанов с 6:2, 6:4, 6:2.Така ще видим най-мощната четворка в предпоследната фаза от състезанието. Джокович ще спори с Доминик Тийм, а Рафаел Надал и Роджър Федерер ще имат поредна класическа битка.Дотук Ноле води с 6:2 в преките мачове с австриеца. На клей обаче има равенство от 2:2 победи. През 2016 сърбинът спечели на \"Ролан Гарос\", но Тийм взе реванш през 2017-а в Париж. Този сезон Джокера спечели в Мадрид със 7:6, 7:6.При дамите със сигурност ще видим нова шампионка не само в Париж, но и в турнир от Големия шлем изобщо, след като по-рано днес Аманда Анисимова елиминира носителката на титилата за миналата година Симона Халеп с 6:2, 6:4. Двата полуфинала там са разпределени на \"Сюзан Ланглен\" и \"Симон-Матийо\".Централен корт \"Филип Шатрие\", начало 13:50 часа: Роджър Федерер - Рафаел НадалНовак Джокович - Доминик ТиймКорт \"Сюзан Ланглен\", начало 12:00 часа: Ашли Барти - Аманда АнисимоваКорт \"Симон-Матийо\", начало 12:00 часа: Йохана Конта  - Маркета Вондрушова", "date": "2019.06.06", "title": "Джокович и Тийм оформиха мощната четворка в полуфиналите на Ролан Гарос"}
{"url": "https://offnews.bg/tenis/adrian-andreev-neochakvano-se-otkaza-i-prikliuchi-s-rolan-garos-704864.html", "text": "Младата ни надежда в тениса Адриан Андреев отпадна от турнира \"Ролан Гарос\" за юноши, след като изненадващо се отказа по време на двубоя от 1/8-финалите срещу Тоби Алекс Кодат.Българинът реши да не продължи срещата при резултат 6:7 (5), 3:5. Все още не е известна конкретната причина за решението на Андреев, но по всяка вероятност е заради контузия.Двубоят между двамата започна в сряда, но при 4:4 гейма в първия сет беше прекъснат и впоследствие отложен за днес заради проливния дъжд над Париж.В тайбрека на първия сет Андреев имаше преднина от 4:2 точки, но допусна пълен обрат за 7:5. След почивката американецът проби решително за 5:3, като Адриан се отказа точно в този момент.В първия кръг на надпреварата българинът се наложи над швейцареца Доминик Щефан Щрикер с 6:3, 7:6 (2). Последва нова победа в следващия етап над амeриканеца Дали Бланч с 6:3, 6:3.", "date": "2019.06.06", "title": "Адриан Андреев неочаквано се отказа и приключи с Ролан Гарос"}
{"url": "https://offnews.bg/kultura/zig-hajl-ot-publikata-prekasna-kontcerta-na-amerikanska-grupa-u-na-704859.html", "text": "Снощи в София се състоя концерт на американската келтик пънк формация \"Dropkick Murphys\". Изпълнителите обаче спряха по средата заради техен фен от публиката, който вдигал ръка в \"Sieg Heil\" поздрав по време на песните им.Концертът в Зимния дворец е първото гостуване на \"Dropkick Murphys\" в България. Групата има девет студийни албума и още преди години се наложи като една от най-силните формации в този стил. Участията им винаги са много енергични, като изпълнителите не спират да подскачат и пеят през цялото време.Шоуто започна с изпълнение на шотландска гайда и една от най-известните им песни \"The Boys are Back\". След около един час обаче изпълнителите прекъснаха концерта и се конфронтираха с техен фен, който по време на песните вдигал ръка за хитлеров поздрав.Вокалистът на групата Кен Кейси слезе в публиката и проведе разгорещен разговор с въпросния почитател. След няколко минути изпълнителите се върнаха на сцената, като Кейси призова хората да \"държат политиката си за себе си\". \"Не ни интересува от коя политическа партия сте, но не можете да правите това. Ако ни покажете това (хитлеровия поздрав), ние трябва да спрем шоуто\", обърна се той към публиката, която аплодираше групата и приканваше концертът да продължи. \"Толкова добре си прекарвахме преди тази шибана глупост\", добави той. Не стана ясно какво си казаха с екзалтирания им почитател, но той не бе ескортиран навън, а концертът продължи малко след това. Не отне дълго и бандата отново върна доброто настроение, като следващият един час премина без никакви проблеми. По време на втората част изпълниха и емблематичното си парче \"Shipping off to Boston\", което бе избрано от Мартин Скорсезе за саундтрак на спечелилия  през 2006 г. \"Оскар\" филм \"От другата страна\". В края на шоуто изпълнителите поканиха хора от предните редове на публиката на сцената под дъжд от конфети.  ", "date": "2019.06.06", "title": "''Зиг хайл'' от публиката прекъсна концерта на американска група у нас (видео)"}
{"url": "https://offnews.bg/izvan-terena/krasotata-shte-spasi-sveta-zapoznajte-se-s-trite-shterki-na-rambo-s-704851.html", "text": "Холивудската мегазвезда Силвестър Сталоун има много запомнящи се роли, както и три ослепителни дъщери.72-годишният актьор в момента снима у нас петата част на \"Рамбо\" и дори успя да гостува на премиера Бойко Борисов в МС. Сталоун доби звезден статус с ролята си като боксьора Роки Балбоа.Заради огромното си влияние в боксовите среди в ролята на пример за подражание, през 2011 година той е въведен в Международната боксова зала на славата.Сега обаче думата е за трите му ослепителни дъщери от брака с топмодела Дженифър Флавин - София, Систин и Скарлет.Самата Дженифър се влюбила в Сталоун, когато била на десет, гледайки \"Роки\". За да има възможност да се срещне със своя кумир, тя става модел.В продължение на три години тя е официална приятелка на Слай, но той я сменя с червенокосата Енджи Евърхарт.Той се връща при нея и на 5 юни 1995 година Сталоун пада на едно коляно пред нея и я моли за прошка.За щастие тя му прощава и двамата заживяват щастливо и стават родители на трите прекрасни създания.Най-близо до шоубизнеса е средната Систин, която в най-голяма степен е наследила красотата на майка си.Систин СталоунСкарлет СталоунСофия Сталоун", "date": "2019.06.06", "title": "Красотата ще спаси света - запознайте се с трите щерки на Рамбо (снимки)"}
{"url": "https://offnews.bg/futbol/besni-anglijski-fenove-vilniaha-v-portugalia-video-704828.html", "text": "Голяма група английски футболни фенове е била задържана от полицията в Порто, съобщиха британските медии.Привържениците са били в специалната фензона в града, за да наблюдават първия полуфинал от Лигата на нациите между домакините от Португалия и Швейцария.Сблъсъците с полицията са започнали взнезапно заради хвърлени бирени чаши, което очевидно е било достатъчно да разпали сериозна гоненица по улиците на Порто.Към момента не е известен точният брой на задържаните футболни хулигани, нито какви обвинения ще бъдат повдигнати към тях.По-късно днес Англия играе с Холандия в Гимараеш във втория полуфинален мач от турнира.", "date": "2019.06.06", "title": "Бесни английски фенове вилняха в Португалия (видео)"}
{"url": "https://offnews.bg/obshtestvo/es-s-po-strogi-pravila-za-lichnite-dokumenti-s-2-prastovi-otpechataka-704835.html", "text": "Съветът на ЕС съобщи, че е приел днес нови правила срещу злоупотребата с документи за самоличност, съобщава БТА.Въвежда се по-голямата сигурност на личните карти на гражданите на ЕС и на документите за пребиваване, издавани на чужденци. Правилата предвиждат минимални стандарти за съдържащите се в документите данни и за защитата на документите от подправяне. Личните карти в ЕС занапред ще имат единен формат (ID-1, кредитна карта) и машините ще могат да разчитат вписаните в тях данни.Документите ще съдържат портретно изображение на притежателя и два от пръстовите му отпечатъци в цифров вид на безконтактен чип. Документите ще важат поне пет и най-много 10 години. За хора над 70-годишна възраст ще може да се издават и лични карти с по-дълъг срок на действие, а за малолетните граждани - за срок, по-кратък от пет години.Издадените лични карти, които не отговарят на новите изисквания, ще станат невалидни 10 години след датата на прилагане на новите правила или при изтичането на срока им на валидност. Личните карти, издадени на граждани на възраст над 70 години, остават валидни, ако отговарят на променените правила.", "date": "2019.06.06", "title": "ЕС с по-строги правила за личните документи: с 2 пръстови отпечатъка и безконтактен чип"}
{"url": "https://offnews.bg/politika/na-parvo-chetene-partiite-shte-vrashtat-nadplatenite-darzhavni-subsid-704824.html", "text": "Парламентът прие единодушно на първо четене със 170 гласа \"за\" промени в Закона за политическите партии, които предвиждат получилите завишени държавни субсидии партии да върнат \"надвзетото\" от тях за последните три години. Промените още целят да премахнат възможностите за неправомерно надплащане на партийна субсидия и и я фиксират на 11 лв. за глас.Законопроектът бе внесен от Министерски съвет, след като редакционният екип на \"Шоуто на Слави\" разкри, че 6 партии са получили завишен размер субсидии в периода 2016-2018 г. и вместо 11 лв. са взимали по 13,23 лв. на глас. Вчера още стана ясно, че през 2012 г. ГЕРБ е получила по-голяма субсидия отколкото ѝ се е полагало.Законопроектът предвижда прецизирането на правилата за формиране и разпределение на държавната субсидия, както и регламентиране на отношенията във връзка с прилагането на закона в предходни години. Според тези промени субсидията се фиксира на 11 лв. за действително получен глас и такаобщо  тя ще бъде намалена с 6,5 млн. лв. Ще бъдат спестени около 14,5 млн. лв., ако този начин на изчисляване бъде приложен към периода 26 май 2016 г. - 30 април 2019 г. В същото време парламентът отхвърли предложението на \"Воля\" държавна субсидия да се полага само на парламентарно представените партии и коалиции, което според тях би спестило пари от държавния бюджет.По време на обсъжданията депутатът от БСП Крум Зарков коментира, че след разкритията адекватна реакция е имало само от страна на прокуратурата. \"Министерството на финансите веднага посочи, че вината не е в него. Министерски съвет пък внесе скоростно законопроект, който да потвърди това. Като че ли единствено адекватно реагира прокуратурата\".Депутатът от ГЕРБ и председател на бюджетната комисия Менда Стоянова поясни, че няма законово нарушение при определянето на размера на субсидиите, а става въпрос просто за техническа грешка при отчитането на гласовете \"не подкрепям никого\" и изчисляването на субсидиите. Тя все пак подчерта, че възмущението на БСП е странно, при положение че те също са взимали завишени субсидии.11 лв., но докога?Днес обаче стана ясно, че от управляващата партия внасят законопроект, който предлага субсидията да бъде намалена на 1 лв. за глас. Той обаче предстои да бъде обсъден и гласуван.В кулоарите на Народното събрание лидерът на НФСБ Валери Симеонов коментира, че от партията ще подкрепят предложението на премиера за намаляване на субсидията на 1лв., но ще настояват за текстове, които да позволяват на партиите да взимат официално финансиране. Според него в противен случай се рискува партиите да попаднат в ръцете на задкулисни играчи, или \"олигархията. \"Предложението за намаляването на субсидията ще го подкрепим - това е естествено. Но трябва да има и текстове, които да дават възможност за официално финансиране на партиите. Защото не виждам какво лошо има в това например телевизия СКАТ официално да помага на НФСБ. Защото другото е залитане към популизма\", завърши той. Симеонов още допълни, че според него премиерът е изпълнителната власт и няма работа в Народното събрание да казва на депутатите какво да правят. В кулоарите депутатът от БСП Крум Зарков още коментира, че предложението за намаляването на субсидиите на 1 лв. е \"кризисен пиар на гърба на народа, парламента и държавния бюджет\" и с него се цели отклоняване на вниманието.", "date": "2019.06.06", "title": "На първо четене: Партиите ще връщат надплатените държавни субсидии"}
{"url": "https://offnews.bg/obshtestvo/zlatko-zhivkov-kmet-na-montana-veche-imame-umno-osvetlenie-a-skoro-704841.html", "text": "Г-н Живков, миналата година участвахте в едно интересно събитие във Вашия град, в което А1 (тогава Мтел) представи концепцията за умен град посредством Narrowband IoT технология. Какво сте реализирали от идеите, свързани с „интернет на нещата”, които видяхме тогава?В този период реализирахме изграждане на Център за Видеонаблюдение в гр. Монтана, в който е разположен технически екип за 24 часова обработка на данните от камерите и техническа апаратура обхващаща наблюдение на 100 камери „кризисни” точки в гр. Монтана. На практика този център може да обработва записите на 160 камери и това е начин за реакция и превенция на битовата престъпност, опазвана на публичната инфраструктура и оказване съдействие на органите на МВР.Каква планирате да бъде следващата стъпка в посока „умни решения”, която общината ще предприеме?Планираме да изградим „умна” система за мониторинг и анализ на сметосъбирането и сметоизвозването в Община Монтана. Тя ще доведе до оптимизация на разходите за тези дейности, до справедливо разпределение на такса смет за гражданството и фирмите, работещи на територията на общината, посредством статистически алгоритми приложени върху събраните данни от „умните” кофи и подходящи модели за анализ на тези данни.А1 е един от големите партньори на българските общини – с какво телекомът спечели доверието на Монтана?Това, с което А1 печели доверието ни, са иновативните предложения за оптимизация на различни обществено важни процеси с реалистичен подход и предложението за реализация. Осъществяването на тези идеи помага на общността, помага да бъде разходван публичен ресурс целесъобразно и оптимално, което означава да бъде пестен, където е възможно. Да бъде навигатор на бюджетния инструмент в частта на комунално-социалните дейности - директна политика до всеки гражданин на Монтана.Как виждате Монтана по отношение на „интернет на нещата” след 5 години?Както и преди пет – винаги ще има нещо непредвидено, защото ръстът на технологиите е нелинейна функция на времето и техническия напредък. В този ред на мисли не можеш да предвидиш всичко, въпросът е да хванеш посоката и да поставяш верни цели с конкретни срокове за реализация. Преди пет години не се говореше за умни градове, или поне не до такава степен, и то в Северозападна България.Какво бихте казали на кметовете, които още се колебаят, дали е дошъл моментът да се обърнат към концепцията „умен град”?Побързайте! Понякога нещата изпреварват темповете, които предвиждаме, но хората заслужават по-добър живот и нашата мисия е да допринасяме за това.", "date": "2019.06.06", "title": "Златко Живков, кмет на Монтана: Вече имаме умно осветление, а скоро и интелигентно сметосъбиране"}
{"url": "https://offnews.bg/futbol/kraj-na-sagata-indzagi-ostava-v-latcio-704842.html", "text": "Треньорът на Лацио Симоне Индзаги ще продължи да работи с отбора, съобщиха от пресслужбата на “орлите”. Новият контракт на 43-годишния специалист е до лятото на 2021 г.Решение за продължаване на сътрудничеството с него е взето в резултат на обсъждането на плановете за бъдещето.Така бяха разсеяни съмненията, че Индзаги може да премине в Милан или Ювентус, които са без треньори след оттеглянето съответно на Дженаро Гатузо и Масимилиано Алегри.Индзаги е начело на Лацио от 2016 г., а преди това работи с младежкия състав на клуба. За три години успя да завоюва два трофея с тима – Купата и Суперкупата на Италия.През миналия сезон Лацио финишира на осмо място в класирането, изоставайки с 10 точки от Шампионската лига.В същото време Ювентус още е без треньор. В Торино бяха харесали вече Маурицио Сари, но от Челси вече не го пускат след спечелването на Лига Европа.В крайна сметка най-вероятно двата клуба ще се споразумеят за обезщетение, но просто трябва да уточнят числата.Без треньор е и отборът на Рома, който беше воден от легендата Клаудио Раниери.", "date": "2019.06.06", "title": "Край на сагата, Индзаги остава в Лацио"}
{"url": "https://offnews.bg/snukar/samariani-pomagali-na-raketata-da-se-spravi-s-naprezhenieto-704837.html", "text": "Суперзвездата на снукъра Рони О'Съливан определено не обича работата си, пише британският \"The Sun\". Ракетата спечели пет световни титли и натрупа в сметката си повече от 10 милиона паунда. Въпреки това на Рони му се иска никога да не се беше занимавал със снукър.Още през 2001 година бриранецът призна, че напрежението от спорта, го е принудило да взима антидепресанти. О'Съливан разкри, че дори е извикал и самаряни, които да му помогнат.\"Това е наистина труден спорт. Ако можех да се върна назад във времето, определено не бих избрал снукър. Много хора са казвали през годините, че постоянно върви нагоре-надолу, нестабилен е.Винаги винаги съм го наричал \"снукър депресия\". Играта, състезанието и удоволствието от нея не бяха достатъчни, трябваше задължително да спечеля\", споделя О'Съливан пред ВВС.Припомняме, че в края на април тази година Ракетата сензацио бе изхвърлен от световното първенство по снукър в шефийлдския театър \"Крусибъл\", след като загуби от аматьора Джеймс Кейхил с 8:10 фрейма.Аутсайдерът сътвори немислимото по време на втората сесия, която започна при аванс от 5:4 за Кейхил. Той изобщо не се смути от откриващия фрейм на своя съперник и отговори с три последователни партии, за да поведе сензационно с 8:5.Двамата играчи стигнаха до халф-сенчъри брейк, който за О'Съливан беше осми. Той обаче сбърка розова топка, когато беше на път да разчисти масата и по този начин даде шанс на Кейхил отново да поведе в резултата – 9:8.Ракетата поведе с 42 точки в следващата част, но направи детински фаул. При най-важното разчистване в живота си Кейхил запази здрави нерви, разчисти до розова включително и взриви навярно най-голямата бомба в новата история на снукъра.", "date": "2019.06.06", "title": "Самаряни помагали на Ракетата да се справи с напрежението"}
{"url": "https://offnews.bg/tenis/maestroto-ne-e-iznenadan-ot-zavrashtaneto-na-andi-mari-704829.html", "text": "Швейцарската легенда в мъжкия тенис Роджър Федерер не е изненадан от завръщането на Анди Мъри на корта.Припомняме, че в началото на годината британецът обяви, че има проблеми и по всяка вероятност ще спре с тениса. Това обаче не се случи и след смяна на тазобедрената става и бързо възстановяване, Мъри взе решение да се впусне на двойки в турнира в \"Куинс\".\"Това не беше изненада за мен. Откритото първенство на Австралия бе в началото на сезона, но очевидно Анди в момента се чувства по-добре след операцията и в крайна сметка ще играе двойки.След като загуби от Баутиста-Агут в Мелбърн го видях в съблекалнята. Попитах го дали наистина смята да сложи край на кариерата си. Анди тогава ми отговори, че не знае. Струва ми се, че по това време той се намираше в една критична точка. И просто тогава осъзна, че не може да продължи повече с играе с тази болка.Разбира се, ние искаме преди всичко Анди да бъде здрав човек. Но в същото време, ако успее да покаже добър тенис, това ще бъде един наистина страхотен бонус. Мисля, че всички участници в тура ще се радват да го видят отново на корта\", каза Федерер.Маестрото не пропусна да коментира и предстоящия класически сблъсък между него и Рафаел Надал. Швейцарецът вярва, че има шанс за победа срещу големия фаворит за трофея и актуален негов носител.\"Както срещу всеки един играч, винаги има шанс. В противен случай никой нямаше да дойде да гледа мача, защото би знаел резултата предварително. Това е спортът - всеки мач трябва да бъде изигран, преди да бъде решен.Именно в това вярва всеки играч, който се изправя срещу Рафа. Те знаят, че ще бъде много тежко. Но просто не знаеш какво ще стане. Може да има някаква проблем. Може да е болен - не знаеш. Може да направиш страхотен мач, а неговата игра да не върви. Може да има силен вятър, дъжд, да има 10 отлагания заради лошо време. Не знаеш какво може да се случи. Просто трябва да опиташ да се поставиш в ситуацията\", сподели Роджър.", "date": "2019.06.06", "title": "Маестрото не е изненадан от завръщането на Анди Мъри"}
{"url": "https://offnews.bg/volejbol/volejbolistkite-ni-vzeha-samo-gejm-ot-dominikanskata-republika-704844.html", "text": "Националният отбор на България по волейбол за жени записа нова загуба в Лигата на нациите. Това беше девето поредно поражение за момичетата на треньора Иван Петков в надпреварата.В Банкок българките паднаха с 1:3 (20:25, 21:25, 31:29, 20:25) срещу Доминиканската република. В първите две части доминканките превъзхождаха изцяло българския състав на блокада и в атака.Воденият от Иван Петков тим изостана в резултата след 20:25 и 21:25, но в третия гейм показа характер и двубоят продължи.Българките спасиха шест мачбола и на свой ред завършиха успешно разиграване при собсвен начален удар, за да спечелят драматично с 31:29.В последния гейм Доминиканската република отново доказа по-голямата си класа, за да спечелии с 25:20 за 128 минути при общо седмия си мачбол.Мирослава Паскова беше най-резултатна за България с 20 точки, а нейната съотборничка Гергаона Димитрова добави още 19 точки. Брайелин Мартинес се отличи с 26 точки за победителките.След това поражение България остава на 16-та позиция без нито една записана победа.Доминиканската република заема осмо място във временното класиране в турнира.Следващата седмица България ще играе на турнира в Група 13 в Перуджа срещу домакините от световния вицешампион Италия, Русия и Република Корея.", "date": "2019.06.06", "title": "Волейболистките ни взеха само гейм от Доминиканската република"}
{"url": "https://offnews.bg/bojni/banicharia-vze-vtora-zhertva-na-ringa-704832.html", "text": "Йончо Марков - Баничаря спечели за втори път в своята професионална кариера с нокаут още в първия рунд. Братът на Илиян Марков - Светкавицата отказа дебютанта от Самоков Виктор Лозанов.Другият брат Веселин Марков - Професора дебютира срещу Самуил Димитров - Сами. И двамата боксьори разполагаха със солидна агитка, а в срещата имаше много заряд.Професора победи с 3:0 съдийски гласа. Той показа добра форма след 5-годишно отсъствие от ринга. Именно към него треньора Йордан Митев залага големи надежди. 7-кратният шампион на България е изключително стриктен в тренировъчния си режим и ако продължава така го очакват само успехи.Борислав Велев - Рой и Рейхан Тодоров - Казака спечелиха с нокаут в първия рунд. Те бяха много убедителни. Рой вече има четири поредни успеха с нокаут в първи рунд. Негова жертва този път бе Тодор Костов. Той не успя да неутрализира атаката.Рейхан се завърна с победа след злощастна серия от 4 поредни загуби. Той се справи със Сергей Стефанов - Даскала без особени трудности.Победа с нокаут записа и Георги Георгиев - Жоро Крошето. В един доста динамичен мач той се справи с Траян Славев - Палката. Жоро Крошето водеше по точки двубоя, докато не успя да пласира точен удар в брадата минута преди края на последния гонг. Палката трудно се изправи, а реферът прекрати срещата от съображения за сигурност.Изключително здрава битка направиха и Цветозар Илиев срещу дебютанта Александър Здравков - Бореца. Опитния боксьор спечели срещата по точки, но станахме свидетели на тежки удари и зрелищни размени между двамата, които притежават внушителна физика, а публиката ги аплодираше през цялото време.В най-здравия мач Илиян Марков - Светкавицата се наложи по точки над Борислав Занков - Боби Бокса в шест рунда. Срещата накара феновете да избухнат още преди финалния гонг.Марков започна много силно още в началото. Той нанесе много на брой силни удари. На моменти изглеждаше, че може да приключи срещата. Ала Занков отново се доказа като изключително корав боксьор, който е невъзможно да бъде съборен на земята.Във втори и трети рунд серията от комбинации в главата на Боби Бокса продължи със същото темпо и сила. Феновете очакваха Марков да приключи двубоя. Той спечели убедително първите три рунда, но драмата настъпи в четвъртата част. Тогава Занков нанесе много тежък удар в черния дроб на Светкавицата, който се прегъна и по изражението му личеше голяма болка. Обратът настъпи и Занков започна да доминира. Той търсеше със серии в трупа Светкавицата.Опита се да го откаже, но Марков издържа. В петия рунд Занков бе видимо по-свежия боксьор. Той продължи да доминира и редуваше трупа и главата с точни комбинации.В шестия рунд двамата боксьори се хвърлиха за победата. Марков бе по-точен в комбинациите си, докато Занков сякаш остана без въздух и не съумяваше да поддържа темпото от последните две части. Съдиите дадоха 3:0 за Светкавицата, но и огромни аплодисменти за двамата боксьори, които направиха невероятно шоу.Феновете веднага се запитаха кога ще има реванш и къде ще се състои.", "date": "2019.06.06", "title": "Баничаря взе втора жертва на ринга"}
{"url": "https://offnews.bg/temida/arteks-zavede-dela-za-200-000-lv-sreshtu-marian-bashur-i-nikola-vaptc-704836.html", "text": "Строителните компании \"Артекс - Златен век\" и \"Артекс - инженеринг\" са завели две граждански дела на инициаторите на протеста срещу строителството на небостъргача \"Златен век\" в столичния квартал \"Лозенец\", съобщи пресцентърът на Софийския градски съд (СГС).Исковите молби са постъпили в съда на 5 юни и са по член 45 от ЗЗД - за нанесени на проекта вреди.Молбите са срещу Мариан Башур и Никола Вапцаров от Инициативния комитет \"Лозенец\", който организираше протести срещу строителството на небостъргача. В крайна сметка мащабният проект бе замразен.\"Компанията \"Артекс\" счете за необходимо да защити своето безупречно до този момент име и да потърси отговорност от всеки пряк участник в процеса на разпространяване на преднамерено неверни твърдения\", съобщават от \"Артекс\" на специално създадената за спирането на \"Златен век\" секция в сайта им. Съдебните искове са на обща стойност 200 000 лева и са за уронване на престижа, допълват от \"Артекс\".Компанията настоява, че строежът е спрян незаконно, и изчислява, че за всяка седмица след замразяването на строежа на 15 април т.г. губи по 120 000 лева.", "date": "2019.06.06", "title": "Артекс заведе дела за 200 000 лв. срещу Мариан Башур и Никола Вапцаров"}
{"url": "https://offnews.bg/medii/aezh-izleze-s-pozitcia-za-konflikt-mezhdu-reporteri-na-kanal-3-i-aktiv-704848.html", "text": "Асоциацията на европейските журналисти - България (АЕЖ) излезе с позиция относно конфликт между активисти на гражданско сдружение \"Боец\" и екип на Канал 3. Публикуваме позицията без редакторска намеса:\"В Асоциацията на европейските журналисти - България постъпи сигнал подписан от г-жа Ива Стоянова, програмен директор на телевизия Канал 3. В сигнала от АЕЖ се иска да вземе отношение по предполагаема агресия спрямо екип на телевизията от страна на г-н Георги Георгиев, председател на ГД БОЕЦ.В сигнала се твърди, че на 5 юли във Видин репортерът Пламен Петров и шофьорът Тихомир Георгиев са получили удари и нараняванията им са били освидетелствани в Съдебна медицина.В същото време в социалната мрежа Фейсбук цитираният Георги Георгиев твърди, че той и семейството му от няколко дни са подложени на тормоз от служители на телевизията, които в продължение на три дни дебнат пред работното му място и без позволение са нахлували в сградата на фирмата му. Тези твърдения са придружени от видео клипове, заснети с мобилния телефон на Георгиев.Асоциацията на европейските журналисти винаги е реагирала в случаи на физически посегателства срещу екипи на медиите и смята, че такива категорично са недопустими.В същото време, Асоциацията напомня, че Конституцията на Република България гарантира неприкосновеността на личния живот на гражданите и забранява те да бъдат следени или записвани, въпреки изричното им несъгласие. Защитата на личната неприкосновеност на гражданите е и принцип, гарантиран от чл. 10, ал. 1, т. 4 от Закона за радиото и телевизията. В тълкувателно решение № 7 от 4 юни 1996 г. по к. д. № 1 от 1996 г. Конституционният съд изрично отбелязва, че конституционната защита на личния живот на гражданите \"не означава, че не може да бъде осъществявана публична критика, особено на политически фигури, държавни служители и държавни органи\".В сигнала си до АЕЖ, от Канал 3 посочват, че техният екип работи по разследване и \"спазвайки всички правила на журналистиката\", се е опитал \"да потърси и предостави възможност на засегнатата страна да даде своите отговори по разследваните теми\". Без съмнение, предоставянето на възможност би трябвало да означава, че засегнатата страна може да приеме или да отхвърли тази възможност. С други думи, обектът на репортажа може да реши дали да отговори, или да откаже поканата за интервю. Това важи в особена степен за хора, които не заемат висши държавни постове. Дебненето и преследването на такива хора, след като са отказали да разговарят с медията, би могло да се квалифицира като посегателство срещу личната им неприкосновеност и журналистите не бива да го правят.На един от клиповете, публикувани от БОЕЦ, се вижда, че репортерът на Канал 3 извършва действия, с които пречи на Георги Георгиев да затвори вратата на личния си автомобил и да потегли. Докато прави това, единственият въпрос, който репортерът задава, е \"Ще се прекръсти ли вашето движение от БОЕЦ на Страхливец\". Този въпрос по никакъв начин не може да се отнесе към разследването, което се твърди, че се прави. Това не е журналистически въпрос и изглежда като саморазправа. Изключително неприятно е и че екипът влиза в съприкосновение и със съпругата на Георгиев, за която е известно, че е тежко болна и е на хемодиализа.Пред АЕЖ-България Георгиев посочи, че е нападнал екипа, след като е видял, че един от тримата нанася удари на съпругата му. Действието се развива в частна собственост, в която по думите на Георгиев, служителите на Канал 3 не са имали разрешение да влязат.По никакъв начин не е редно политически лица, обект на публична критика, да използват служители на приближени медии за репресия над свои опоненти. В журналистиката има стандарти и това, че дадено лице държи камера или микрофон не му дава право да използва репресивни прийоми и физически действия за сплашване на критици на собственика или близки до него влиятелни фигури.Саморазправата категорично трябва да бъде изключена като средство за решаване на спорове. Да се нападат екипи на медии е недопустимо. И тук е ролята на държавата да осигури защита на своите граждани. Георгиев посочи, че за трите дни, в които е бил под обсада, на четири пъти е извикал полиция и е обяснил, че не желае да бъде притесняван, но полицаите не са предприели мерки.\"", "date": "2019.06.06", "title": "АЕЖ излезе с позиция за конфликт между репортери на Канал 3 и активисти"}
{"url": "https://offnews.bg/offtopic/v-doma-na-albanskia-diktator-enver-hodzha-snimki-704839.html", "text": "Как изглежда къщата на албанския диктатор Енвер Ходжа, в която е живял от 1975 година до смъртта му през 1985 година, разказва Шон Уокър, автор на \"Гардиън\" с акцент върху Централна и Източна Европа. Уокър обяснява, че къщата е затворена за гражданите и е запазена по начина, по който е била около смъртта на диктатора.Той описва дома на Енвер Ходжа като \"обаятелен, но плашещ\". Журналистът споделя и снимки от къщата в Туитър.Всекидневните са доста функционални, направени с най-доброто, което Албания е можела да предложи през 70-те години на миналия век от гледна точка на мебели и аксесоари. По стените има социалистическо изкуство.Това е бюрото, на което Ходжа е написал някои от своите общо 74 книги.Въпреки че албанците не са имали достъп до чужда литература, Ходжа е обичал книгите и е имал ранни доставки на френски книги от Париж. Навсякъде има етажерки с книги. Много от тях са негови томове или друга марксистка литература.Но има и хиляди книги на най-разнообразни теми.Има звукоизолация на вратите на спалнята.Невероятни плочки в банята.Трите му големи деца също са живели тук. Стая за почивка.И още една.На долния етаж е имало басейн и вход към тунел, водещ към бункер за параноичния Ходжа, за да може да избяга, ако се наложи.", "date": "2019.06.06", "title": "В дома на албанския диктатор Енвер Ходжа (снимки)"}
{"url": "https://offnews.bg/politika/goranov-subsidiata-ot-1-lev-vliza-v-sila-ot-1-iuli-704830.html", "text": "Преизчисляването на партийните субсидии ще се приложи още тази година и ще обхване второто полугодие. След 1 юли партиите ще получават точно по 1 лв. за всеки даден за тях глас, съобщи финансовият министър Владислав Горанов днес в парламента.Малко преди това премиерът Борисов обяви, че ГЕРБ предлага промени в закона за намаляване на субсидиите от 11 лева на получен глас на 1 лев на глас. Това искане бе повдигнато първо от екипа на \"Шоуто на Слави\" и веднъж отхвърлено то Народното събрание. Мотивът за отхвърлянето бе, че това ще направи партиите зависими финансово от определени кръгове. Повторното внасяне на същото предложение дойде след скандала с надвзетите партийни субсидии - по 13,6 лева на глас вместо законоустановените 11 лева. По закон всяка партия, получила над 1% от гласовете на последните парламентарни избори, получава субсидия от 11 лева на получен за нея глас.След намаляването на субсидиите в бюджета ще бъдат спестени между 16 и 18 млн. лв. годишно, посочи финансовият министър. Борисов уточни, че с тях ще се строят ясли и градини.Макар да внасят промените, управляващите дадоха да се разбере, че го правят заради общественото мнение и позицията на други партии, а не защото смятат намаляването за правилно.\"Ние се страхуваме от зависимост и затова сме подкрепяли досега това ниво на партийни субсидии. Но след като колегите от другите партии не се страхуват, ние не сме по-лоши от тях и ще се справим. Нека да видим как може да се прави политически модел с 1 лв.\", каза днес Горанов. Той добави, че партиите трябва да имат предвидим начин на финансиране, за да не изпадат в зависимости. \"Няма да мине много време и партиите ще станат собственост на бизнесмените\", прогнозира на свой ред Борисов.Владислав Горанов коментира и предложението на депутата от ДПС Делян Пеевски за намаляване на ДДС върху книгите. Според финансовия министър крайната корична цена няма да се промени. Той посочи, че у нас има три ставки и няма как специално за книгите да се направи нова.\"Имаме три ставки по ДДС. Нулева, 9% ставка, която се предлага за туристическото настаняване, и общата 20% ставка. Ако се коментира определена група стоки, които трябва да бъдат с различни ставки, трябва да бъдат позиционирани в една от трите възможни – 0, 9 и 20\", каза Горанов.", "date": "2019.06.06", "title": "Горанов: Субсидията от 1 лев влиза в сила от 1 юли"}
{"url": "https://offnews.bg/bojni/shishkoto-ruis-az-sam-shampionat-az-porachvam-muzikata-704846.html", "text": "Сериозно самочувствие вече демонстрира новият крал в тежката категория на професионалния бокс Анди Руис младши. Носителят на поясите във версии WBA, WBO, IBF и IBO заяви, че вече той е в позицията да диктува условията за реванша с британеца Антъни Джошуа.Мексиканецът свали от трона Джошуа, след като спечели с технически нокаут в седмия рунд на голяма гала вечер в Ню Йорк.Преди това Руис повали четири пъти непобедения до този момент Джошуа в нокдаун.\"Мога да отида във Великобритания или Антъни може да дойде тук. Все още водим преговори.Искам да се боксирам в САЩ или Мексико. В този момент имам преимущество. Хърн говореше за реванш в родината на Джошуа, но ние ще решим къде ще е двубоят-реванш. Искам да се боксирам отново в Ню Йорк или Лас Вегас.Шампион съм и сега аз диктувам условията\", каза Руис, който не отхвърли възможността да се боксира с Дионтей Уайлдър за обединяване на всички титли в професионалния бокс.Бронзовият бомбардировач държи пояса във върсия WBC.В същото време бившият шампион Тайсън Фюри рязко смени отношението си към Джошуа. Непосредствено след мача той изрази подкрепа към сънародника си.Сега той вече смята, че Джошуа ще загуби отново от Руис, когато се срещнат в реванша. Любопитното е, че същото мнение изрази и нашия представител в елита на тежката категория Кубрат Пулев.", "date": "2019.06.06", "title": "Шишкото Руис: Аз съм шампионът, аз поръчвам музиката"}
{"url": "https://offnews.bg/kultura/humanoidniat-robot-aj-da-sas-samostoiatelna-izlozhba-video-704845.html", "text": "Облечена в бяла блуза и с тъмна коса, Ай-Да е като всеки художник, който изучава модела си и рисува с молив върху хартия. Пиукането от бионичната ѝ ръка обаче напомня, че Ай-Да е робот.\"Представеният като първия свръхреалистичен хуманоиден робот с изкуствен интелект в света Ай-Да ще открие първата си самостоятелна изложба, включваща 8 рисунки, 20 картини, 4 скулптури и две видео творби, въвеждайки нов технологичен език в света на изкуството\", каза изобретателят на робота и собственик на галерия Ейдан Мелър.Изложбата \"Несигурно бъдеще\" ще бъде открита на 12 юни и ще остане до 6 юли. Тя включва абстрактни картини с изображения на дървета, скулптури, базирани върху създадени от Ай-Да рисунки на пчела, както и видео творби, едната от които е вдъхновена от пърформанс от 1965 г. на Йоко Оно, съобщава Ройтерс.Ай-Да е кръстена на британската математичка и компютърен специалист Ада Лавлейс. Може да рисува като се осланя на камери в очните си ябълки и на алгоритми, създадени от учени от Оксфордския университет. Към момента роботът използва молив или писалка за скиците си. Предвижда се обаче Ай-Да да започне да създава и глинени съдове. Що се отнася до цветните творби, рисунките ѝ са принтирани върху платно и са покрити със създадени от хора изображения.\"Ай-Да е сред най-вълнуващите творци на нашето време. Това не е просто много скъп принтер - не знаем предварително какво ще създаде\", коментира Мелър.Скици на робота вече красят стени в галерията на изобретателя. Там има и многоцветни картини и скулптури, които обаче са създадени от хора въз основа на рисунки на Ай-Да.", "date": "2019.06.06", "title": "Хуманоидният робот Ай-Да със самостоятелна изложба (видео)"}
{"url": "https://offnews.bg/politika/proval-za-krajnata-desnitca-v-dania-liavotcentristka-partia-specheli-704815.html", "text": "Левоцентристката опозиция печели проведените вчера парламентарни избори в Дания с обещания за социални разходи, предаде БТА.Изборите са провал за популистката крайна десница, която крепеше в парламента правителството на либералите и консерваторите.Опозиционният левоцентристки блок е получил подкрепата на 52,1 процента от избирателите, което му осигурява абсолютно мнозинство от 91 места в 179-членния еднокамарен парламент, при преброени 100 процента от подадените бюлетини, съобщи общественото радио, цитирано от БТА.Управляващата десноцентристка коалиция печели 41 процента от гласовете и ще има 75 депутати.Избирателната активност е била висока - 84,5 процента.Резултатите откриват пътя пред Мете Фредериксен, лидерката на социалдемократите - най-голямата партия в левоцентристкия блок - към премиерския пост. 41-годишната Фредериксен е напът да стане най-младият министър-председател в историята на Дания, отбелязва Ройтерс.ДПА посочва, че тя ще е втората жена, заела премиерския пост в страната, след друга социалдемократка, Хеле Торнинг-Шмит, в периода 2011-2015 г.Гласоподавателите изглежда дадоха израз на недоволството си от мерките за икономии на управляващата десноцентристка коалиция, отбелязва Ройтерс. Така Дания може да стане третата северна страна, където левицата идва на власт през последната година, след Швеция и Финландия.Дясноцентристката Либерална партия \"Венстре\" на премиера Ларс Льоке Расмусен остава втора с 23 на сто - ръст в подкрепата от 3 процента. Тя обаче не е в позиция да формира управляващо мнозинство.Расмусен призна поражението си, въпреки добрия резултат на своята партия.Либералната партия управлява Дания 14 от последните 18 години.Датската народна партия търпи тежки загуби, като резултатът ѝ от 9 на сто е повече от два пъти по-нисък от 2015 г., когато тя получи 21 процента.Крайнодясната антиимигрантска партия осигуряваше парламентарно мнозинство на десноцентристкото правителство на Расмусен.\"Няма да напусна кораба посред буря, ще поема отговорност, за да възстановя позициите на партията\", заяви нейният лидер Кристиан Тулесен Дал.В датския парламент влиза нова партия. Антиимигрантската формация \"Новите десни\" печели 4 депутатски места.Т. нар. Северен модел бе стандартът за социална държава за много леви политици в глобален мащаб, отбелязва Ройтерс. Застаряването на населението обаче накара правителствата на много страни да започнат да ограничават социалните разходи.Датчаните, както и гражданите на останалите северни държави, плащат едни от най-високите данъци в света, за да поддържат социалната държава. Те се безпокоят, че по-нататъшните мерки за икономии ще подкопаят универсалната здравна, образователна и социална система, които отдавна приемат за даденост.", "date": "2019.06.06", "title": "Провал за крайната десница в Дания, лявоцентристка партия спечели изборите"}
{"url": "https://offnews.bg/politika/premierat-borisov-partijnite-subsidii-stavat-1-lev-spestenoto-za-d-704814.html", "text": "Премиерът Бойко Борисов лично дойде в Народното събрание, за да внесе законопроект за намаляване на партийните субсидии от сегашните 11 лв. на 1 лв. на глас.Това обяви самият той пред журналисти в Народното събрание, след като проведе около 10-минутна среща с депутатите от парламентарната група на партията и министъра на финансите Владислав Горанов.Премиерът Борисов коментира, че предложението може да доведе до негативни ефекти, но то е по-скоро в отговор на популистки обвинения от други партии.\"Много се наслушахме на популизъм. Ще стане накрая като в Чехия в много страни милиардерите да са и премиери - няма да мине много време и партиите ще станат собственост на бизнесмените\", коментира той. \"Но в една лудост, който се обяви срещу лудите, сам го обявяват него за луд\", допълни премиерът.Той заяви, че няма да позволи повече да се упражняват на гърба на ГЕРБ и съобщи, че от партията внасят предложение за намаляване на субсидиите на 1 лв. на глас. Това е вторият път, в който от партията внасят подобно предложение, като първото бе след организирана от \"Шоуто на Слави\" кампания през май 2017 г. Тогава обаче законопроектът бе отхвърлен в пленарната зала.Сега предложението идва малко, след като наскоро в същото предаване бе разкрито, че 6 партии са взимали неправомерно завишени субсидии в периода 2016 - 2018 г. Снощи пък стана ясно, че през 2012 г. ГЕРБ е получил по-голяма субсидия от тази, която му се полагала.\"Да видим тогава как ще се оправят партиите следващите години, как ще плащат за изборите, как ще плащат на социолози, политолози и всичко останало. Сиреч, няма да търпя повече върху ГЕРБ да се упражнява който и да било. Толкова са ми ясни, че тези игрички - те да са хубавите, ние да имаме интерес\", коментира премиерът.\"Аз бих на изборите за кмет - без 1 лв. Без партия, без нищо. За радост обаче \"Ханс Зайдел\" и \"Конрад Аденауер\" ни спонсорираха, за да можем да структурираме партията такава каквато е\", допълни той.Борисов още обеща спестените пари да се дават за детски градини и ясли и изрази надежда, че ще получи подкрепата на всички партии. Той още коментира идеите на БСП и ДПС за сваляне на данъци, като заяви, че правителството е склонно да намали тези върху книгите, но това не е възможно за всякакви видове храни, цигарите, алкохола и други.\"Защо за толкова много години управление на БСП и ДПС - поотделно, заедно - не направиха това. Защо сега казаха: има пари в държавата, а преди при тях нямаше? Орешарски защо не махна данъците, или Станишев?\", попита премиерът.Той още коментира, че идеята не е обсъждана с коалиционните партньори, но и него не го питали за много предложения. Попитан дали се притеснява от напрежението в малката коалиция, Борисов отговори: \"Не, напротив, бяха в добро настроение\".", "date": "2019.06.06", "title": "Премиерът Борисов: Партийните субсидии стават 1 лев, спестеното - за детски градини (обновена)"}
{"url": "https://offnews.bg/drugi/volejbolistite-ni-i-bitkata-na-bagata-v-ufc-prez-uikenda-po-max-sport-704849.html", "text": "Спортните канали на А1 ще предложат на феновете поредната доза емоции със звездите на българския спорт. Националният ни отбор по волейбол ще изиграе втората си серия двубои в Лигата на нациите, като домакин на мачовете е Китай.Момчетата на Силвано Пранди, които до момента имат 1 успех и 2 загуби, заемат 11-ата позиция във временното класиране. Първият мач на азиатска земя за \"лъвовете\" е на 7 юни (петък) от 14:30 часа срещу домакина Китай, който заема последното място в Лигата с 3 загуби от 3 мача.През уикенда нашите национали ще имат два много тежки съперника. В събота, 8 юни, от 11:00 часа българите излизат срещу настоящия световен шампион Полша, а на следващия ден, отново от 11:00 часа, е мачът срещу Франция. Двубоите на националния ни отбор по волейбол в Лигата на нациите ще се излъчат пряко по MAX Sport 1.Голямата звезда на българските смесени бойни изкуства – Благой Иванов – ще излезе този уикенд за третия си мач в най-престижната MMA организация – UFC. Съперник на Багата ще 26-годишният австралиец Тай Туиваса.Българинът записа загуба от Жуниор Дос Сантос в първия си мач в UFC, а във втория, в началото на месец март, записа и първи успех. Жертва на нашия боец стана опитният американец Бен Ротуел.Туиваса, който има само 1 загуба в своята кариера, дошла в последния му двубой през декември 2018 г. от Жуниор Дос Сантос, влиза като лек фаворит в мача според букмейкърите.Към момента австралиецът се намира с две позиции пред Багата в ранглистата на тежка категория в UFC - №11 срещу №13. Мачът между Благой Иванов и Тай Туиваса ще е част от UFC 238, на която ще има и две битки за титли.Шампионът в категория муха Хенри Сехудо и Марлон Мораес ще се бият за овакантената титла в категория петел, докато при жените шампионката в категория муха Валентина Шевченко залага пояса си срещу Джесика Ай. Атрактивната галавечер ще се излъчи пряко на 9 юни от 05:00 часа по MAX Sport 2.", "date": "2019.06.06", "title": "Волейболистите ни и битката на Багата в UFC през уикенда по MAX Sport"}
{"url": "https://offnews.bg/politika/prokuraturata-podgoni-kupuvach-na-glasove-predlozhil-15-leva-na-zhena-704850.html", "text": "Районна прокуратура-Хасково привлече като обвиняем и задържа мъж за купуване на гласове за европейските избори в Хасково.Задържаният е на 37 години и е обвинен в това, че на 26 май т.г. е предложил 15 лева на жена, за да гласува за определена политическа партия.Обвиняемият е задържан за срок от 72 часа, в рамките на които предстои да бъде внесено искане в съда за вземане на мярка за неотклонение „Задържане под стража“.До момента е установено, че М.А. е предложил на Х.А от Хасково да упражни избирателното си право в полза на определена политическа партия на Европейските избори, като ѝ е обещал след това да й даде парична сума в размер на 15 лева, съобщават от прокуратурата. Х.А. първоначално се съгласила, но след това сигнализирала за нарушението членове на СИК, в която следвало да гласува.", "date": "2019.06.06", "title": "Прокуратурата подгони купувач на гласове, предложил 15 лева на жена на евровота"}
{"url": "https://offnews.bg/leka-atletika/iaaf-prodalzhava-borbata-s-kaster-semenia-i-podobnite-j-704797.html", "text": "Световната атлетическа федерация IAAF посрещна на нож решението на Федералния съд в Швейцария по казуса с южноафриканската атлетка Кастер Семеня.IAAF излезе с решение на 8 май т.г., че атлетки с по-високо ниво на тестостерон в организма или с хиперандрогенизъм като Семеня нямат право да се състезават при жените в дисциплините от 400 метра до една миля, ако не се подложат на хормонално лечение.\"Няма да ме тъпчат с наркотици\", сопна се южноафриканката, която между другото е женена за атлетката Виолет Расебоя, и обжалва пред Спортния арбитражен съд, но апелацията й беше отклонена.Тя обжалва и това решение пред Федералния съд в Швейцария, който го отмени като дискриминационно и й разреши да се състезава. Решението обаче засяга само нея, но не и другите подобни случаи.\"IAAF ще защитава правилата и принципите на честното състезание и затова ще оспорим решението на Федералния съд.Смятаме, че предприетата от нас мярка е в интерес на защитата на справедливата конкуренция в женската лека атлетика, а решението в наша полза на специализирания съд говори много\", се казва в комюнике на организацията.", "date": "2019.06.06", "title": "IAAF продължава борбата с Кастер Семеня и подобните й"}
{"url": "https://offnews.bg/temida/gledat-miarkata-za-neotklonenie-na-evgenia-baneva-704807.html", "text": "Апелативният спецсъд ще гледа мярката на Евгения Банева.Магистратите отложиха за четвъртък решението дали да я пуснат от ареста, след като миналата седмица назначиха съдебно-медицинска експертиза.“Експертизата е проверка на два здравословни проблема на Банева, които изискват двама различни специалисти, затова съдът допусна двойна експертиза. Единият ще бъде невролог, другият ще бъде ендокринолог”, каза тогава адвокатът й Татяна Дончева.Семейството бизнесмени Николай и Евгения Баневи бяха предадени от френските власти на разследващия екип от Специализираната прокуратура на 6 декември 2018 г.Те са в ареста по обвинение за участие в организирана престъпна група за данъчни и длъжностни престъпления и пране на пари.", "date": "2019.06.06", "title": "Гледат мярката за неотклонение на Евгения Банева"}
{"url": "https://offnews.bg/zimni/tereza-johaug-ne-sam-isterichka-704795.html", "text": "Звездата в ски бягането Тереза Йохауг разкри, че не се страхува от болести по време на сезона. Олимпийската и 10-кратна световна шампионка не се поддава на паниката от Норвегия като някои свои колеги, които избягват дори контакти със семейството си, за да не прихванат вирус, който да провали някой важен старт.\"Аз не съм някаква истеричка. Не се притеснявам да се ръкувам с никого и не ходя със страх, че ще се разболея. През цялото време съм обкръжена от съвсем нормални хора, които може и да пренасят вируси, но това укрепва имунната система. Може би имам силни гени.Рядко боледувам или получавам травми. Това без което не мога са продължителните и тежки тренировки\", казва Йохауг, която изтърпя наскоро 18-месечно наказание заради употреба на ...балсам за устни.Оказа се, че в него се е съдържало забранено вещество, но лекарят на отбора го е пропуснал и така тя беше наказана.", "date": "2019.06.06", "title": "Тереза Йохауг: Не съм истеричка"}
{"url": "https://offnews.bg/izvan-terena/zakachkite-mezhdu-lindzi-von-i-grigor-dimitrov-prodalzhavat-704812.html", "text": "Закачките между американската алпийка Линдзи Вон и най-добрият ни тенисист Григор Димитров не стихват.Бившата звезда в скоростните дисциплини посети турнира \"Ролан Гарос\" в Париж и изгледа един от мачовете на Григор в компанията на гаджето си хокеист Пи Кей Сабан, като качи снимка от трибуните в социалните мрежи.Българинът отпадна, но остана във френската столица, като отседна в хотел с гледка към Айфеловата кула.Хасковлията качи снимка от Париж с текст \"Моят нов парижки дом\", отбелязвайки се от хотела. Първият коментар дойде именно от Линдзи Вон.\"Пич, каква е тази чанта? Искам една и за моя мъж\", пише закачливо блондинката.Григор любезно й обяснява каква е марката и обещава да й набави. Оказва се, че това е чанта на японски дизайнер с култов статус.Димитров и Вон се познават добре. През март двамата си организираха импровизирано състезание по улиците на Монако.Григор шофираше Ламборгини, а Вон се опитваше да го настигне с колело.", "date": "2019.06.06", "title": "Закачките между Линдзи Вон и Григор Димитров продължават"}
{"url": "https://offnews.bg/sviat/obviniha-lekar-za-ubijstvoto-na-25-patcienti-704809.html", "text": "Американски лекар бе обвинен за убийството на 25 тежко болни пациенти, на които предписал свръхдоза фентанил - мощен синтетичен аналгетик.\"Прокурор съм от 22 години, но никога не съм виждал обвинителен акт с 25 убийства\", каза на пресконференция Рон О'Брайън, прокурор в окръг Франклин, щата Охайо. Той обаче отказа да нарече доктор Уилям Хюсъл \"масов убиец\".Лекарят предписвал без никаква медицинска обосновка свръхдоза фентанил на тежко болни пациенти, настанени в болница в Кълъмбъс, столицата на щата Охайо, в централната част на САЩ. Общо около 35 човека били засегнати от действията на доктора за период от четири години, като 25 от тях починали. Макар че тези пациенти били в тежко състояние, не всички случаи били безнадеждни, съобщава Нова телевизия.Лекарят бил отстранен от работа през ноември миналата година и уволнен малко след това. Мотивите за действията на Хюсъл остават неясни. Самият той твърди, че не е искал да убива никого.По всяка точка от обвинителния акт лекарят може да бъде осъден на между 15 години и доживотен затвор.", "date": "2019.06.06", "title": "Обвиниха лекар за убийството на 25 пациенти"}
{"url": "https://offnews.bg/obshtestvo/arh-zdravkov-v-borisovata-niama-da-se-stroi-i-da-se-sekat-darveta-704810.html", "text": "„Искам да уверя хората, че строителство в Борисовата градина няма да има”. Това заяви главният архитект на София Здравко Здравков относно опасенията, че в красивия столичен парк ще се лее бетон.Относно предвиденото строителство на сгради за климатично училище, Здравков обясни, че и кметът на София и председателят на общинския съвет са изказали мнение против въпросното училище.По думите му ще бъде преразгледано и строителството на ресторанта.„Планът е много консервативен”, коментира Здравков и обясни, че все пак може да се наложи преработка на този план.Здравков подчерта, че цялостният план за Борисовата градина е изключително важен.", "date": "2019.06.06", "title": "Арх. Здравков: В Борисовата няма да се строи и да се секат дървета"}
{"url": "https://offnews.bg/politika/biudzhetnata-komisia-prie-na-parvo-chetene-predlozhenieto-za-1-lev-par-704840.html", "text": "Парламентарната комисия по бюджет и финанси прие на първо четене с 10 гласа \"за\" (ГЕРБ и \"Атака\") държавната субсидия за партиите да бъде намалена на 1 лв. на глас от 1 юли тази година. \"Против\" гласува само нейният заместник-председател - Йордан Цонев, а депутатите от БСП отказаха да вземат участие в гласуването.Предложението бе внесено от премиера Бойко Борисов днес в деловодството на Народното събрание в отговор на \"обществените очаквания\" държавата да отделя по-малко средства за партиите от бюджета си. До този разговор се стигна, след като редакционният екип на \"Шоуто на Слави\" разкри, че 6 партии са получили завишен размер субсидии в периода 2016-2018 г. и вместо 11 лв. са взимали по 13,23 лв. на глас. Вчера още стана ясно, че през 2012 г. ГЕРБ е получила по-голяма субсидия отколкото ѝ се е полагало. Днес депутатите единодушно приеха тези субсидии да бъдат върнати.В парламента премиерът заяви, че повече няма да позволи други партии \"да се упражняват върху ГЕРБ\" и обяви предложението на ГЕРБ да се намалят субсидиите на 1 лв. На извънредната комисия нейният председател и депутат от ГЕРБ Менда Стоянова коментира, че предложението не е мотивирано от външни фактори, а само от волята на народа. \"Този дебат сме го водили почти всяка година, когато сме гледали Закона за бюджета. И ние от ГЕРБ сме изразявали позиция, че субсидирането на политическите партии от държавата е гаранция за това, тези партии да съществуват и да се борят за идеите си. И ние нямаме друго разбиране. За съжаление обаче, дивият популизъм, който обхвана някои партии, изключително нагнети общественото напрежение през последните дни. И се почувствахме задължени да се опитаме да отговорим на тези обществени мнения\", коментира Стоянова.Депутатът от БСП проф. Румен Гечев нарече предложението \"опит за кризисен пиар\", като представителите от партията отказаха да участват в гласуването, тъй като не желаят да участват в \"политическите циркове\" на ГЕРБ.Народният представител от ДПС Йордан Цонев заяви, че това е резултат от популисткото състезание на всички партии, освен ДПС. \"Ще се върне тоталната зависимост на партиите от бизнесмени, олигарси и сенчестия бизнес\", допълни той.В кулоарите на Народното събрание лидерът на НФСБ Валери Симеонов коментира, че от партията ще подкрепят предложението, но ще настояват за текстове, които да позволяват на партиите да взимат официално финансиране. Според него в противен случай се рискува партиите да попаднат в ръцете на задкулисни играчи, или \"олигархията.", "date": "2019.06.06", "title": "Бюджетната комисия прие на първо четене предложението за 1 лев партийна субсидия"}
{"url": "https://offnews.bg/futbol/ronaldo-popravi-greshkite-na-var-v-ligata-na-natciite-704818.html", "text": "Кристиано Роналдо отново демонстрира лидерските си качества и футболен гений, след като донесе победата на Португалия над Швейцария с 3:1 в първия полуфинал на новия турнир на УЕФА Лигата на нациите.След успеха в Порто “мореплавателите” с интерес чакат да научат името на съперника си в битката за трофея в неделя, който ще бъде излъчен днес измежду Холандия и Англия.Успехът на Португалия не дойде лесно и мина през драматичен обрат, в който се оказа замесена и системата за видео помощ на съдиите ВАР.Двубоят тръгна отлично за португалците, които в 25-ата минута поведоха с гол на Роналдо.Драмата настъпи в 57-ата минута. Фабиан Шер повали Бернардо Силва в наказателното поле и реферът отсъди дузпа за Португалия.Швейцарците настояха за използване на ВАР. При преглеждане на ситуацията реферът Феликс Брих видя нарушение отпреди минута, когато Нелсон Семедо нарушава правилата срещу Стивън Цубер в пеналта на Португалия.Отсъдена е дузпа за гостите, а Рикардо Родригес изравнява.В този момент на сцената излиза Роналдо, който с два късни гола в 88-ата и 90-ата минути оформя своя хеттрик и класира Португалия на финал.", "date": "2019.06.06", "title": "Роналдо поправи грешките на ВАР в Лигата на нациите"}
{"url": "https://offnews.bg/sviat/kitajskiat-prezident-nareche-putin-moia-naj-dobar-priatel-704821.html", "text": "Китайският президент Си Дзинпин нарече руския лидер Владимир Путин \"най-добрият ми приятел\" по време на тридневната си визита в Москва, чийто акцент е засилване на икономическите връзки и отношенията между двете държави, предаде Би Би Си.Посещението идва на фона на търговската война на Китай със САЩ, както и на влошените отношения на Русия със Запада след украинския конфликт.Двете страни подписаха в Москва пакет от търговски сделки, а президентът Си Дзинпин подари в жест на приятелство две панди на столичния зоопарк.На пресконференция след пристигането си в сряда китайският държавен глава коментира, че с Путин го свързва \"дълбоко лично приятелство\".\"През последните шест години се срещнахме почти 30 пъти. Русия е страната, която съм посещавал най-често, а президентът Владимир Путин е най-добрият ми приятел и колега\", каза Си Дзинпин.двете държави имат интензивни икономически и търговски отношения. Китай е външнотърговски партньор номер 1 за Русия, а Русия е 10-ият по големина търговски партньор за Китай. Основният руски износ за Китай са суровините, вкл. за енергетиката. Китай внася в Русия оборудване, машини и потребителски стоки. Китайски компании инвестират сериозно в района на езерото Байкал.По време на тридневното посещение в Москва двете страни заявиха готовност на засилване на военното и търговско сътрудничество.Подписани бяха няколко търговски договора, сред за това руският телеком MTS да позволи на китайския гигант Huawei да развива 5G мрежа в Русия.", "date": "2019.06.06", "title": "Китайският президент нарече Путин 'моя най-добър приятел'"}
{"url": "https://offnews.bg/interviu/teodora-dimova-tozi-sviat-prinadlezhi-na-silnite-no-badeshtiat-na-704771.html", "text": "Вие умеете с хирургическа прецизност да изследвате най-големите страдания в човешката душа. Колко мъчително е да облечете болката в думи и кое утешава Вас?Това е същинската моя работа според мен – да слагам пръст в раната, да я артикулирам. Това е непечелившо и некомерсиално, освен това често води до неприятности, освен това е крайно мъчително. Но пък в това именно намирам смисъл. Смисълът е, който ме утешава. Писателят трябва да издига читателите си, да ги напряга, да ги тревожи, да им говори за мъчителните неща, а не той да пада до масовия вкус. За съжаление границите много се размиват. Има нашествие на литературни мажоретки. Писател започва да се нарича всеки, публикувал книга. А думите, в които се облича човешкото страдание трябва да го лекуват.Един от най-разтърсващите Ви романи - „Майките“ описва духовния и нравствен вакуум, в който децата ни с лекота се превръщат в палачи. Как се променя българското семейство през последните години и кои са неговите палачи?Палачът е загубата на критерии във всяка една област, размиването на границата между качественото и пошлото, неусетната подмяна на едното с другото, привикването към псевдолитературата, псевдотеатъра, псевдоархитектурата, а също и подмяната на вярата със суеверие, с народни вярвания и ритуали. Например на Лазаровден по медиите не става и дума за възкресяването на Лазар, а какво били правели лазарките в ранни зори. С една дума нашествие не на варвари, а на повсеместен кич. Така пошлостта възпитава в пошлост и се превръща в палач.Лечими ли са болестите на обществото или децата ни ще продължават да бягат все по-далече от тук?Болестите се лекуват, но трябват лечители и изцелители. А тези хора са единици у нас, те са рядкост, те са на изчезване. Те нямат достъп до медиите, нито искат да участват в политиката, нито пък някой би ги допуснал до нея, те не са – както вече влезе в употреба тази красива „българска“ дума – инфлуенсъри. Гласът им е тих, ненатрапчив, но те могат да говорят много, ако има кой да ги слуша и ако има кой да им даде думата. Не издават романи, дори не пишат и книги, не излагат на показ величието и гениалността си. Но ми се струва, че благодарение на тях оцеляваме все още като нация, ако изобщо оцеляваме, ако все още сме нация.\"Човекът порасна по ум, но оскъдня по любов\" – пишете в един свой текст. Кога и как безчувствието дойде на мода?Много добре го казахте. Безчувствието дойде на мода. Невъзпитанието също. Говоренето на „ти“, а не на „вие“. Безчувствието е удобно, а удобството също е издигнато в култ. Всяка трагедия – лична или световна, е предизвикана от това фатално разминаване между ума и сърцето. Безчувствието дойде на мода по необходимост – защото човекът изгуби защитните си механизми. Защитата е вярата, тя от немощни ни прави силни, от упованието на Божията защита идва силата. Вярата възпитава емпатия, а когато я няма, идва безчувствието.Мислите ли, че често бъркаме смирението и търпението със страха и безразличието? Към какво трябва да проявяваме непримиримост и откъде да почерпим смелост?Бъркаме смирението с примирение и търпението с пасивност. Бъркаме тези основни категории, защото няма кой да ни възпитава в изначалните истини. Духовният плурализъм възпитава в нравствен релативизъм. Така забравяме или изобщо не научаваме, че съществуват изконни ценности.Как се променя българската ценностна система през годините? Разпознаваема ли е днес сред модерните европейски ценности?Българската ценностна система не е различна от европейската. Това се опитват да ни внушават онези, които ни плашат с Европа и искат да ни дезинтегрират от европейската култура. Ние не можем да живеем като анклав. Съвременният свят се интегрира и глобализира, при съвременните технологии това е неизбежно. И не това е опасността, а опитите да се търси спасение в самоизолацията. Всеки народ си има свои ценности и традиции, но не може да се самозатвори в тях.Казвате, че литературата и театърът са място за изповед и състрадание. Как преживявате фалша и еднодневното зрелище, които все повече заливат сцената, книжарниците, онлайн пространството?Зрелището не е толкова лошо нещо. В света винаги са съществували зрелища. Нали една латинска сентенция дори ги приравнява с хляба. Фалшът е друго нещо. Ние забелязваме и често говорим за фалшиво пеене, фалшиво свирене, и не говорим, сякаш не забелязваме фалшивото писане, фалшивия театър, фалшивото кино. Най-лошо е фалшивото отношение. Там е коренът на всеки фалш. Един домат, узрял на слънце е различен от домат, расъл в оранжерия. Доматите ние различаваме, а човешкия фалш често не различаваме.Вие подкрепяте много от младите, пишещи хора. Кое е най-ценното, което откривате в текстовете им?Аз съм против обобщенията. Всеки млад писател си е сам по себе си талантлив повече или по-малко. Подкрепям Ангел Иванов, Росен Карамфилов, Добромир Байчев, Велина Минкова.Съгласна ли сте с твърдението че писането, както и вярата, не могат да бъдат преподавани, а само споделяни?Свидетелствуването на вярата е част от нея. Ти искаш всички да се насладят на нейния есхатологичен пир, на нейното тайнство, на нейната радост. Но тя може да бъде изживявана само като свободен избор. Иисус никога не ни се налага с воля, с контрол, със заповед. Ние Го следваме само заради Неговата неустоимост, но ние сами решаваме как да се държим спрямо Него. А колкото се отнася до писането, да, то може да се преподава, измислени са стотици правила, упражнения, техники. Но има едно единствено нещо, което не може да се вмени – наричам го инстинктът да пишеш, сетивото да пишеш. Ако не напишеш дадения текст, ти си обречен, ти няма да можеш да живееш, ще престанеш да спиш, да ядеш, ще претърпиш всички несгоди, само и само да напишеш книгата си. Ето тази неистова страст не може да се подмени с „просто се забавлявам, докато пиша“, “много ми беше приятно, докато пиша“. Писането нито е забавление, нито е приятно прекарване на времето.В навечерието сме на 110-годишнината от рождението на знаменития Ви баща. Негови са думите, че \"този свят принадлежи на силните\". Как бихте продължили тази фраза днес?Това е логиката на света. А логиката на християнската ни вяра е коренно различна. Тя винаги се е противопоставяла на силата на този свят. В нея всичко е обърнато, върхът на пирамидата не е горе, а долу. Най-силен е този, който понася най-голямата тежест. А най-лесно живее този, който е най-отгоре, той не носи и грам тежест, не помага на никой друг, освен на себе си, на него му е най-широко, той е „най-силен“. Той е винаги от страната на печелившите, никога не е губещ. Той е и най-богат. Живее без сетивото за есхатона, без сетивото за бъдещия век. Бих завършила изречението така – този свят принадлежи на силните, но бъдещият – на нищите, скърбящите, кротките, милостивите, чистите по сърце, миротворците.Накрая ще Ви помоля да ни кажете повече за новоучредената европейска литературна награда на името на Вашия бащаВ навечерието на 110 годишнината от неговото рождение беше връчена за първи път Европейска литературна награда „Димитър Димов“. Получи я френският писател Жером Ферари за романа си „Проповед за падането на Рим“, издаден от „Факел експрес“. Знаем, че напоследък се учредиха десети и десетки литературни награди. Това се дължи на масовото производство на литературни продукти. Издателствата вече сами по себе си не служат като сито за отсяване на доброто от лошото, те просто публикуват всичко, което може да донесе печалба. И в тази огромна книжна продукция читателят, разбира се, не може да се оправи сам. Затова тези награди възникват като вид ориентир. Но европейската награда е по-различна от всички останали. Тя има амбицията да следва мащаба на писателя, на чието име е учредена. Тя има амбицията да бъде европейска литературна награда, защото е признато отдавна, че романите на Димитър Димов са от европейска величина. Другата причина, поради която решихме наградата да бъде именно европейска, а не национална е, че това е една съвсем конкретна, практическа и реална стъпка към интегрирането ни в Европа. Ние трябва да се чувстваме неразделни от Европа, а не да се чувстваме така, като че ли стоим на границата ѝ, като че ли трябва да се повдигаме на пръсти, за да надникнем какво става зад оградата.", "date": "2019.06.06", "title": "Теодора Димова: Този свят принадлежи на силните, но бъдещият - на миротворците"}
{"url": "https://offnews.bg/temida/zdravko-angelov-razkazva-kak-mu-poiskali-podkupa-za-stroezh-v-plovdiv-704820.html", "text": "„Посредници на кмета ми заявиха исканата сума. Един от тях е бизнесменът Иван Делевски, който беше, мисля, освободен под гаранция. Изпратих представител на надзорната ми фирма за обекта да види какъв е проблемът, защото на мен ми отказваха информация. Една от служителките каза на този представител, че съм щял да спечеля 390 000 евро, което за мен е абсолютна щуротия, но трябвало да приготвя нещо в замяна.\"Това разказа в сутрешния блок на  Здравко Ангелов - предприемачът, който твърди, че задържаният кмет на Район \"Северен\" в Пловдив му е поискал подкуп. За. главният прокурор Иван Гешев вече сравни случая с този с кметицата на столичния район \"Младост\" Десислава Иванчева.Здравко Ангелов подаде сигнал срещу кмета на район \"Север\" Ральо Ралев, който бе арестуван на 30 май и обвинен, че е поискал 60 000 лева.По думите на Ангелов, Иван Делевски му донесъл договор, за какъвто не били говорили никога. В него липсвали основни неща. Сумата 60 000 в този документ била определена като капаро. Тя била точно 20% от строежа на халето.„Ще излязат много подробности и ще видите точно каква е схемата. Единият вариант беше под формата на договор, а другият – да се оставят парите в чейндж бюро. Така се вземат обменени, без да са белязани. Така се изчистват”, каза още Ангелов.„Ти ли си най-умният в махалата? - ми каза кметът, когато ме прие за първи път. Не съм виждал такова поведение. Прекъсваше ме през цялото време. Каза, че е безсмислено да съм се консултирал с архитектите, понеже кметството го управлява той. Къде бил той в цялата схема? Облегна се на столчето и отново с няколко жеста ми намекна, че „кметството е негово”\", разказа още Ангелов.", "date": "2019.06.06", "title": "Здравко Ангелов разказва как му поискали подкупа за строеж в Пловдив"}
{"url": "https://offnews.bg/futbol/bufon-napusna-pszh-s-tcitat-ot-heminguej-704822.html", "text": "Вратарят Джанлуиджи Буфон напусна тима на Пари Сен Жермен, след като двете страни стигнаха до решение да не подновяват договора на бившия италиански национал.Легендата на Ювентус премина в парижкия клуб миналото лято, като голямата му цел бе да спечели с ПСЖ Шампионската лига за първи път в кариерата си, но това не се случи.В социалните мрежи Буфон обяви оттеглянето си, като написа прочувствено обръщение към феновете на ПСЖ, Париж и Франция, което започна с цитат от Ърнест Хемингуей за френската столица.Буфон допусна някои грешки в най-престижния европейски клубен турнир, включително и при отпадането от Манчестър Юнайтед на осминафиналите на надпреварата.“След съвместни дискусии ПСЖ и Джанлуиджи Буфон решиха да не подновяват договора на легендарния вратар, който изтича на 30 юни тази година”, потвърдиха от клуба.Буфон изигра общо 25 мача във всички турнири за парижани през изминалия сезон. Все още не е ясно дали 41-годишният Буфон ще продължи кариерата си в друг отбор или ще спре с футбола.Агентът му Силвано Мартин вече обяви, че интерес към вратаря не липсва.\"Джиджи не планира край на кариерата. Сега ще си помисли няколко дни и ще решим какво да правим.Телефонът ми не спира да звъни. Приятно е да има такъв интерес към него\", казва Мартин.", "date": "2019.06.06", "title": "Буфон напусна ПСЖ с цитат от Хемингуей"}
{"url": "https://offnews.bg/112/politciata-v-burgas-izdirva-70-godishen-mazh-704826.html", "text": "Бургаската полиция издирва 70-годишния Георги Григоров Зайчев от с. Извор, който напуснал дома си на 04.06.т.г. преди обед и до момента няма никакви данни за местонахождението му.Мъжът е на видима възраст 65 – 70 години, ръст около 161 см., сини очи, с челно оплешивяване, придвижвал се е с бастун.ОДМВР – Бургас призовава всички граждани, разполагащи с някаква информация относно местонахождението на Георги Зайчев да съобщят незабавно на тел. 112 или в най-близкото поделение на МВР.", "date": "2019.06.06", "title": "Полицията в Бургас издирва 70-годишен мъж"}
{"url": "https://offnews.bg/zdrave/70-sluchaia-na-lajmska-bolest-i-30-na-marsilska-treska-sled-uhapvane-o-704825.html", "text": "70 случая на лаймска болест и около 30 случая на марсилска треска след ухапване от кърлеж са регистрирани от началото на годината, съобщи пред БНР главният държавен здравен инспектор д-р Ангел Кунчев. Това е с около 30% по-малко в сравнение с миналата година, но се очаква в следващите два месеца да се надмине бройката от миналата година, обясни той.„Заради климатичните условия кърлежите са наистина повече през тази година, обработките не са ефективни заради всекидневните валежи“, уточни д-р Кунчев.Той препоръча при излизане в природата или при по-продължителен престой в тревни площи да се използват репеленти или да се носят дрехи с дълги ръкави и крачоли, защото така кърлежът не може да се впие в кожата. След престой навън пък е добре да се огледа тялото за кърлежи. „При ухапване от кърлеж препоръчваме да се търси лекарска помощ, особено когато става дума за деца или когато кърлежът е влязъл надълбоко в кожата на човека. Важното е да се махне колкото е възможно по-бързо и то трябва да се махне цялото му тяло, защото всяко нарушаване на целостта му крие рискове“, каза Кунчев.", "date": "2019.06.06", "title": "70 случая на лаймска болест и 30 на марсилска треска след ухапване от кърлеж от началото на годината"}
{"url": "https://offnews.bg/futbol/obvineniat-v-iznasilvane-nejmar-s-tezhka-kontuzia-propuska-kopa-ameri-704819.html", "text": "Бразилия загуби най-ярката си звезда Неймар преди старта на турнира Копа Америка, на която страната е домакин. Обвиненият в изнасилване нападател получи тежка травма в контролата с Катар (2:0) и ще пропусне надпреварата.Звездата на \"селесао\" и Пари Сен Жермен напусна терена на един крак още в 21-вата минута на мача, разплака се на резервната скамейка и не успя да стигне дори до съблекалните без чужда помощ. Той бе подпомаган от двама души от щаба на Бразилия.Впоследствие стана ясно, че е разкъсал връзки в десния си глезен. Новината беше официално потвърдена от блазилската федерация.Само преди седмица Неймар получи контузия в коляното по време на тренировка, но тя се оказа лека.В същото време скандалът с изнасилването набира скорост в Бразилия. Моделът Наджила Триндади, която обвини футболиста в посегателство в хотел в Париж на 15 май, за първи път се появи по телевизията и разказа какво се е случило.Тя потвърди, че е била в Париж на разноски на Неймар. Той обаче се показал в друга светлина.Пристигнал подпийнал и започнал грубо да иска ласки, но тя му отказала, тъй като не носел презерватив. Въпреки виковете й да спре, той продължил и я изнасилил.\"Не става въпрос за пари, но той трябва да си плати за постъпката\", категорична е Триндади.", "date": "2019.06.06", "title": "Обвиненият в изнасилване Неймар с тежка контузия, пропуска Копа Америка (видео)"}
{"url": "https://offnews.bg/obshtestvo/remont-mozhe-da-zabavi-dvizhenieto-po-hemus-do-18-iuni-704823.html", "text": "До 18 юни движението между км 0 и км 3 на АМ „Хемус“ ще се осъществява двупосочно в платното за София поради ремонт на фуги, съобщава Агенция \"Пътна инфраструктура\".Ремонтът ще се извършва на моста над река Лесновска в платното за Варна.Шофьорите да карат с повишено внимание и съобразена скорост, спазвайки пътната сигнализация, съветват от АПИ.", "date": "2019.06.06", "title": "Ремонт може да забави движението по 'Хемус' до 18 юни"}
{"url": "https://offnews.bg/obshtestvo/ban-osnoven-prioritet-za-4-ot-5-balgari-e-da-trupat-imushtestvo-704827.html", "text": "81% от българите са изцяло съсредоточени върху постигането на материални блага, и това се превръща в основен приоритет за тях. От друга страна, 56,9% от българите за нищо на света не биха погазили закон, дори от това да имат материална или друга полза.Това сочи проучване на Института за изследване на обществата и знанието към БАН, цитирано от БГНЕС.На обратната страна са останалите 43,1%, които имат явни нагласи за неспазване на законодателството, и ако не се страхуваха от последствията, лесно биха нарушили нормите. Резултатите от изследването показват, че едва близо 32% от попитаните българи смятат, че законите в страната са добре написани и лесно приложими на практика. Според авторите на изследването това е знак, че българското общество е с нараснала критичност към народните представители като законодателен орган, и към законите като правни норми. Резултатите от това проучване показват, че по-голямата част от обществото вече поставя условие – законите ще бъдат спазвани, ако са адекватни, обслужват интереса на обществото и са приложими на практика, показва още проучването.Близо 19.8% от запитаните са абсолютно съгласни, а над 41% – съгласни до известна степен с твърдението, че ако даден закон им пречи, ще намерят начин да го заобиколят и да постигнат своите цели. Почти 53% от българите пък смятат, че докато има хора, които са над законите, в обществото няма да има равнопоставеност. За над 65% от обществото сивата икономика е най-бързият начин да се изкарат пари.Проучването на Института за изследване на обществата и знанието към БАН сочи още,че работодателите, и дори работниците имат по-голяма склонност да спазват и зачитат законите. Докато учениците, безработните лица и дори домакините са по-склонни да имат по-фриволно поведение и открито да не зачитат и спазват настоящото законодателство. Така в обществото се насажда мнението, че неспазването на законите е естествена и логична реакция на евентуалната пълна с пропуски и несъвършенства законова среда.", "date": "2019.06.06", "title": "БАН: Основен приоритет за 4 от 5 българи е да трупат имущество"}
{"url": "https://offnews.bg/obshtestvo/17-i-19-iuni-shte-sa-neuchebni-zaradi-izpitite-sled-7-mi-klas-704843.html", "text": "Два неучебни дни обяви МОН заради изпитите след седми клас - 17 и 19 юни (понеделник и сряда).Първоначалното намерение бе в тези дни да се учи. учители обаче се възпротивиха, защото така сутрин ще са квестори, а следобед ще преподават.Очаква се на изпитите да се явят 61 223 ученици.За първи път подаването на документи ще е изцяло електронно. Всяка работа ще има индивидуален електронен бар код, за да не се бъркат различните работи на учениците. Тестовете ще се проверяват вече електронно, затова учениците ще трябва да пишат с черен химикал.", "date": "2019.06.06", "title": "17 и 19 юни ще са неучебни заради изпитите след 7-ми клас"}
{"url": "https://offnews.bg/obshtestvo/balkan-holidejz-praznuva-50-godini-chartarni-poleti-ot-velikobritani-704838.html", "text": "Най-големият туристически оператор у нас „Балкан Холидейз”, който ежегодно води хиляди британски гости в черноморските и в зимните курорти на България, е домакин на група от 80 елитни туристически агенти, които пристигат в Слънчев бряг тази седмица. Повод за събитието е отбелязването на 50-годишен юбилей от първия чартърен полет от Великобритания до България.Представителите на британската туристическа индустрия, които гостуват на “Балкан Холидейз” у нас, имат възможността да се запознаят с предимствата на популярните курорти Слънчев бряг и Несебър, както и да посетят различни хотели и атракции, за да добият впечатления за местните традиции и гостоприемство.С официална церемония в ресторант „Ханска шатра” в Слънчев бряг домакинът „Балкан Холидейз” награди някои от най-големите туристически агенти за приноса им към популяризиране и продажба на почивки за България. Награди за принос и грижа за издигане имиджа на страната ни като световна туристическа дестинация получиха и водещи български хотелиери, партньори на фирмата. Така компанията, която оперира в туристическия сектор в продължение на 53 години, показа признателност към своите партньори за лоялността и ангажираността към България като туристическа дестинация. Юбилеят се превърна и в повод за стартирането на новата програма 2020 на най-големия туристически оператор у нас „Балкан Холидейз”.Проучванията показват, че България остава много популярна дестинация за британските туристи. Слънчев бряг наскоро се издигна на челно място в популярно британско проучване сред най-известните европейски курорти. Барометърът Holiday Costs Barometer взема под внимание 9 основни параметъра за оценяване на курортите, които класират Слънчев бряг като най-доброто място по критерий цена-качество в сравнение с курортите в Испания, Гърция и други страни.За повече информация: .", "date": "2019.06.06", "title": "\"Балкан Холидейз\" празнува 50 години чартърни полети от Великобритания до България"}
{"url": "https://offnews.bg/obshtestvo/bez-voda-v-chasti-ot-belite-brezi-vasil-levski-i-tcentara-na-sofia-704805.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Монтаж на спирателни кранове в резервоар „Доброславци“ в Доброславци налага спиране на водоподаването от 10:00 до 19:00 часа в квартала.Във връзка с монтаж и подмяна на спирателни кранове на бул. „България“ в жк. „Белите брези“, се налага спиране на водоподаването от 09:00 до 21:00 часа на бл. 1, бл. 2, бл. 3, бл. 4, бл. 24. Подмяна на сградно водопроводно отклонение на ул. „Григорий Цамблак“ в кв. „Васил Левски“ налага спиране на водоподаването от 09:30 до 17:00 часа на бул. „Ботевградско шосе“, ул. „Рилска обител“, ул. „Витиня“, ул. „Стоян Попов“Поради подмяна на сградно водопроводно отклонение на бул. „Васил Левски“ в Център Средец, се налага спиране на водоподаването от 09:00 до 18:00 часа на бул. „Васил Левски“ от ул. „Юри Венелин“ до ул. „Ген. Гурко“. Заради подмяна на сградно водопроводно отклонение на ул. „Липа“ в с. Лозен, се налага спиране на водоподаването от 09:30 до 17:30 часа в района на ул. „Явор“ от ул. „Липа“ до ул. „Каси дол“, ул. „Каси дол“ от ул. „Ясен“ до ул. „Явор“", "date": "2019.06.06", "title": "Без вода в части от Белите брези, Васил Левски и центъра на София"}
{"url": "https://offnews.bg/izvan-terena/blondinkata-ot-finala-na-shl-si-varna-profila-v-instagram-704787.html", "text": "22-годишната американка Кинси Волански, която се превърна в една от главните атракции във финала на Шампионската лига в Мадрид, вече е напълно щастлива.Освободената от задръжки дама се появи полугола в началото на мача между Ливърпул и Тотнъм (2:0), като върху оскъдния й черен бански беше изписано името на сайта на гаджето й - руският влогър Виталий Здоровецкий, който е базиран в САЩ.За часове профилът й в Инстаграм стана изключително популярен, като от 300 000 последователите й минаха 2 милиона. Само ден по-късно профилът се оказа недостъпен. По думите на самата Волански той е бил хакнат. Проблемът обаче вече е отстранен и тя отново може да се възползва от него, но вече споделя мислите, преживяното и откровените си снимки с цели 2,6 милиона последователи.Заради шоуто, което сътвори на \"Уанда Метрополитано\", а и за да излезе с достойнство от ситуацията, ръководството на УЕФА връчи на Волански почетен плакет при отпътуването й от Мадрид.Първата й публикация след \"освобождаването\" на профило й в Инстаграм пък беше на снимка, яхнала лъв и текст \"Покорих Мадрид, какво да е следващото?\".Приятелят на Кинси Виталий Здоровецкий е руско-американски блогър, известен с канала си VitalyzdTv, където има 9,9 млн. абонати. Клиповете му са гледани над 1,65 милиарда пъти.Щампата на бодито, с което пищната рускиня се появи на терена, е Vitaly Uncensored - сайт за еротични клипове, управляван именно от Виталий. Само за 24 часа той забогатя с близо 4 милиона евро. На този фон наложените на блондинката глоби в размер 15 000 евро изглеждат доста скромно.", "date": "2019.06.06", "title": "Блондинката от финала на ШЛ си върна профила в Инстаграм"}
{"url": "https://offnews.bg/obshtestvo/radev-se-sreshta-s-putin-dnes-704803.html", "text": "Президентът Румен Радев заминава на тридневно посещение в Руската федерация от 6 до 8 юни, по време на което той ще участва в Международния икономически форум в Санкт Петербург. Днес българският държавен глава ще разговаря с руския си колега Владимир Путин.Радев ще има среща и с представители на българската общност в Санкт Петербург.Утре държавният глава ще участва в президентския панел на Петербургския международен икономически форум, посветен на изпълнението на целите за устойчиво развитие на ООН до 2030 г. Той ще се срещне и с генералния секретар на ООН Антониу Гутериш, както и с министър-председателя на Армения Никол Пашинян.", "date": "2019.06.06", "title": "Радев се среща с Путин днес"}
{"url": "https://offnews.bg/obshtestvo/vaznesenie-gospodne-e-dnes-dazhdat-na-spasovden-nosi-bogata-rekolta-704804.html", "text": "Християните празнуват днес Възнесение Господне - Спасовден. Той се отбелязва винаги в четвъртък на 40-ия ден след Великден.Имен ден празнуват Спас, Спасимир, Сотир и производните им женски имена, свързани със старинната дума \"спасител\". Денят е и празник на хлебари и сладкари.На четиридесетия ден от Възкресението Исус се явил за последен път на своите ученици, беседвал с тях и ги извел от града на Елеонската планина, която е на около два километра от Йерусалим. Като се изкачили на планината, Христос вдигнал ръце да ги благослови. Още докато ги благославял, се отделил от земята и, подет от облак, се издигнал бавно към небето при своя небесен Отец. Апостолите се поклонили на Възнасящия се Господ и не могли да откъснат поглед от чудната гледка.Спасовден, е свързан с култа към мъртвите. Според поверието на този ден се прибират душите на всички покойници, които са на свобода от Велики четвъртък.Според българските народни вярвания на 40-ия ден от Великден идват и самодиви. Те берат и се кичат с цъфналия в нощта срещу Спасовден росен. С него могат да се лекуват болните. Ето защо в навечерието на празника болни и недъгави хора отиват да преспят на росеновите ливади.Вярва се, че ако на Спасовден вали, реколтата ще е богата.", "date": "2019.06.06", "title": "Възнесение Господне е днес, дъждът на Спасовден носи богата реколта"}
{"url": "https://offnews.bg/obshtestvo/dnes-shte-ima-poveche-slantce-no-pak-na-mnogo-mesta-shte-prevali-704802.html", "text": "Днес ще е предимно слънчево, но отново около и след обяд ще се развива купеста и купесто-дъждовна облачност и на места в Западна и Централна България ще превали и прегърми, показва прогнозата на НИМХ.Ще духа слаб югозападен вятър.Максималните температури ще са между 23° и 28°.Над планините облачността ще е по-често значителна, след обяд в много райони – купесто-дъждовна. Ще има краткотрайни валежи и гръмотевични бури. Ще духа слаб запад-югозападен вятър. Максималната температура на височина 1200 метра около 18°, на 2000 метра – около 11°.Над Черноморието ще е предимно слънчево. Сутринта на места ще има краткотрайни мъгли. След обяд ще се развие купеста облачност и на отделни места по южното крайбрежие ще превали. Ще духа слаб южен вятър. Максималните температури на въздуха ще са 24-27°. Температурата на морската вода е 18-21°. Вълнението на морето ще е 1-2 бала.", "date": "2019.06.06", "title": "Днес ще има повече слънце, но пак на много места ще превали"}
{"url": "https://offnews.bg/kultura/3-neveroiatni-neshta-koito-ne-podozirate-che-shte-vidite-v-spektakal-704642.html", "text": "Всеки от нас може да си представи какво ще види, когато отива на театър, опера или концерт. Но какво ли ни очаква, когато прочетем на плаката – The Bingo Project, модерен сатиричен балет. Последната дума разкрива част от истината, но и подвежда, защото още след първите 5 минути от спектакъла ще разберем, че сме се заблуждавали. И ще останем приятно впечатлени и залепени за седалките. Ето част от тайните на The Bingo Project:1. Швейцарски острови – но как така?Още в началото на шоуто ще разберете, че действието се развива в недалечното бъдеще, глобалното затопляне е факт и се намираме на Швейцарските острови, където е над 40 градуса. Виждаме известен български водещ, който чете новините и разбираме, че бюрокрацията диктува всяка стъпка на хората. Вече сме в друга реалност и бързо забравяме за нашата. Скоро на сцената започва да се разказва история, чрез невероятната симбиоза между вълнуващите танци на балет „Арабеск“, сценични ефекти, актьорската игра на Ники Станоев и музика на живо от оркестър, който пресъздава творбите на Чайковски, Стравински, Шостакович, Прокофиев, Пиацола и Барток, по начин, който е нечуван досега. В комбинация с драма, сатира, любов, еротика, комедия и оцеляване, The Bingo Project ще ви пренесе в друго измерение.2. Екзорсизъм в хладилникДа, има хладилник на сцената. И той е важна част от спектакъла. Има ли допирна точка между екзорсизъм и хладилник? В историята на The Bingo Project има и определено е една от най-вълнуващите сцени в шоуто. Ще видите танц от човек, който не сте очаквали да танцува по хореография. Ще видите и дявола в битка срещу доброто. Няма да издаваме повече тайни, за да не ви развалим удоволствието от спектакъла.3. Сватба в бинго залаТова колкото и по-реалистично да звучи, отново ще ви шокира, защото не сте очаквали случките преди това да се развият до този сценарий. Палитрата от чувства и емоции, които бълва динамиката на сцената, ще ви изправи на ръба на седалките. От този момент нататък се засилват всички усещания - драма, еротика, борбата между доброто и злото. Не споменаваме на кого е сватбата, защото искаме да запазим изненадата. Заслужава си да се види булката.Може да се разкаже много още за този вълнуващ спектакъл, но препоръчваме да го видите на живо. Извънредна дата – 6-ти юни, 19 часа, Музикален театър София. Билети на всички каси на EasyPay, онлайн  или на касата на Музикалния театър.", "date": "2019.06.06", "title": "3 невероятни неща, които не подозирате, че ще видите в спектакъл"}
{"url": "https://offnews.bg/futbol/mesi-ima-mnogo-poveche-kliuki-za-bashta-mi-otkolkoto-za-niakoi-ot-fu-704801.html", "text": "Живата легенда на Барселона и Аржентина Лионел Меси отрича, че той и баща му са избират футболистите, които да бъдат в редиците на \"гаучосите\". Нападателят сподели мнението си и за предстоящия турнир Копа Америка.\"Подхождаме към надпреварата със същите задачи, както винаги. Но реалността е, че отборът преминава през смяна на поколенията, за повечето играчи това ще бъде първият голям турнир на ниво национални отбори.Това обаче не означава, че Аржентина няма да се бори за трофея. Както и преди, ние сме сред претендентите за победа в турнира. Може би шансовете ни се оценяват по-ниско от предишните години, но ще се борим за победа.Има много повече клюки за баща ми, отколкото за някои от футболистите. Той се оказва в центъра на медийното внимание в много моменти, които изглеждат абсурдни. Казват, че избираме играчи за националния отбор, но това е лъжа\", каза Меси.", "date": "2019.06.06", "title": "Меси: Има много повече клюки за баща ми, отколкото за някои от футболистите"}
