{"url": "https://offnews.bg/sport/vazdushni-akrobatiki-karnaval-poleti-lektcii-i-muzika-vlizat-v-prog-664302.html", "text": "Полети с парапланер за всеки, полети с балон с горещ въздух, карнавал във въздуха и акро шоу са само част от активностите, които ще се случат по време на четвъртото издание на фестивала  (8-10 септември), организиран от SkyCamp в партньорство със списанието за екстремни спортове 360°. Най-хубавата част е, че всеки може да стане се включи като участник или зрител.Специално за четвъртото издание на фестивала, в България пристигат двама френски пилоти, доказали уменията си не веднъж на международната сцена. Те ще изпълнят акробатично шоу с парапланери в небето над Манастирската поляна, на която ще бъде разположена фестивалната зона. Освен това гост на „Въздухария“ ще бъде и българският атлет на Red Bull и изключителен акропилот – Весо Овчаров.Фигури в небето ще чертаят и самолети. Пилотът Александър Мариносян ще изпълни акро шоу със самолет, което със сигурност ще ни накара да поискаме да полетим. Мечтата за политане е най-лесно осъществима по време на „Въздухария“. Вече е възможно предварителното записване за тандемни полети с парапланер и въздушен балон през сайта на фестивала. Предварителната заявка за полет осигурява предимство на желаещите да полетят пред останалите, записали се на място. Карнавал във въздуха с награди ще очаква специално всички по-щури пилоти. Организаторите на „Въздухария“ предизвикват всеки пилот да се премени подобаващо, така че въздушното пространство да се изпълни с весели, шарени и щури летци. Освен всеки индивидуален пилот, във въздушния карнавал могат да се включват и всички, записали се за тандемен полет. Те обаче трябва да помислят не само за своя костюм, но и за карнавална премяна за пилота, с когото ще полетят. След фестивала ще бъде организиран конкурс за най-оригинална карнавална премяна, от който ще бъдат излъчени трима победители. Наградата за тях ще бъде ветроходно пътешествие, подарено от организаторите на „Въздухария“. Както подобава, „Въздухария“ ще забавлява посетителите си не само във въздуха, но и на земята. Ще бъдат организирани работилници и представления с различни тематики – пътят на Kунг фу, цирк „Играчка-плачко“, Аеро йога, огнен пърформънс \"Бушмен\" от Dario Bulgario, цирк „Combino Circus“, работилница \"Да оцветим света с любов\" и други, които предстоят да бъдат обявени. Фестивалът ще бъде съпроводен и от музиката на редица артисти, сред които Milenita & Band, Ambient Folklore, Zeyra, Група АС, Никола Симеонов, СътвориМи – импровизация с публиката, Soulfia – акустичен концерт и други. Към тях се присъединяват и двама диджеи, доказали възможностите си да ни изпращат във въздуха – DJ Ihou, който ще ни раздвижи с фънки ритми и DJ Dharba, с който навлизаме в света на ска музиката, дръм енд бейс звученето, балканските звуци и кумбия ритмите. Освен всичко това, „Въздухария“ ще ни зарадва и с няколко лекции на различни въздушни тематики. Ясен Савов – настоящият носител на националния рекорд за най-дълъг прелет с парапланер (350 км), ще бъде един от пилотите, които ще направят представяне по време на фестивала. Презентация, обхващаща интересни летателни моменти и история на парапланеризма ще бъде направена от опитните пилоти на SkyCamp и със сигурност ще привлече вниманието както на по-опитните, така и на начинаещите пилоти или просто любители на летенето. Специална лекция по метеорология ще бъде изнесена от Георги Йорданов, а Александър Мариносян, който ще изпълни самолетното акро шоу, също ще се качи на лекторската сцена като презентатор. „Въздухария“ се осъществява с подкрепата на: Siteground, Red Bull, Roo'bar, Aperol, магазини „Стената“, „Парашутка“, OCB, Travel Cocktails, Шато Сопот, SkyNomad, Bulatsa. ", "date": "2017.09.03", "title": "Въздушни акробатики, карнавал, полети, лекции и музика влизат в програмата на „Въздухария“"}
{"url": "https://offnews.bg/koloezdene/startira-mezhdunarodnata-koloezdachna-obikolka-na-balgaria-snimki-664285.html", "text": "66-ата международна колоездачна обиколка на България започна днес по обяд от площад \"Народно събрание\" в София.В обиколката участват 250 състезатели от 15 отбора. За шест дни те ще изминат над 1160 км в страната, за да финишират в Пловдив на 9 септември.Трасетата по маршрута ще бъдат затваряни час преди преминаването на участниците.Ограниченията започват от София – колоездачите ще минат по улиците \"Дунав\" и \"Московска\", бул. \"Мадрид\", бул. \"Ботевградско шосе\", а после – през с. Долни Богров и по Подбалканския път. Очаква се колоната да финишира около 16:30 ч. в Троян.Пътна полиция препоръчва на водачите да изберат обходни маршрути за придвижване и да не планират преминаване в споменатите часови интервали по изброените шосета - Подбалканския път и прохода Троян-Кърнаре.Читатели на OFFNews съобщиха за образувани километрични опашки по линията на трасето, като е възможно те да се увеличат. ", "date": "2017.09.03", "title": "Стартира международната колоездачна обиколка на България (снимки)"}
{"url": "https://offnews.bg/futbol/holandia-izpushi-mechtite-na-balgaria-za-barazh-664301.html", "text": "Националният отбор по футбол загуби от Холандия с 1:3 на \"Амстердам Арена\" в решителен мач от квалификациите за Мондиал 2018.Футболистите на селекционера Петър Хубчев нямаха нищо общо с двубоя преди три дни, когато националите победиха Швеция с 3:2 и така продължават да са без победа от гостуванията си в група \"А\".Домакините изместиха \"лъвовете\" от третото място, като вече имат 13 точки, а също така продължават да мечтаят за бараж, докато българите останаха с 12 точки, но шансовете избледняха, след като Швеция има вече 16 точки.Първото полувреме премина под диктовката и превъзходството на състава на холандците. Още в 7-ата минута атака отляво хвана \"трикольорите\" неподготвени, Дейли Блинд бе изведен зад защитата, след което центрира към връхлитащия Дейви Пропер, който прати топката в мрежата на Пламен Илиев.Десет минути по-късно българите имаха отлична възможност да изравнят резултата. Хубава атака отдясно, при която Страхил Попов центрира на далечната греда към Георги Костадинов, който засече с глава, но страничният стълб спаси домакините.Натискът на \"оранжевите\" продължи до края на първите 45 минути, като на два пъти те можеха да стигнат до нов гол в мрежата на Илиев.През втората част Холандия продължи да притеснява защитата на българите. Националите ни пък разчитаха на дълбока преса още пред наказателното поле на вратаря Яспер Силесен.В 67-ата минута добър пробив на Блинд и чудесен негов пас към опитния Ариен Робен, преди той да прати топката неспасяемо във вратата - 2:0.Само две минути по-късно България се върна в мача. Ивелин Попов центрира от фаул и Георги Костадинов с глава е точен в трети пореден мач за България.В 80-ата минута Куинси Промес центрира и непокритият Дейви Пропер с глава оформи крайния резултат в срещата. Така Холандия разполага с 13 точки в актива си, докато България остава на четвъртата позиция с 12 пункта на сметката си.1. Франция - 16 точки, + 10 гола (мач по-малко с Люксембург)2. Швеция - 16 точки, + 11 гола3. Холандия - 13 точки, + 5 гола4. БЪЛГАРИЯ - 12 точки, - 4 гола5. Беларус - 5 точки, - 12 гола6. Люксембург - 4 точки, - 10 гола", "date": "2017.09.03", "title": "Холандия изпуши мечтите на България за бараж"}
{"url": "https://offnews.bg/bojni/ruski-gladiator-srazi-holandski-dalguch-664277.html", "text": "Руснакът Александър Волков продължи своя възход в тежката категория на UFC.Той отказа в третия рунд 213-сантиметровия холандец Стефан Струве на силна галавечер в Ротердам (Холандия). Срещата беше много атрактивна.Волков нанесе своя удар в третия рунд, когато след серия сериозни попадения накара холандския дългуч да се строполи на ринга и реферът прекрати срещата. След нейния край и двамата бойци получиха специални бонуси за най-добър мач на галавечерта.Волков е в серия от пет поредни победи и три в UFC. В своята кариера той има и успех над Благой Иванов - Багата.", "date": "2017.09.03", "title": "Руски гладиатор  срази холандски дългуч"}
{"url": "https://offnews.bg/nashite-avtori/evgenij-dajnov-krivorazbranata-predstava-za-zelenite-664288.html", "text": "Според шефа на пожарникарите, зелените не били гасили пожара в Кресна. Говори, докладва пред камера, пуска „технически” термини като „огнища на припламване”, а – лъже. И знае, че лъже, тъй като той лично се е опитал да „евакуира” зелените доброволци, гасещи на място. Думата ми не е, обаче, за лъжата. Този сюжет е ясен: тази власт си е поставила една само задача – да краде; а щом краде, ще трябва да лъже. Едното без другото не става. Иде реч за друго. Повличайки се по лъжите на властта и подхванати от кафявия порой на л*йняните медии, доволно количество български граждани рутинно псуват зелените. Спирали напредъка, вземали къшея от устата на гладни дечица, получавали милиони и клатили държавата. Но – забележете – в момента, в който в селото / двора / града на някой такъв гражданин цъфне изедник, тръгнал да прави пари от ликвидирането на природа, в този точно момент псуващият зелените гражданин пребледнява и започва да върти телефона. За да намери познат на познат, който да му даде номера на някой зелен.И после се обажда чичо ви Драган от Долно нанагорнище на въпросния зелен и започва да въпие: „Идвайте да спасявате!”. Не съм от най-видните зелени, та подобни разговори ми се случват сравнително рядко, 3-4 пъти годишно. Винаги обаче леко ме втрисат. В обичайния случай, подобен разговор звучи така:Чичо Драган от Долно нанагорнище (за краткост – ЧДДН):-Как я мислите тая работа, бе?Наша скромност (за краткост – НС):-Кои ние коя работа как да мислим?ЧДДН:-Нали сте от зелените?НС (внимателно, знаейки какво се задава):-Мдаа?...ЧДДН:-Ми къде гледате? У наше село тия искат да ни заприщят реката (изсекат гората, отровят язовира, копаят руда)! Отиде ни селото! А вие къде сте? Защо не сте тук да спасявате?НС:-Ами... Нито знам нещо за случая, нито ми се плаща да тичам из страната; имам си работа – даскал съм, в разгара на семестъра сме...ЧДДН:-Ама нали сте от зелените? Защо ви няма тука да спасявате?НС (с дълбока въздишка, знаейки, какво се задава):-Вижте... Напишете ми накратко, за какво става дума и се органиизрайте на място. Ако имаме възможност да помогнем – ще помогнем...ЧДДН:-И няма да дойдете да спасявате селото? Че за какво сте тогава? Правилно ви попържахме оная вечер в кръчмата...И кръгът се затваря: зелените са гадове, защото не тичат тука да ни спасяват селото, докато ние гледаме сеира под навеса на кръчмата.Характерното е обаче, че когато проблемът тупне в двора на чичо ви Драган, той не се сеща да задейства някой държавен орган. Дори чичо ви Драган е разбрал, че тази власт, която му внушава да псува зелените – тя не работи нито за него, нито за селото му. И няма да се задвижи в негова защита. Затова веднага тича да търси зелените – нищо, че снощи ги е попържал на гадове. Няма лошо, но чичо Драган си представя нещата така: натиска копчето – веднага долита хвърковата чета зелени и оправя работата. Важното е той, чичо Драган, да не си дава зор да прави каквото и да е било.И не само чичо Драган постъпва по този начин. Неотдавна ми се обади общински съветник от градче, чийто бизнес – минерални води и бани – е застрашен от някаква мина. Разговорът протече горе-долу по описаия тертип, а накрая не получих нито описание на случая, нито дори приблизителна представа, какво смятат да направят местните, за да си защитят хляба. Явно – ще клечат и ще чакат някоя зелена хвърковата чета сама да се изсипе надолу по склона и да разбие лошите, като полския крал Собиески при обсадата на Виена. Има, разбира се, и изключения. За последните 10 години в два случая местните се организираха, беше им помогнато – и си решиха проблема. В останалите 20-30 случая – нищо. Най-вероятно, след като на чичо Драган са ми ликвидирали реката, гората или каквото там – той пак зелените е изкарвал виновни в кръчмата. Че не са дошли да му свършат работата.Да му угасят пожара, така да се каже. Като на шефа на пожарникарите...Не ви натрапвам никакви изводи и поуки от тия случки. Можете да си ги направите сами.", "date": "2017.09.03", "title": "Евгений Дайнов: Криворазбраната представа за зелените"}
{"url": "https://offnews.bg/koloezdene/nova-kolumbijska-zvezda-se-rodi-na-vueltata-664304.html", "text": "Колумбиецът Мигел Анхел Лопес спечели 15-ия етап на Обиколката на Испания и записа втори успех в тазгодишната Вуелта.Лидерът и победител в Тур дьо Франс Крис Фрум не само запази лидерската си позиция в генералното класиране след втория пореден планиниски етап, но и увеличи аванса си пред преследвачите.Лопес изкова победата си в последното изкачване, след като атакува лидерската позиция заедно с Алберто Контадор. След това той направи мощен спринт и остави зад гърба си Илнур Закарин от Русия, който приключи втори.Днешният етап беше с дължина 129.4 км от Алкала ла Реал до Алто Ойя де ла Мора, а времето на победителя е 3 часа, 34 минути и 51 секунди. Закарин остана на на 36 секунди от 23-годишния колумбиец. Трети остана Вилко Келдерман от Холандия на 45 секунди.Фрум приключи 5-и на 47 секунди, а вторият във временното генерално класиране Нибали е 7-и на 53 секунди.В генералното класиране британецът води с общо време 62 часа, 6 минути и 25 секунди, на 1:01 минути пред Нибали. С днешните си добри резултати руснакът Закарин е 3-и на 2:08 минути от водача.Иначе в днешния етап рано се откъсна група от осем бегълци, но те бързо бяха погълнатаи от пелотона. Още в началото на изкачването на Сиера Невада в атака тръгнаха Лопес и Контадор, които в един момент натрупаха преднина от близо минута пред колоната. Шест километра преди финала Лопес тръгна напред, като изостави Контадор, а заедно с него тръгна и Роман Барде, като двамата изпревариха беглеца Адам Йейтс.В същото време Контадор \"издъхна\" и беше погълнат от пелотона. В същото време Фрум беше ангажиран да отбива атаки, като в помощ му бяха двама съотборници. Нибали пробва да притесни британеца 14 км преди финала, но сам се отказа от маневрата си и се завърна в колоната, а на финала дори беше победен от Фрум, който прибави 6 секунди към аванса си.", "date": "2017.09.03", "title": "Нова колумбийска звезда се роди на Вуелтата"}
{"url": "https://offnews.bg/112/shest-obshtini-ostanaha-bez-tok-sled-moshtnata-buria-v-severozapada-664290.html", "text": "Шест общини от Врачанска област са без ток заради силната буря. Става дума за Враца, Мездра, Бяла Слатина, Роман, Борован и Криводол. Само за няколко минути скоростта на вятъра рязко се покачи до ураганни стойности. Във Враца има десетки паднали дървета и клони, изкъртени са пътни знаци. Силният вятър е обърнал метален щанд. Пострадала е една жена, която е настанена в болница със счупен таз, съобщи БНР.Силен дъжд с бурен вятър от 76 км. в час събори клони по улиците, а също и саксии от по-висите етажи на кооперациите в Кюстендил. Бурята продължи около 15 минути. На моменти западният вятър стигна скорост от 21 метра в секунда, казаха от метеорологичната станция. Екипи на Служба \"Пожарна безопасност и защита на населението\" отстраниха паднал клон на централния булевард \"Цар Освободител\" при спортният комплекс \"Осогово\".Там полицаи регулираха движението, докато трасето беше почистено. Имаше паднали клони и по булевард \"Георги Раковски\", покрай река Банщица.Всички проблеми, причинени от краткотрайната буря, която се разрази над София, вече са отстранени, съобщи Красимир Димитров от Дирекция \"Аварийна помощ и превенция\". Екипите вече се прибраха в базата, няма проблеми никъде. Наблюдаваме обекти, изпълнили сме сигналите за паднали клони. За момента ситуацията е нормална. Направили сме обходи на критичните места, където може да се получи завирявания. В момента и времето се оправи, така че няма никакъв проблем.По-рано днес в Столичната община постъпиха 25 сигнала за проблеми, причинени от краткотрайната буря, която се разрази над столицата. Сигналите бяха предимно за повалени дървета и клони. Отстранено бе и паднало дърво, което временно затрудни движението на трамвай №10. Жълт код за обилни валежи, придружени от гръмотевици, е обявен за 5 области в Северозападна и централна Северна България.", "date": "2017.09.03", "title": "Шест общини останаха без ток след мощната буря в Северозапада"}
{"url": "https://offnews.bg/liubov-i-seks/iaponskata-printcesa-mako-se-sgodi-664294.html", "text": "Принцеса Мако, най-голямата внучка на японския император Акихито, официално се сгоди, потвърдиха от императорския двор.Годеник на Мако - Кей Коммуро, е нейн състудент, а сватбата ще се проведе през есента догодина, съобщи Japantime.\"Заедно с г-н Комуро искаме да създадем топло и мирно семейство, което е изпълнено с усмивки\", каза принцеса Мако на пресконференцията в окръг Акасака в Токио, след като императорът официално одобри годежа им по време на церемония.Годежът бе обявен с месец закъснение, заради проловен дъжд, причинил човешки жертви и сериозни щети.Съгласно Закона за императорската двор принцеса Мако, по-голямата дъщеря на княз Акишино и принцеса Кико, ще се откаже от статута си на член на императорското семейство, за да се омъжи за Комуро.", "date": "2017.09.03", "title": "Японската принцеса Мако се сгоди"}
{"url": "https://offnews.bg/futbol/balgaria-shte-se-opita-da-preodolee-oshte-edna-cherna-seria-664289.html", "text": "Националният отбор гостува тази вечер на Холандия в мач, който може да се окаже с решаващо значение в борбата за класиране на Мондиал 2018 в Русия.След знаменитата победа над Швеция с 3:2, националите ни гостуват на ранения отбор на Холандия, който в петък претърпя тежка загуба с 0:4 от Франция в Париж.Настроенията в двата лагера са коренно различни заради резултатите в последните срещи, но въпреки това \"лалетата\" са определяни като фаворит в днешния мач заради далеч по-реномираните си футболисти.Има и една доста неприятна статистика за националите ни на този ден - трети септември. Цифрите говорят достатъчно - 3 мача и 3 загуби с голова разлика 0:8, като две от загубите са при гостувания.Черната серия започва през 2005 година при гостуването ни на Швеция в Стокхолм - губим с 0:3 в световна квалификация. Пет години по-късно падаме с 0:4 от Англия в европейска квалификация, а още 5 години след това - през 2015-а търпим поражение от Норвегия пак в евроквалификация, но у дома.Към днешна дата, след 7 изиграни срещи, България заема трето позиция в групата с 12 точки. Лидер е Франция с 16 точки, пред Швеция с 13. Холандия е на четвърто място с 10 точки.Останалите два тима в групата - Беларус и Люксембург, са съответно с 5 и 4 точки. В последните си две срещи България приема Франция на 7 октомври и гостува на Люксембург на 10 октомври.Холандия: Силесен, Фосу-Менса, Де Фрай, Худ, Блинд, Вайналдум, Ван Хинкел, Вилхена, Робен, Янсен, ПромесБългария: Илиев, Стр. Попов, Божиков, Терзиев, Занев, Славчев, Костадинов, Манолев, Ив. Попов, Миланов, Гълъбинов1. Франция - 16 т.2. Швеция - 13 т.3. БЪЛГАРИЯ - 12 т.4. Холандия - 10 т.5. Беларус - 5 т.6. Люксембург - 4 т.", "date": "2017.09.03", "title": "България ще се опита да преодолее още една черна серия"}
{"url": "https://offnews.bg/bojni/zauerland-e-uveren-v-shansovete-na-pulev-664292.html", "text": "Промоутърът на българската звезда в професионалния бокс Кубрат Пулев - Кале Зауерланд коментира предстоящата битка за световната титла на Международната боксова федерация срещу Антъни Джошуа. Официално дуелът ще бъде обявен следващата седмица, но е ясно, че ще се проведе на стадион “Милениум” в Кардиф на 28 октомври.\"Мисля, че шансовете на Пулев са много добри. Срещу Кличко се справяше много добре, но имаше съвсем грешна тактика, защото се опитваше да се боксира по-добре от самия Кличко.Но въпреки всичко се справяше добре, докато не беше нокаутиран. Антъни Джошуа е страхотен посланик на бокса, всички знаят неговите силни страни, но всички знаят и слабостите му.Срещу Пулев той няма да срещне някой стар и приключил за спорта опонент, който ще му позволи да си прави каквото иска. Пулев няма да се постави в ситуация, която не контролира, ще го приключи, това е много ясно.Много съм уверен в шансовете на Пулев. Очевидно ще направим мача в Кардиф и може да очаквате изявление следващата седмица\", коментира Зауерланд, цитиран от \"Дейли Стар\".Организаторите на двубоя се надяват повече от 50 хиляди зрители да се съберат на стадион \"Милениум\" - толкова бяха на трибуните преди десет години, когато уелският герой в суперсредна категория Джо Калзаге победи Микел Кеслер за световната титла.", "date": "2017.09.03", "title": "Зауерланд е уверен в шансовете на Пулев"}
{"url": "https://offnews.bg/obshtestvo/lidl-balgaria-za-zalichenite-krastove-nie-ne-pravim-reklamnite-materi-664296.html", "text": "Представителството на Лидл в България излезе с позиция относно противоречивата си рекламна кампания, в която хипермаркетът е  от опаковките на своите продукти.\"Лидл България многократно е доказвала с цялата си дейност дълбокото си уважение към българското историческо наследство, традиции, култура и религиозна идентичност\", написа Заради кампанията си Лидл отнесе жестоки критики, дори на държавно ниво. В  призова за бойкот на веригата.Чешкият филиал също се извини за рекламата, казвайки, че не е искал да обиди никого.Пълното изявление на Лидл-България:Във връзка с реакциите, относно опаковки на продукти от гръцката седмица в магазини Lidl, компанията би искала официално да уточни, че екипът на Лидл България не е участвал в създаването на въпросните дизайни. Конкретните опаковки се разработват от международен екип и са унифицирани за всички държави, в които веригата оперира.Към последните извинения, поднесени от страна на търговската верига на централно ниво и в различните държави, Лидл България, като българско дружество, изразява още по-силната си мотивация да поднесе своите искрени извинения. От встъпването си преди седем години в страната, Лидл България многократно е доказвала с цялата си дейност дълбокото си уважение към българското историческо наследство, традиции, култура и религиозна идентичност. Бихме искали да уверим всички потребители, че приемаме повече от сериозно споделените коментари и реакции и сме напълно съгласни, че дори в глобалния свят е наложително международните компании да отчитат и уважават всички аспекти на културни, религиозни и други възприятия на потребителите. Затова Лидл България поема ангажимента да предаде коментарите и реакциите към централата на компанията в Германия и екипа, отговорен за създаване на дизайните на опаковките, за да бъде взето предвид при разработването на етикетите в бъдеще.", "date": "2017.09.03", "title": "Лидл-България за заличените кръстове: Ние не правим рекламните материали"}
{"url": "https://offnews.bg/gimnastika/ansambalat-ni-si-tragva-ot-svetovnoto-s-dva-medala-664297.html", "text": "Ансамбълът по художествена гимнастика си тръгва с два медала от Световното първенство в Песаро (Италия), пише beautyinsport.com. След като взеха среброто в многобоя, днес момичетата на Весела Димитрова и Михаела Маевска завършиха трети на 3 топки/2 въжета и останаха четвърти на пет обръча.При второто си изиграване с топки и въжета момичетата се справиха много добре, но оценката им за трудност отново не беше 10, както вчера, а само 9.7. Сборът им е 18.600. Весела Димитрова реагира мигновено и подаде контестация, която обаче беше отхвърлена.За Симона Дянкова, Лаура Траатс, Елена Бинева, Мадлен Радуканова и Теодора Александрова това е първото Световно и първи две отличия, за което може само да ги поздравим.Зад българките в класирането са отборите на Италия, Беларус, Украйна, Азербайджан и Китай. С това приключи надпреварата на Световното първенство в един от най-успешните спортове за България, откъдето се връщаме с успешно представяне - едно сребро и два бронза. ", "date": "2017.09.03", "title": "Ансамбълът ни си тръгва от световното с два медала"}
{"url": "https://offnews.bg/futbol/fenove-na-botev-plovdiv-pochistiha-kolezha-664298.html", "text": "Привърженици на Ботев Пловдив се включиха в акция за почистването на клубния стадион \"Христо Ботев\", известен още като \"Колежа\". Повече от 100 \"жълто-черни\" запалянковци, сред тях и цели семейства откликнаха на призива на Клуба на привържениците на Ботев да разчистят спортния комплекс.С ентусиазъм и дружни усилия, те успяха да изнесат строителни материали и бурени. Предишната такава акция беше проведена на 8 октомври миналата година.В момента стадион \"Христо Ботев\" е пуст, след като преди три години строителните работи в него спряха с фалита на Корпоративна търговска банка на тогавашния собственик на \"Ботев\" Пд.Стадионът е занемарен, а феновете и шефовете на пловдивския клуб търсят варианти за изграждането на спортния комплекс.Само така \"Ботев\" Пд ще може да играе отново там официалните си мачове. В момента \"канарчетата\" тренират и играят на базата си в Коматево.", "date": "2017.09.03", "title": "Фенове на Ботев Пловдив почистиха \"Колежа\""}
{"url": "https://offnews.bg/112/koloezdach-zagina-na-staria-pat-burgas-varna-664299.html", "text": "Велосипедист загина след катастрофа, станала на стария път Бургас-Варна. Инцидентът е станал около 14 часа днес, съобщават от пресцентъра на МВР. 19-годишен водач на лека кола \"Рено\" от Варна, по време на маневра за изпреварване на  „Хюндай”, блъска велосипедист, който се движи пред него. След удара 32-годишният мъж е пострадал тежко и е починал на място.Към момента текат процесуално – следствени действия за установяване на детайлите и обстоятелствата около случая. По случая е образувано досъдебно производство.Движението в участъка се извършва в едната лента за движение.", "date": "2017.09.03", "title": "Колоездач загина на стария път Бургас-Варна"}
{"url": "https://offnews.bg/sviat/sasht-gotviat-novi-sanktcii-zaradi-opitite-na-severna-koreia-664300.html", "text": "Американският президент Доналд Тръмп осъди теста с водородна бомба, извършен от режима на Ким Чен-ун в Пхенян. Действията на Северна Корея продължават да бъдат враждебни и опасни към САЩ, посочи Тръмп в \"Туитър\". Доналд Тръмп определи Северна Корея като страна, която се е превърнала в огромна заплаха, както и затруднение за Китай, който се опитва да помогне за успокояване на ситуацията, но с много малък успех.Политиката на помирение спрямо Северна Корея няма да даде резултат, написа още Тръмп.Американският президент ще проведе по-късно днес заседание със Съвета по национална сигурност, на което ще бъде обсъден тестът с водородна бомба, извършен от Северна Корея. Екипът по национална сигурност следи отблизо ситуацията, посочи в изявление говорителят на Белия дом Сара Хъкаби Сандърс.Американският министър на финансите Стивън Мнучин обяви, че ще подготви пакет с нови санкции срещу Пхенян, които ще бъдат представени на президента Тръмп и ще целят максимално да бъде прекъсната търговията със Северна Корея. На всеки, който иска да търгува или да прави бизнес с тях, ще му бъде попречено да търгува или да прави бизнес с нас, каза Мнучин по телевизия Фокс нюз. Ще работим с нашите съюзници. Ще работим с Китай. Но хората трябва да изолират икономически Северна Корея, това е неприемливо поведение, подчерта Мнучин.", "date": "2017.09.03", "title": "САЩ готвят нови санкции заради опитите на Северна Корея"}
{"url": "https://offnews.bg/futbol/verati-dori-mesi-ne-e-na-nivoto-na-isko-664293.html", "text": "Полузащитникът на италианския национален отбор Пари Сен Жермен Марко Верати призна след тежката загуба с 0:3 от Испания снощи, че е трудно да се играе срещу звездата на Реал Мадрид Иско.Халфът на ПСЖ бе тотално обезличен от футболиста на \"белия балет\", който буквално му скри топката в средата на терена и стана играч на мача с два гола. За капак Иско провря топката и между краката на италианеца, правейки го за смях пред цял свят.\"Беше много трудно за мен да играя срещу Иско. Бях изумен от изпълнението му. Дори Меси не е близо до това ниво\", заяви Марко Верати през \"АС\".Героят на Испания Иско очаквано е център на внимание в медиите по света, след отличната си игра снощи. Най-колоритното заглавие е в аржентинския вестник \"Оле\": \"Папа ФрансИско\" пише изданието, като отбелязва, че благодарение на него иберийците са много близо до директно класиране за Мондиала.Медиите в Мадрид също го величаят: \"Два магически гола, мрежичка на Верати за историята, приближиха Ла Фурия до световното” отбелязва \"Марка\". \"Иско взриви Италия с два страхотни гола\", пише \"АС\".В някои издания дори толкова се вдъхновиха, че започнаха да прогнозират нова световна титла догодина и пуснаха анкети в сайтовете си, питайки потребителите дали очакват Испания за триумфира като шампион в Русия.", "date": "2017.09.03", "title": "Верати: Дори Меси не е на нивото на Иско"}
{"url": "https://offnews.bg/obshtestvo/spomen-za-polk-petko-jotov-664263.html", "text": "На 2 септември се навършват 70 години от рождението на военния историк и дългогодишен директор на НВИМ Петко Йотов. Полковникът, който твърдеше, че патриотизмът е заложен в гените на българина, почина през 2009 г., след като посвети целия си живот на Българската армия, на съхраняването и популяризирането на традициите и воинските ценности.По този повод бе преиздадена книгата „Китка здравец“, съдържаща 37 авторски разказа на покойния офицер. Инициативата е дело на сдружение „Българска история“ и семейството на полковника.Малко известен факт е, че Петко Йотов започва да пише разкази в началото на 90-те години. Те са с автобиографичен характер и представят различни епизоди от неговия живот и военна служба. Независимо дали са на битова, любовна или пък военна тематика, във всички тях личи пословичното умение на автора да разказва увлекателно и да „заразява“ околните със своето чистосърдечно родолюбие.„Китка здравец“, чието първо издание датира от началото на века, днес за първи път става достояние за широката аудитория. Книгата може да откриете в , както и в търговската мрежа.В следващите редове ви представяме един от разказите, част от съдържанието на сборника.БЕЛУНАБелуна се казваше нашата крава. Тя беше моето детство, моята радост и гордост. Наистина беше Белуна. Бяла като мляко, по-силна от воловете, по-умна и по-добра от човек. Беше няколко години по-голяма от мен, бяхме на един акъл. Изглежда Белуна още от самото начало ме беше възприела като нещо малко и беззащитно, защото, докато беше наша, ме ближеше гальовно и ме пазеше. Пазеше ме от другите крави. Пазеше ме от кучета. При всяка опасност аз бягах при Белуна. Виках Белуна и се гушвах до нея. Тя веднага вдига глава, заканително завърта огромните си рога, фучи и тръгва срещу подгонилото ме чудо. Пазеше ме и от останалите три момчета в махалата, когато се обединяваха, за да ме набият. Е, аз ги биех поотделно, а те си връщаха колективно. Верен съюзник в тази детска битка ми беше Белуна.Мръкнало се. Няма пастирчето, няма кравата. Обикновено със залеза на слънцето ние с Белуна се прибирахме. Вкъщи всички са вдигнати по тревога. Командата поема дядо ми. Разпределя силите за нашето издирване. И тръгват на четири посоки дядо, баба, майка и татко. Късно през нощта дядо Георге ни намира в местността Ергенското. Аз съм заспал, а Белуна, легнала до мен, прежива и ме пази. Поведе ме дядо за ръка, а Белуна спокойно върви след нас.Не съм обичал ни куче, ни котка така, както обичах Белуна. И не заради млякото, което беше основната ми храна, а заради това, че беше Белуна и аз просто много я обичах. Всъщност съм възприел тази любов към Белуна от майка и татко. Тя ни беше единствена. Тя ни беше цялото богатство. Една, но беше най-красивата и най-млечната. Майка ми я доеше в белия котел, който събира 12 литра. Два пъти на ден я доеше, но и двата пъти котелът беше пълен. Още тогава съм разбрал, че може да имаш едно нещо, но да е истинско. Белуна беше най-добрата крава в цялото село.Освен с нейната красота се гордеех и с невероятната є сила. Имаше огромни, дълги, прави рога, разположени настрани. Самата тя беше много едра за крава. Изглежда породата є беше такава, но имаше и още нещо. Майка ми много обича животните и така ги храни, че дори с ръка им слага в устата. Преди години се шегувах с жена си – градско чедо. Казвам є, че мога в огромното стадо да позная нашите овце, макар че много рядко ги виждах. Като се прибира стадото є показвам нашите овце и наистина те се отлъчват в нашия двор. Тайната беше много проста. Нашите овце стърчаха с няколко пръста над другите. От малки агънца, докато ги има, майка ми ги храни на корем.Същото е било и с Белуна. Белуна не беше чувала лоша дума. Не е удряна с остен. На Белуна само се говореше. Тя изпълняваше всичко, казано с блага приказка. Гордеех се пред другите пастирчета, че слушаше и мен. Особено бях горд, когато срещаше други крави и аз, дребосъкът, предупреждавах да си пазят кравите, защото Белуна е много силна. И наистина, докато беше наша, нямаше случай някоя крава да я надвие.В съседната махала бяха най-силните волове в селото. Белуна преборваше и тях. И беше честна в борбата. Чело в чело, докато противникът огъне врат и отстъпи. Не преследваше. Не беше злобна.Да си призная честно, разделих се с нея и с радост, и с мъка. Сега разбирам колко детинска е била тази раздяла. Наложи се да я продадат. Трябваха ни пари да строим къща. Радвах се, че ще се отърва от пастирството. До обяд ходех на училище, а след обяд пазех Белуна. През ваканцията също – непрекъснато пастирче. Радвах се, че няма да съм постоянно пастирче.Мъчно ми беше за Белуна. Поплакахме си с майка ми и заедно, и тайничко. Купиха я добри хора от селото. Няма да забравя, когато я извеждаха от къщата ни. Тя живееше на първия етаж, а ние – на втория. Усети милата. Усети раздялата. Майка ми є говореше и нежно, и тъжно. Усети Белуна. Обръща се назад и тъжно реве. Така съм чувал да плаче за теленцето си. Така плачеше и за нас. Дълго след като се закри от погледа ни, чувахме нейния тъжен рев. Може би оттогава започнах да се уча да губя в живота. И макар че новите собственици живееха на 4 – 5 км от нас, често ходех да си видя Белуна. И плачехме, и се радвахме. Подавах є коричка хляб, както по-рано.Тя нежно мучеше и ме ближеше по ръцете, по врата, по лицето... Раздялата беше трудна. Белуна тръгваше с мен и трябваше някой от новите є собственици да я задържи, за да не тръгне с мен.Бях вече ученик в техникума, когато разбрах, че никога няма да видя моята Белуна. Бяха я продали на някакъв институт за опазване на българските породи. Заминала моята Белуна. С нея заминаха и най-свидните ми детски чувства. Прощавай, Белуна. Ти и детството няма да се върнете. Остават ми добрите спомени. Белуна... Иска ми се и сега, както някога по оран, баща ми сутрин да хване ралото и да каже: „Айде, Белуна.” И ти, Белуна, цял ден не спираше. Водиш и другата крава. Сама обръщаш на края на нивата и чакаш късно вечер да чуеш отново: „Стой, Белуна, за днес стига!”Стой, Белуна, за днес стига.02.01.1995 г.София", "date": "2017.09.03", "title": "Спомен за полк. Петко Йотов"}
{"url": "https://offnews.bg/sviat/iaponia-potvardi-che-trusat-v-severna-koreia-e-ot-iadren-opit-664265.html", "text": "Японското правителство потвърди, че Северна Корея е извършила ядрено изпитание и ще изрази официален протест, след като бе , регистрирано край основния полигон за ядрени изпитания на КНДР, съобщава \"Фокус\", позоваваки се на AFP.„Правителството потвърждава, че Северна Корея е извършила ядрено изпитание след като разследва информацията на сеизмолозите и други данни“, заяви японският външен министър Таро Коно. Той добави, че правителството е изпратило протестна нота на Северна Корея по посолството ѝ в Пекин. В нея изпитанието е определено като „извънредно непростимо“.Земетресение с магнитуд 6.3 по скалата на Рихтер е било регистрирано на територията на Северна Корея. Епицентърът му е бил усетен на 75 километра северозападно от град Кимчхък, разположен на територията на провинция Северен Хамгьон. Липсват засега данни за жертви или нанесени щети.За втори трус в Северна Корея с магнитуд 4,6 по скалата на Рихтер съобщава китайската геоложка служба. Според нея т.нар. \"колапс\" е ударил само 8 минути след първото земетресение, за което се смята, че е причинено от \"експлозия\", предизвикана умишлено от Пхенян.", "date": "2017.09.03", "title": "Япония потвърди, че трусът в Северна Корея е от ядрен опит"}
{"url": "https://offnews.bg/sviat/kola-se-vriaza-v-kortezha-na-srabskia-prezident-trima-sa-arestuvani-664286.html", "text": "Сръбската полиция е арестувала трима души, след като превозното им средство удря автомобила, в който е возен президента на страната Александър Вучич, предаде AFP.„Бентли“-то удари колата на Вучич в предградие на Белград в събота сутринта“, заяви вътрешния министър Небойша Стефанович. „Охраната на президента реагира и тримата бяха задържани“, добави той. „В момента всеки детайл е разследван и по време на следствието всички факти по случая ще се установят“, уточни той.„В момента няма индикации или доказателство, че Вучич е бил цел“, смята Стефанович. Мъжете ще бъдат разпитани в понеделник в прокуратурата. Те са били охрана в белградска дискотека и са имали криминални досиета по данни на местни медии. Твърди се, че преди инцидента те са взели назаем „Бентли“-то от футболен играч и са прекарали вечерта на дискотека.", "date": "2017.09.03", "title": "Кола се вряза в кортежа на сръбския президент, трима са арестувани"}
{"url": "https://offnews.bg/izvan-terena/94-godishna-aktrisa-blagodari-na-federer-grizhel-se-za-sartceto-%d1%9d-664295.html", "text": "Роджър Федерер получи заслужени поздравления за победата си с 3:0 сета над Фелисиано Лопес, която го класира за осминафиналите на US Open, пише tennis24.bg. Едно от поздравленията към швейцареца обаче беше по-специално. Направи го 94-годишната американска актриса Роуз Мари, която благодари на Федерер, че се \"грижи за сърцето ѝ\".\"Моето 94-годишно сърце ти благодари, Роджър Федерер, че спечели двубоя в 3 сета. Не съм сигурна, че щях да издържа още един твой двубой на US Open в 4 или 5 сета\", написа Роуз Мари в официалния си акаут в \"Туитър\".Очевидно 94-годишната старица изживява изключително емоционално победите на Федерер в първите два кръга в Ню Йорк, срещу Франсис Тиафо и Михаил Южни, които бяха в 5-сетови двубои.Съперник на Роджър Федерер по пътя към четвъртфиналите ще бъде друг опитен тенисист – германецът Филип.", "date": "2017.09.03", "title": "94-годишна актриса благодари на Федерер, грижел се за сърцето ѝ"}
{"url": "https://offnews.bg/obshtestvo/93-godini-ot-ubijstvoto-na-todor-aleksandrov-664268.html", "text": "Над село Сугарево, край Мелник, ще бъдат отбелязани 93 години от убийството на легендарния водач на ВМРО Тодор Александров.Вицепремиерът Красимир Каракачанов, който е лидер на ВМРО, е разпоредил младите в движението да излязат по-активно на политическия терен и да се включат със своите идеи в управлението на страната на национално и местно ниво. Каракачанов се срещна вчера с активисти на младежката организация в Мелник. Той даде висока оценка на свършеното в управлението досега.Идеята е младежите да дават конкретни предложения и тези от тях, които са с потенциал за развитие, да се очукват в този вид работа и да започнат да навлизат в политическия живот. Смятаме, че курсът, който е предприет, е добър. Просто трябва с постоянство да се продължи в тази насока и по никакъв начин да не допускаме разцепление, за да си продължим предприетата програма, коментира за БНР председателят на Националния младежки комитет на ВМРО Михаил Петров.С името на Тодор Александров са свързани едни от най-героичните страници на ВМРО. Войводата проявява изключителна храброст по време на Балканската война. С четници си той превзема Кукуш и го предава на настъпващите български военни части.", "date": "2017.09.03", "title": "93 години от убийството на Тодор Александров"}
{"url": "https://offnews.bg/sviat/v-kalifornia-obstanovkata-ostava-bedstvena-gorski-pozhar-zastrashava-664266.html", "text": "Бедствена остава обстановката и в Калифорния, където трети ден бушуват горски пожари, съобщава БНТ. Хиляди семейства са евакуирани, близо 200 къщи в северната част на Лос Анджелис са застрашени. Пожарникарите са овладели едва 10% от огнената стихия. През нощта в Калифорния заваля дъжд, но твърде слаб, за да успее да помогне в потушаването на пламъците.Лос Анджелис е изправен пред най-големия горски пожар в историята си, заяви кметът на града Ерик Гарсети, цитиран от Ройтерс. Огънят в планините Вердуго, северно от Лос Анджелис, е обхванал около 2000 хектара, овладени са едва 10 процента, съобщи началникът на пожарната Ралф Теразас, цитиран от БНР.Наложи се евакуацията на около 700 домове в северно предградие на Лос Анджелис и в съседните Бърбанк и Глендейл. Изгоряла е само една къща в Лос Анджелис. Пламъците затвориха и магистрала. Пожарникарят Ерик Скот обяви, че няма пострадали хора:Около 500 пожарникари се борят с огъня. Пожарът Ла Туна, наречен на името на каньона, където избухна в петък, пълзи по стръмните склонове, обрасли с гъста гора, която не е горяла от десетилетия. Температурата в района вчера надхвърляше 38 градуса по Целзий.Властите предупредиха за бързо сменящ посоката си вятър, който може да наложи разширяване на евакуационната зона.Заради разрастващите се горски пожари в северните части на щата Калифорния губернаторът обяви бедствено положение. В профила на българското консулство във Фейсбук е отправена молба към българските граждани да се въздържат от пътуване в района на пожара и при необходимост да се свържат с дипломатическите ни работници там на телефона за спешни случаи.", "date": "2017.09.03", "title": "В Калифорния обстановката остава бедствена, горски пожар застрашава Лос Анджелис"}
{"url": "https://offnews.bg/obshtestvo/zaradi-remont-zatvariat-uchastak-ot-hemus-do-kraia-na-mesetca-664264.html", "text": "От понеделник до 30 септември движението при 51-ви километър на автомагистрала „Хемус“ ще е двупосочно в платното за Варна. Ще се ремонтира платното за София на виадукта край село Разлив.За повишаване безопасността на движение при км 51+360 на магистралата ще се ремонтира пътната плоча на виадукта. Предвидена е подмяна на дилатационните фуги, тротоарните блокове, възстановяване на хидроизолацията, преасфалтиране на мостовото съоръжение и нова хоризонтална маркировка, съобщават от Агенция \"Пътна инфраструктура\".Продължават ремонтно-възстановителните работи в района на тунел „Витиня“ - на съоръженията при 33-ти, 35-ти и 37-ми километър на автомагистралата. Както е и в момента в тези участъци автомобилите до 12 тона преминават двупосочно в платното за София, поради ремонт на платното за Варна.Тежкотоварните превозни средства над 12 т се отклоняват по следните маршрути:В посока Варна движението се отклонява от пътен възел „Витинска река“ при 30-ти километър на автомагистралата по път I-1 София – Ботевград и път II-17 и трафикът за Варна се връща обратно на АМ „Хемус“ при пътен възел „Ботевград“ при 47-ми километър, както и в посока Враца;За пътуващите към София движението се отклонява при 35-ти километър чрез временна връзка по път I-1 Ботевград – София. Трафикът се включва отново в автомагистралата при пътен възел „Витинска река“ при 30-ти километър.Задължителният маршрут за МПС над 12 т, пътуващи по направлението Видин - София от областите Видин, Монтана и Враца до София е: път I-1 - път II-16 при с. Ребърково - Своге – София, а от Видин и Монтана за София - път II-81 прохода Петрохан;Алтернативен маршрут за МПС над 12 т, пътуващи от областите Габрово, Велико Търново и Русе до София е: път I-5 Бяла - Велико Търново - II-55 Проход на Републиката - АМ „Тракия“ - София;Алтернативен маршрут за МПС над 12 т, пътуващи от областите Ловеч и Плевен до София е: път II-35 Ловеч - Плевен, II-13 Плевен - Кнежа - Борован, II-15 Борован - Враца, I-1 Враца - село Ребърково, II-16 село Ребърково - Своге - София.Във връзка с интензивния трафик по АМ „Хемус“ и извършващите се ремонтни дейности на съоръжения шофьорите на леки автомобили, пътуващи към или от Северна България, могат да ползват и следните алтернативни маршрути:Пътуващите от Враца, Монтана и Видин могат да преминават по пътя през Искърското дефиле - път II-16, и прохода Петрохан - път II-81. Шофьорите, на които им предстои пътуване от или към Варна, Шумен, Разград, Търговище, Ловеч, Габрово, Плевен, Велико Търново могат да ползват АМ „Тракия“, по която няма ремонтни дейности, или Подбалканския път I-6, и през някои от старопланинските проходи - Троянски, Шипка, Републиката, Котленски, Ришки и Айтоски, да направят връзка с пътищата в Централна и Североизточна България.Необходимо е шофьорите да спазват правилата за движение и да не използват аварийните ленти по автомагистралните участъци за по-бързо придвижване при натоварен трафик. По този начин се възпрепятства преминаването на превозните средства със специален режим на движение, които трябва да окажат съдействие на пътуващите.", "date": "2017.09.03", "title": "Заради ремонт затварят участък от Хемус до края на месеца"}
{"url": "https://offnews.bg/tenis/fedekspres-nabra-skorost-na-us-open-664270.html", "text": "Носителят на пет титли от US Open Роджър Федерер се класира за 1/8-финалите на последния за годината турнир от Големия шлем на кортовете в Ню Йорк.В мач от третия кръг поставеният под №3 швейцарец, който се е прицелил в първото място в ранглистата, надигра категорично играещия с лява ръка испанец Фелисиано Лопес.36-годишният Федерер срази връстника си с 6:3, 6:3, 7:5 и в следващата фаза ще играе с друг ветеран - германеца Филип Колшрайбер.Това беше първи трисетов успех за швейцареца, който в първите си два мача на турнира премина през петсетови драми, които предизвикаха спекулациите, че отново има проблеми с гърба и може да откаже участие.Срещу Лопес Федерер показа отлична игра от началото до края и се справи със съперника си само за 1 час и 48 минути.В друг мач от тази нощ актуалният световен №1 Рафаел Надал отново, както и в предишния си мач на US Open, загуби първия сет, но в крайна сметка премина в следващата фаза след 4-сетова победа.В третия кръг носителят на 15 титли от Големия шлем и шампион в Ню Йорк през 2010 и 2013 година се наложи над “щастливия губещ” от квалификациите” Леонардо Майер. 31-годишният испанец пречупи аржентинеца с 6:7 (3), 6:3, 6:1, 6:4.Следващият съперник на Надал е Александър Долгополов.", "date": "2017.09.03", "title": "ФедЕкспрес набра скорост на US Open"}
{"url": "https://offnews.bg/turizam/angelkova-prashta-400-hil-kartichki-na-turisti-izbrali-balgaria-664284.html", "text": "400 хил. картички ще тръгнат към туристите, избрали тази година да почиват в България - с този жест ще им благодарим, че са ни посетили, а идеята е на министър Николина Ангелкова. Гостите, които ще получат специалната картичка, ще бъдат избрани на случаен принцип, като те ще се разпределят пропорционално в цялата страна. Очаква се картичките да бъдат изпратени в следващите дни до края на сезона.Визията на картичката пресъздава облика на пощенската марка, посветена на „2017- Международна година на устойчивия туризъм за развитие“. Филателното издание ще е посланието на България по време на 22-рата сесия на Генералната асамблея на Световната организация по туризъм към ООН в гр. Чънду, Китай. А картичката ще изпълнява тази функция сред гостите, пътували в страната.Стенописи от Рилския манастир и Тракийската казанлъшка гробни са изобразени на предната част на картичката. В допълнение на красивите фрагменти е специалното послание на английски език, подписано лично от Ангелкова, което гласи: „Благодаря ви, че избрахте България!“.", "date": "2017.09.03", "title": "Ангелкова праща 400 хил. картички на туристи, избрали България"}
{"url": "https://offnews.bg/sport/sportat-v-efir-na-3-septemvri-664267.html", "text": "Интересна е спортната програма и в неделния 3 септември. С най-голям интерес феновете очакват поредната световна квалификация на националите по футбол, които гостуват от 19 часа на Холандия в опит да постигнат поне точка и да запазят живи шансовете си за достигане поне до бараж за Мондиал 2018.10:00 Тенис, държавно в София, финал (м) БНТ HD13:00 Спортна гимнастика, СК във Варна БНТ HD 13:55 Голф Mtel sport 214:30 Колоездене, обиколка на Испания Евроспорт 115:00 Художествена гимнастика, СП в Пезаро БНТ 115:00 Формула 1, Гран при на Италия Диема спорт 215:15 Колоездене, обиколка на Великобритания Евроспорт 216:30 Футбол, \"Портсмут\" - \"Родъръм\" Диема спорт16:30 Баскетбол, ЕП (м), Словения - Гърция БНТ HD17:50 Тото, теглене на тиража bTV18:00 Тенис, US Open Евроспорт 218:30 Тото, теглене на тиража БНТ 219:00 Футбол, Холандия - България БНТ 1/БНТ HD19:00 Футбол, Беларус - Швеция Диема спорт 219:00 Тенис, US Open Евроспорт 121:25 Волейбол, ЕП (м) в Полша (финал) БНТ HD21:45 Футбол, Гърция - Белгия  Диема спорт 200:15 Колоездене, обиколка на България BNT World01:00 Автомобилизъм, НАСКАР Mtel sport 102:15 Тенис, US Open Евроспорт 104:00 Тенис, US Open Евроспорт 1", "date": "2017.09.03", "title": "Спортът в ефир на 3 септември"}
{"url": "https://offnews.bg/izvan-terena/bejbi-bum-v-tenisa-i-dzhokovich-stana-bashta-664269.html", "text": "Ден, след като бившата номер 1 в женския тенис Серина Уилямс стана майка за първи път, и Новак Джокович беше споходен от радостното събитие.Съпругата на Новак Джокович - Йелена, го дари с втора рожба. Ноле стана баща на момиченце, което ще носи името Тара.Сръбската тенис суперзвезда и съпругата му имат и още едно дете - 3-годишния Стефан.В момента 30-годишният Джокович се възстановява от травма в лакътя, заради която пропусна US Open и си взе почивка до края на сезона, като се очаква да е готов за най-успешния си турнир - Australian Open.", "date": "2017.09.03", "title": "Бейби бум в тениса - и Джокович стана баща"}
{"url": "https://offnews.bg/razsledvane/po-sledite-na-6-hil-bezotchetni-leva-za-koito-prokuraturata-se-oslus-664159.html", "text": "Ако за едно селско читалище 6000 лв. са една сериозна сума, то за прокуратурата това явно не е така. Два пъти прокурори отказват да разследват изчезването на пари от Народно читалище „Вельо Бурдашки“ - с. Извор във видинската община Димово. Дали заради малката сума, или от нехайство, Районната прокуратура в Белоградчик и Окръжната прокуратура във Видин са сметнали, че липсата на парите и харченето на \"безотчетни\" средства не представлява интерес за тях и случаят не се нуждае от наказателно преследване.Сигналът в прократурата е подаден от настоящия председател на читалището Румяна Василева, която в поредица от свои запитвания до читалищното настоятелство преди да заее поста, е установила, че в сметките му би трябвало да са постъпили пари от договор за аренда. След като научава, че такива средства няма, тя сигнализира прокуратурата, която обаче два пъти отказва да разследва длъжностно присвояване и отказва да се занимава с това къде са парите.Василева оспорва двете постановления пред Апелативната прокуратура в София. В резултат е разпоредено ново разследване - прокурор Чавдар Ангелов е счел, че по сигнала на Василева не е извършена задълбочена проверка, не са проверени факти и обстоятелства в сигнала ѝ, както и не се дава отговор на въпроса къде са и за какво са похарчени близо 6000 лв., постъпили в сметката на читалището.Документи потвърждават, че би трябвало читалището да е получавало пари. През септември 2014 г., преди да оглави читалището, Василева отправила запитване до ръководството му дали е отдавало собствена земя под аренда и ако да - в продължение на колко години. Секретарят Лиляна Кръстева отговаря, че читалището има близо 50 дка земя, която не е арендувана. В същото тя посочила, че имало „договорка“ с частна фирма – \"Силвия 7\" ООД, земята да се отдаде под аренда, като фирмата щяла да изплати и пари със задна дата – от 2013 г. Тоест, в период, в който, според отговора на читалището, не е имало сключен договор за аренда. Същият ден, когато е пратен отговорът – 7.10.2014 г., е проведено заседание на читалищното настоятелство, на което е взето решение да се сключи договор с въпросната фирма, като в протокола от заседанието е записано, че „фирмата е обещала да плати аренда за 2013 г.“ На заседанието са присътвали Иван Александров - председател на читалището по това време, и членовете Пепа Михайлова, Маргарита Йорданова, Надка Петрова, Лилия Кръстева, Дамянка Павлова.Любопитното в случая обаче е, че пред следовател Кръстева, Александров и Йорданова свидетелствали, че читалището е имало договор с частната фирма още от 2009 година. „Ако са знаели за това, че има сключен договор за аренда, защо на 7.10.2014 г. членовете на настоятелството взимат решение за сключване на договор за аренда, след като това вече е факт“, пише до апелативната прокуратура Василева, която по това време все още не е в ръководството на читалището.Останалите членове на настоятелството обаче твърдят, че не знаят да е имало такъв подписан договор. Оказва се обаче, че в Агенцията по вписванията се съхранява копие от въпросния договор от 2009 година. Това се потвърждава и от официален отговор на дружеството до настоящия председател на читалището.От фирмата заявяват, че по сметки на читалището са преведени от 2009 до 2014 г. няколко суми, включително са предоставени и 356 кг. зърно, за чието местонахождение към момента не се знае нищо. От дружеството предоставят и копия от платежни документи, които са на обща стойност близо 6 хил. лв. Оказва се обаче, че по сметките на читалището такива средства не са отчетени. Не са намерени и съответните счетоводни документи.От протоколите на заседанията на настояелството на читалището от 2008 г. до 2016 г. става ясно, че на нито едно от тях не е взимано решение за сключване на договор за аренда. Не са открити протоколи от заседанията, на които настоятелството да е упълномощило секретарят на читалището Лилия Кръстева за подписването на договор и съответно – за подписването през 2013 г. на анекс към него.В ролята си вече на председател на читалището Василева свиква събрание на настоятелството на 12 септември 2015 г. и пита Кръстева защо няма копие от договора с фирмата, а тя отговря, че от фирмата не били предоставили такъв. Месец по-късно на ново заседание Василева уведомява, че е намерила копие от договора от службата по вписванията. Става ясно, че той е сключен от Лиляна Кръстева през окомври 2009 г. В договора се посочва, че Кръстева е упълномощена от настоятелството на читалището от 2 септември 2009. На въпрос къде е протоколът от заседанието тя отговорила, че е предаден към договора, но нямало копие от него в читалището. \"Т.е. Секретарят не оставя документ за архива, уточнява в сигнала си до Апелативната прокураура Василева.В хода на собственото ѝ разследване се оказва, че през март 2013 година сключен анекс към договора. Според анекса Лиляна Кръстеа е упълномощена от читалищното настоятелство с протокол от 25 февруари 2013 г. да го подпише. Копие от този протокол обаче също липсва в архива на читалището. При проверка в тетрадката за проколи се вижда, че на тази дата, когато трябва да е проведено заседанието - 25 февруари 2013 година, не е отбелязано да е проведено заседание.На 8 януари 2016 г. е направена ревизия на документите на читалището. При проверката не е намерен договорът за арендата, анексът към него, както и въпросните ордери от фирмата. От настоятелството тогава обясняват, че парите все пак са похарчени за ремонт на сградата на читалището, но... три години по-рано. На практика ремонтът на читалището бил 2006-2007 г. Документи доказват, че средствата за тези дейности са отпуснати от община Димово. Поредица от нарушения са открити и в касовите книги на читалището, където постъпленията от аренда също не са отбелязани. Окръжна прокуратура Видин отказва да образува досъдебно производсво единствено на базата на устните показания на бившия председател на читалището Иван Александров, бивш секретар Лиляна Кръстева и членовете на настоятелството - Маргарита Цветкова (според сигнала - роднина на Кръстева), Иван тошев – отново според сигнала роднина на секретаря на училището, и Даниела Вълчева, която е близка приятелка на Кръстева.От прокураурата обаче отчитат само незначителни счетоводни пропуски - липсва екземпляр от оговора от 2009 г., както и протоколи от заседаниято на читалищното ръководство и на разходооправдателни документи за изразходвани суми, приемо-предавателни протоколи за наличните в читалището документи при пенсионирането на Кръстева и встъпването в длъжност на новия секретар Дамянка Павлова.Стига се до извода, че освен деловодните и счетоводни пропуски, не са установени данни за престъпление. Според Софийската апелативна прокуратура, извършената проверка от МВР е формална и непълна. Първоначално полицай е разпитал само лицата, за които се твърди, че са участвали в присвояването, обясненията им са повърхностни, неизчерпаелни и необективни и не е направена проверка за истинността им. Не е отговорено на въпросите кой и как е водил или не е водил докуменация и счетоводство и не е установено какви са към момента приходито и разходите на читалището.Изчезналите документи следва да бъдат издирени и от съконтрагентите на читалището, се посочва в постановлението, както и МВР трябва да установи за какво са харчени парите за периода 2009 – 2015 г., включително и каква е съдбата на зърното. Прокурорът разпорежда и да се отговори на въпроса с какви средства са извършвни ремонтите на читалището през 2006 – 2007 г.Прокуратурата е възложила и допълнителна проверка по случая като трябва да бъде извършена счетоводна експертиза за начина, по който са се харчили парите.Според информация на жалбоподателката - към момента срокът на разследването е удължен, но експертиза така и не е назначена. Тя твърди също, че спрямо нея е окзван натиск от сина на бившия секретар на читалището Анатоли Вълов, който е служител на РПУ Видин.", "date": "2017.09.03", "title": "По следите на 6 хил. безотчетни лева, за които прокуратурата се ослуша"}
{"url": "https://offnews.bg/obshtestvo/sled-skandala-s-hranite-dojche-vele-promeni-teksta-si-za-kaufland-viz-664273.html", "text": "След като Дойче веле публикува позицията на шефа на „Кауфланд-България“ Димитър Спасов, че не е ясно как някои от продуктите в хипермаркета влияят на здравето на децата,  първоначалния си текст и премахна скандалния цитат от него.В статия за това има ли разлика в храните в хипермаркетите в Източна и Западна Европа, сайтът цитира Спасов, който заявява, че е съгласен с някои от изводите на организацията „Активни потребители“, които доказаха, че редица български производители използват евтини заместители на традиционните суровини за производството им, без да упоменават това в етикетите.В текста на Дойче веле от 2 септември се : В момента статията е променена и в нея липсва частта с констатацията на Спасов за влиянието на храните върху здравето на децата, както и твърдението му, че е съгласен с изводите на \"Активни потребители\". Вижда се, че е отпаднала и частта за прекратените търговски отоншения с \"известен български производител на млечни продукти\".Понастоящем в текста е останало само изказването на Спасов, че в \"Кауфланд\" няма разлика в качеството и съставките на собствените търговски марки: Ето и как изглежда новата версия на текста:Знаем ли каква все пак е истината за храните?Произведен в Румъния дезинфектант за помещения за кокошки-носачки с токсична съставка, която прониква в снесените яйца, се оказа на трапезата на българските потребители. Замърсеният с опасния химикал половин тон яйчен прах, внесен от Германия, беше блокиран от Агенцията за безопасност на храните (БАБХ), но по традиция чиновниците отказаха да съобщят имената на фирмите, които са го използвали за производството на сладолед и майонеза. „Представете си, че някой ресторант е напълнил фризерите си с небезопасен сладолед. Мълчанието на агенцията означава, че той ще продължи да бъде предлаган на клиентите месеци наред“, коментира ситуацията шефът на асоциацията „Активни потребители“ Богомил Николов. Организацията стана известна с резултатите от лабораторни анализи на популярни сред българите храни като кисело мляко, сирене, масло, кашкавал, лютеница и други. Те показаха, че редица български производители използват евтини заместители на традиционните суровини за производството им, без да упоменават това в етикетите. Това не попречи на някои от тях да обвиняват в същото известни западни производители на храни и напитки.Както беше и след ЧернобилБогомил Николов вижда в укриването на информация за опасни продукти и техните производители рефлекс, който държавните институции са запазили от времената на комунизма. „Също както по времето на Чернобил, и сега в България смятат, че криенето на информация е полезно за гражданите. В свободните общества е точно обратното – говоренето за проблемите е задължителна част от тяхното решаване“, смята шефът на „Активни потребители“. Той припомня пресния скандал с разликите в съдържанието и в качеството на съставките на хранителни, хигиенни и козметични продукти, които някои мултинационални компании произвеждат за Източна Европа. „В Словакия и други бивши соцдържави местните агенции за контрол върху качеството на потребителските стоки посочиха не само по-евтините заместители и по-ниските проценти на основните компоненти, но и публично назоваха компаниите, които си позволяват да обиждат по този начин източноевропейците, доверили се на продуктите им.Българската агенция обаче отново предпочете мълчанието. В България производители и търговци, които залагат на ниското качество и ниските цени като средство за трупане на печалби все още имат всички шансове да са задържат на пазара и да преуспяват“, обобщава наблюденията си Богомил Николов.В тази връзка шефът на „Кауфланд-България“ Димитър Спасов казва: \"Мога да уверя клиентите на „Кауфланд“, че няма абсолютно никаква разлика между качеството и съставките в собствените ни търговски марки, които продаваме в Германия и в България“.Поне вече нямаме умрели от хранителни натравяния“Шефът на Националния съюз на градинарите Слави Трифонов посочва друга заплаха за здравето на българските потребители. Според него, внасяните от Турция, Йордания и Египет плодове и зеленчуци се обработват с опасни пестициди и консерванти, за да могат да издържат дългото им транспортиране до България и Централна Европа. „Тактиката на производителите и износителите на изток е да обработват продукцията си с химикали, чийто карантинен срок изтича около дните, в които те пристигат на външните граници на Евросъюза. Работеща в Пловдив германска фитолаборатория чрез анализ на смлени пресни плодове и зеленчуци отчита, че през този карантинен период използваните силни пестициди и консерванти са успели да замърсят отвътре продуктите с недопустимо високи концентрации. В никакъв случай българите не трябва да правят сладко от кори на портокали или лимони. Най-добре е да купуват продукти, произведени до 200 километра от мястото на пазаруване“, препоръчва Трифонов.Той е на мнение, че Агенцията по безопасността на храните е ефикасна единствено когато има подадени сигнали за опасен внос, какъвто беше случаят с яйчения прах от Германия. Но все още няма никакви пречки пред вносители на небезопасни пресни храни подозрително лесно да се сдобиват със сертификати за качество на границата и да подбиват с дъмпинг производството на пресни храни в България. Дъмпинг има и от страна на производители от страни като Полша, които внасят в България произвежданите целогодишно само в оранжерии домати като „суровина за преработка“, въпреки, че те се продават като пресни зеленчуци. Така хем избягват да плащат ДДС по правилата на Единния европейски пазар, хем подбиват със съмнителната си цена от 60 стотинки за килограм българското производство на истински „слънчеви“ домати“, изтъква шефът на Националния съюз на градинарите.Богомил Николов от „Активни потребители“ е на мнение, че като цяло свързаната с безопасността на храните ситуация в България все пак бележи осезаемо подобрение през последните години. „Поне вече нямаме масови хранителни отравяния, които до съвсем неотдавна вземаха и човешки жертви“, смекчава Богомил Николов тревогите на българските консуматори.", "date": "2017.09.03", "title": "След скандала с храните Дойче веле промени текста си за Кауфланд, вижте го"}
{"url": "https://offnews.bg/sviat/severna-koreia-potvardi-provezhdaneto-na-iadren-opit-predizvikal-siln-664274.html", "text": "Северна Корея потвърди информациите за проведен ядрен тест на своя територия, съобщава БНР, като се позовава на Си Ен Ен. В изявление, разпространено по севернокорейската държавна телевизия, Пхенян определи като \"перфектено и успешно\" изпитанието, проведено с \"водородна бомба\".Устройството, с което е била детонирана бомбата, може да бъде заредено на ракети за далечни разстояния, уточниха от Северна Корея, която по-рано обяви, че ще направи \"важно съобщение\". Информацията дойде часове, след подозренията, че регистрирания трус на територията на страната е предизвикан след поредния ядрен тест.Земетресението с магнитуд 6.3 по скалата на Рихтер беше регистрирано от службата за геоложки наблюдения на Съединените щати. По-рано от американската геологическа топографска служба разпространиха информации за трус със сила 5,2 по Рихтер. Епицентърът му е бил усетен на 75 километра северозападно от град Кимчхък, разположен на територията на провинция Северен Хамгьон. По-късно китайската геоложка служба съобщи за втори трус в Северна Корея със сила 4.6. Според нея т.нар. \"колапс\" е ударил само 8 минути след първото земетресение, за което се смята, че е причинено от \"експлозия\", предизвикана умишлено от Пхенян. Според службата, координатите на двете земетресения са почти идентични - това показват и графиките в сайта им, допълва агенция \"Ройтерс\".Земетресението в Северна Корея вероятно е в резултат от взривяване на 100-килотен заряд. Това е от четири до пет пъти по-голям заряд от този в бомбата, хвърлена над японския град Нагасаки през 1945 година, коментират от японската метеорологична агенция. Според изчисления на агенция Йонхап, \"изкуственото\" земетресение в Северна Корея е било 9,8 пъти по-мощно от предишното ядрено изпитания, проведено от Пхенян.По-рано японското правителство потвърди, че Северна Корея е извършила нов ядрен опит. Японското министерство на отбраната съобщи, че е изпратило три военни самолета, за да тестват атмосферата за радиация, предаде Франс прес. Южна Корея обяви и свиква спешна среща на Съвета за национална сигурност в столицата си, съобщиха от Си Ен Ен. Според тях, трусът се дължи на експлозия, предизвикана от човешка намеса.Малко преди това, американският президент Доналд Тръмп и японският премиер Шиндзо Абе са обсъдили \"нарастващата заплаха\", идваща от Северна Корея, която извърши два опита с междуконтинентални ракети през юли, обяви Белият дом.Извършването на евентуален ядрен тест от страна на Северна Корея би било абсолютно недопустимо, коментира министър-председателят на Япония.Днешният ядрен опит е свързан с предстоящия на 9 септември национален празник, когато, преди 69 години, се основава Корейската народно-демократична република, отбелязва БНР. Новината за земните трептения в Пхенян дойде часове, след информациите, че севернокорейският лидер Ким Чен-ун е инспектирал водородна бомба, която може да бъде инсталирана на новата междуконтинентална балистична ракета, с която разполага Пхенян. За това съобщи днес държавната информационна агенция, цитирана от Франс прес. По думите на Ким, всички компоненти на тази водородна бомба са 100 процента национално производство. През юли Северна Корея предивика международно напрежение, извършвайки две успешни изстрелвания на междуконтинентална балистична ракета Хвасон-14. Чуждестранни експерти обаче изразиха съмнения в способността на Северна Корея да произведе водородна, тоест термоядрена бомба и да я миниатюризира достатъчно, за да може да я инсталира като бойна глава на ракета, отбелязва Франс прес.", "date": "2017.09.03", "title": "Северна Корея потвърди провеждането на ядрен опит, предизвикал силни земетресения"}
{"url": "https://offnews.bg/futbol/aktivistka-na-femen-protestira-sreshtu-erdogan-predi-ukrajna-turtcia-664271.html", "text": "Активистка на движението Femen изскочи на терена преди световната квалификация между Украйна и Турция.По традиция дамата беше облечена само от кръста надолу. Върху голите й гърди пък беше изписано \"Ердоган е убиец\". Femen е известно украинско женско движение, което доби страхотна популярност със зрелищните си акции по цял свят в защита на каузи или срещу нещо, като активистките му неизменно протестират с голи гърди.Президентът на Турция е поредния обект на техен протест. В крайна сметка Украйна спечели мача с 2:0 с два гола на Андрей Ярмоленко и оглави класирането в група I.В другите мачове от групата Финландия надви Исландия също с 2:0, а двубоят между Хърватия и Косово беше прекратен в 25-ата минута заради пороен дъжд и все още не е насрочен нов час.Лидерската позиция на Украйна поставя страната в интересен казус, тъй като световното е в Русия, а двете страни на практика са в състояние на необявена война заради руската намеса в Донбас.", "date": "2017.09.03", "title": "Активистка на Femen протестира срещу Ердоган преди Украйна - Турция"}
{"url": "https://offnews.bg/futbol/stilian-petrov-shte-se-radvam-da-poema-balgarski-otbor-no-oshte-e-ra-664287.html", "text": "Легендата на българския футбол Стилиян Петров даде откровено интервю за предването \"Код Спорт\" по ТВ+. Стенли говори бъдещите си планове, както и за разочарованието, когато Роберто ди Матео реши да не го задържи в Астън Вила, след като пребори смъртоносна болест. Бившият халф даде мнението си и за състоянието на родния футбол.Стенли, да очакваме ли изненада около теб? Подготвяш ли да рестартираш кариерата си или ще започнеш работа като старши треньор, или като директор?- Имам оферти и в двете сфери. Като футболист в по-долните дивизии в Англия и в други страни по света. Може би мога да продължа да играя още една година. Може би треньорската кариера повече се приближава. Работя усърдно и всичко става стъпка по стъпка. Не съм си поставил цели дали да стане след една-две седмици или след една-две години. Стъпка по стъпка.А може ли да ни станеш колега?- Защо не? Напоследък ми е като хоби. Анализирам мачове и в \"Скай\", и в Би Би Си, и в Би Ти в Англия. Имам покана да пътувам и в Катар, където също да коментирам Висшата лига. Но това е по-далечна дестинация и пътуването ме спира. Засега имам оферти, стоя около футбола. Както се казва - не напускам футбола.Идеално е, че започваш да клониш в треньорската професия, защото за 100 години български футбол сме имали големи играчи с престижни награди, но още чакаме роден треньор да се реализира в някое от топ 5 на първенствата...- Да, надявам се скоро да има един български треньор в тези първенства. Може да съм аз, може да е някой друг. Надявам се да съм аз. Имам голямо желание, но сме видели, че не са много големите футболисти, които са станали и големи треньори.Остана ли горчиво чувство към Роберто Ди Матео, който тогава бе мениджър на Астън Вила? Той не ти даде шанс...- Не мога да го виня, но в мен остана горчиво чувство. Просто мисля, че можеше да се подходи много по-деликатно в тази ситуация. Все пак преборих рака, преминах през много труден период на лечение и успях да се завърна. Не говоря за качества, а да си върна мускулатурата и фитнеса. Нямах никакви финансови претенции към Вила. Просто исках да се завърна като футболист. Приемах всичко с усмивка - всяка тежка тренировка, всеки момент, защото все още имах шанса да живея. Момчетата се учудваха, защото тренировките бяха много тежки на такива температури, но бях щастлив, че отново мога да играя футбол и да съм на терена. Явно това не го разбраха. Заболя ме наистина много, но както казах - в живота не всичко се получава така, както искаме.Всички казват, че си доказано \"смело сърце\". Но има едно изпитание, което трябва да преминеш, за да се докажеш в тази насока - да поемеш български отбор. Това може ли да се случи?- Защо не? В момента нямам тази идея, но ще се радвам. Треньорската кариера е непредвидима, не знаеш къде можеш да започнеш. Но в момента това не е на дневен ред.Знаем, че гледаш мачове от нашето първенство. Отлепяме ли ютията, както навремето казваше Любо Пенев или дълбаем дъното?- Имам съвсем друго мнение. Мисля, че ние българите сме малко към двете крайности - или възхваляваме, или закопаваме някой. Стават много хубави мачове, имаме много добри и талантливи млади футболисти. Може би трябва да работят малко по-здраво и по-усърдно. Надявам се, че националният отбор ще подобри играта си, защото всички искаме това. Трябва да се даде време на Петър Хубчев, защото видяхме, че честата смяна на треньори не води до нищо хубаво. За селекцията - трябва да се дава повече шанс на по-младите футболисти, дори и да не са готови. Ще дойде денят, когато ще бъдат готови, но без шанс, няма как да стане. Може би и аз не бях готов, но имаше треньори, които бяха търпеливи към мен. И Димитър Пенев, и Стойчо Младенов, и Димитър Димитров - доста треньори, които бяха търпеливи и с мен.Сега нямаме нито един футболист, който играе в топ първенствата на Европа.- Така е, не го отричам. Но това не означава, че трябва да се спре да се работи, да се дава шанс и да бъдем търпеливи да изградим футболистите си в България. Ето, давам пример - излезе новина, че Димитър Бербатов, който е добър приятел и имам голям респект към него, има шанс да играе в България. Това щеше да е голяма реклама за всички нас. Това име отново да е тук, да привлече вниманието към българския футбол. А ние какво направихме? За това, че щял да избере Берое, веднага се нахвърлиха към него. Нека някой друг да му предложи, както той каза в интервю. Виждаме, че други големи звезди се прибират в страните си и играят. Всички ги приемат с почитание. Ние какво направихме - изгонихме го. Сега ще ходи в Индия. Защо да е в Индия, а не в България?Имаше тежки моменти в България. Как се минава през загуби 0:8 от Литекс и 0:5 от Левски?- Много трудно, особено когато не обичаш да губиш. Може би сега щях да ги приема по много по-различен начин. Когато бяхме млади, по-опитните футболисти ги приемаха лошо, а ние бяхме на по-заден план. Може би това много ни предпази. Все пак, когато загубихме с 0:8, в ЦСКА играеха много големи футболисти - Милен Петков, Вальо Станчев, Здравко Радев, Бог да го прости, Гошо Йорданов - Ламята. Може би тези имена ни предпазиха при тези резултати. Но беше по-различно, когато загубихме от Чехия с 0:6. Тогава ние бяхме на преден план и осъзнах какво е било на опитните футболисти, когато паднахме с 0:8 от Литекс. Винаги опитните играчи носят кръста и трябва да са готови да поемат критиките при една такава загуба.ЦСКА изживя тежки години. Търсили ли са те да помагаш и как виждаш ситуацията в момента?- Не знам дали трябва да го споменавам, но ме търсиха. Имах разговори, когато Ицо Янев беше начело на отбора. Проведох два разговора с Янев за някакъв пост в ЦСКА. Говорил съм и с други български клубове.Преминаваме към Селтик - славни времена за теб, но малцина знаят, че в първия месец куфарът ти е бил събран и си бил пред завръщане в България. Игнорирал ли си този момент или още го помниш?Разбира се, че го помня. Това беше повратен момент в моята кариера. Беше много тежко за мен. Спомням си, че когато Марто напусна, всички плачеха на летището. Аз му се смеех, а след това му се обадих и го питах защо всички плачат, включително и той. Аз бях същият. Заминах сам без да знам и дума на английски. Летях през Брюксел, кацнах на летището в Глазгоу. Започнах в отбор също с много големи имена - Любо Моравчик, Марк Видука... Не разбирах нищо, живеех сам. Бях готов да си тръгна, не го крия. Но успях да го преборя и да продължа. В тези моменти осъзнаваш какво можеш да изгубиш. Казах си, че не може всеки един да успява, а аз да не мога. Стиснах зъби, ходех три пъти на ден на кино само и само да науча английски, работих във ван за хамбургери, за да се науча как се поръчва, как се връща ресто. Трябваше да го направя и не ме е срам.А клубът знаеше ли за това?- Не, клубът го разбра, когато написах книгата. Тогава те не подхождаха много добре към футболистите от чужбина. Един футболист отива в нова страна, има нова култура и различен език. Отначало не го осъзнаваха. Мислеха, че когато се плаща голяма сума пари за някой, той е готов, идва и започва, не му трябва време за адаптация.", "date": "2017.09.03", "title": "Стилиян Петров: Ще се радвам да поема български отбор, но още е рано"}
{"url": "https://offnews.bg/politika/vanshno-osadi-iadrenia-opit-na-kndr-664278.html", "text": "Министерството на външните работи на България осъжда остро извършения от Корейската народно-демократична република (КНДР) на 3 септември 2017 г. шести по ред ядрен опит, се посочва в прессъобщение на българското МВнР.Тази поредна тежка провокация е сериозно нарушение на съответните резолюции на Съвета за сигурност на ООН и на споразумението за гаранциите на МААЕ. България категорично осъжда подобни действия, които водят до допълнително повишаване на напрежението в региона и представляват заплаха за световния мир и сигурност.Призоваваме КНДР да прекрати веднъж завинаги своята ядрена и балистична програма по цялостен и необратим начин, изпълнявайки в пълна степен своите международни ангажименти, както и да се ангажира с конструктивен диалог с международната общност за намирането на изход от ситуацията по мирен път.", "date": "2017.09.03", "title": "Външно осъди ядрения опит на КНДР"}
{"url": "https://offnews.bg/obshtestvo/nashestvie-na-meduzi-po-iuzhnoto-chernomorie-664279.html", "text": "Истинско нашествие на медузи се наблюдава по Южното Черноморие още в първите дни на септември. Големите медузи от вида „ризостома“ са завзели повечето малки заливчета, съобщава БНТ.Обичайно миграцията им към по-плитките води е характерна за студени есенни дни.Според ихтиолозите явлението се е изместило поне с 20-ина дни по -рано. Друга причина за прекомерното количество медузи е наличието на обилна храна - зоопланктон, който през тази година е в обилни количества в крайбрежните води.Медузите предизвикват неприятни емоции за туристите, но са атракция за гмуркачи и подводни фотографи.", "date": "2017.09.03", "title": "Нашествие на медузи по Южното Черноморие"}
{"url": "https://offnews.bg/obshtestvo/vremeto-v-nedelia-slanchevo-sutrinta-buri-i-gradushki-sled-obiad-664260.html", "text": "Над по-голямата част от страната времето днес ще бъде слнчево. След обяд над Западна и Централна България ще започне да се развива купесто-дъждовна облачност и до вечерта на много места там ще има краткотрайни валежи.На места преваляванията ще бъдат временно интензивни и придружени с гръмотевични бури, съобщава \"Фокус\", като цитира НИМХ. Ще има условия за градушки.За 5 области в страната днес е обявен жълт код за обилни валежи и гръмотевични бури - това са Видин, Монтана, Враца, Плевен и Ловеч. Очаква се количествата на валежите на места да достигнат 15 - 20 л/кв. м, а на отделни места и повече.Ще духа юг-югоизточен вятър, който в Източна България ще се усили и ще е умерен. Максималните температури ще са предимно между 30° и 35°, за София – около 29°. Над Черноморието ще е предимно слънчево. След обяд и привечер по северното крайбрежие ще има временни увеличения на облачността, но вероятността за валеж е малка. Ще духа умерен югоизточен вятър. Максималните температури ще са 25-26°.Температурата на морската вода е 23-24°. Вълнението на морето ще бъде 2-3 бала.Над планините в сутрешните часове ще бъде предимно слънчево. Около и след обяд над масивите от западната половина на страната ще се развива купесто-дъждовна облачност. Ще има краткотрайни валежи, придружени с гръмотевици. Ще духа силен югозападен вятър. Максималната температура на височина 1200 метра ще е около 25°, на 2000 метра – около 18°", "date": "2017.09.03", "title": "Времето в неделя: Слънчево сутринта, бури и градушки след обяд"}
{"url": "https://offnews.bg/zvezdi/bionse-stava-distciplina-v-kopenhagenskia-universitet-664280.html", "text": "Студентите в Копенхаген ще изучават Бионсе, след като департаментът по изкуства и културни изследвания създаде курс, посветен на американската суперзвезда.Класът, озаглавен \"Бионсе, пол и раса\", се предлага в Копенхагенския университет, а 75 студенти са се регистрирали да го изучават следващия семестър, съобщава TV2.Професорът, който ще преподава в класа, Ерик Щайнског, заяви пред телевизията, че очаква с нетърпение да представи текстовете и видеоклиповете на RnB изпълнителката на своите студенти.\"Ще анализираме нейните песни и музикални клипове. Ще се фокусираме върху пола, сексуалността и расата. Една от целите ни е да въведем така наречения „черен феминизъм”, който не е добре известен в Скандинавия\", каза ректорът на университета в Копенхаген.\"Бионсе ще се интерпретира, като се използват методи, подобни на тези за изучаване на операта или литературата в културните изследвания\", добави той.", "date": "2017.09.03", "title": "Бионсе става дисциплина в Копенхагенския университет"}
{"url": "https://offnews.bg/temida/proveriavat-obshtinaria-ot-gerb-za-nereglamentirani-razgovori-s-prokur-664281.html", "text": "Общинарят от ГЕРБ, с чийто пистолет шестгодишно дете застреля мъж, вероятно е имал нерегламентиран телефонен разговор с районния прокурор на Пазарджик, минути след инцидента в петък.Тогава пистолетът на Лазар Влайков попадна в ръцете на дете, по време на празненство. Шестгодишният рожденик по неволя натиснал спусъкът на законно притежаваното оръжие. Влайков е председател на общинския съвет в Септември и веднъж е изключван от партията заради инцидент, при който през 2012 година намушкал пет пъти с нож мъж при спречкване.Разследването на инцидента продължава. Прокуратурата поиска от съда да разреши извършването на допълнителни действия по разследването.Окръжната прокуратура в Пазарджик внесе искане в съда за предоставяне на разпечатка на телефонните разговори на Влайков, който минути след инцидента търсил съдействие от районния прокурор на Пазарджик, с когото били в близки приятелски отношения.Взетите натривки от ръцете на 6-годишното дете показват, че то е държало пистолета, но не доказват, че именно то е произвело фаталния изстрел. Това може да докаже само специалист с отлична експертиза, твърдят запознати.Вчера притежателят на оръжието Лазар Влайков бе освободен от ареста. Срещу него все още няма повдигнати обвинения. Основната версия на прокуратурата остава, че 6-годишното дете неволно е произвело изстрел.", "date": "2017.09.03", "title": "Проверяват общинаря от ГЕРБ за нерегламентирани разговори с прокурор"}
{"url": "https://offnews.bg/obshtestvo/2-km-opashka-ot-tir-ove-se-obrazuva-na-dunav-most-2-664262.html", "text": "На българо-румънската граница трафикът е интензивен на изход. Колона от товарни автомобили с дължина 3 км се е образувала на ГКПП \"Дунав мост 2\", на изход от страната.Това съобщиха от пресцентъра на ГД \"Гранична полиция\".Информацията за трафика на граничните пунктове е към 6.00 часа. Интензивен е трафикът на ГКПП \"Кулата\".На останалите гранични пунктове на българо-гръцката граница трафикът е нормален.На българо-сръбската, българо-македонската и българо-турската граница трафикът е нормален на всички гранични контролно-пропускателни пунктове.", "date": "2017.09.03", "title": "2 км опашка от ТИР-ове се образува на Дунав мост 2"}
{"url": "https://offnews.bg/futbol/nejmar-proniza-sartceto-na-barsa-664283.html", "text": "Бразилският футболен магьосник Неймар показа нагледно защо си е струвало Пари Сен Жермен да плати 222 милиона евро за него на бившия му клуб Барселона.По време на открита тренировка на националния отбор на Бразилия преди мача без значение за \"селесао\" срещу Колумбия от световните квалификации (бразилците вече си осигуриха участие на Мондиал 2018), той и съотборникът му Габриел Жезус сътвориха истинско шоу за публиката.Двамата преодоляха цялото игрално поле, като си подаваха топката, без да позволят тя да тупне на тревата.Неймар и Жезус показаха целия арсенал от умения в игра с глава, крака и други части на тялото и предизвикаха възхищението на публиката, като в същото време пронизаха в сърцето феновете на Барса, които вече си дават сметка каква перла загубиха.", "date": "2017.09.03", "title": "Неймар прониза сърцето на Барса"}
{"url": "https://offnews.bg/sviat/trus-ot-6-3-raztarsi-severna-koreia-veroiatno-e-ot-iadreni-testove-664261.html", "text": "Земетресение с магнитуд 6,3 по скалата на Рихтер е било регистрирано на територията на Северна Корея, съобщава Геологическатa топографска служба на Съединените щати. По-рано от там разпространиха информации за трус със сила 5,2 по Рихтер, уточнява БНР.Епицентърът му е бил усетен на 75 километра северозападно от град Кимчхък, разположен на територията на провинция Северен Хамгьон. Липсват засега данни за жертви или нанесени щети.Причина за предишни трусове в региона бяха ядрените тестове, провеждани от Пхенян. Затова и от американския геофизичен институт смятат, че земетресението се дължи на експлозия, предизвикана от човешка намеса.За втори трус в Северна Корея с магнитуд 4,6 по скалата на Рихтер съобщава китайската геоложка служба. Според нея т.нар. \"колапс\" е ударил само 8 минути след първото земетресение, за което се смята, че е причинено от \"експлозия\", предизвикана умишлено от Пхенян.Според службата, координатите на двете земетресения са почти идентични - това показват и графиките в сайта им, допълва агенция \"Ройтерс\".Часове след труса военни източници от Южна Корея заявиха, че КНДР явно е извършила шестото си ядрено изпитание. По-рано властите в Пхенян заявиха, че са разработили водородна бомба с възможност да бъде прикачена към балистична ракета, предаде AFP.", "date": "2017.09.03", "title": "Трус от 6,3 разтърси Северна Корея, вероятно е от ядрени тестове"}
{"url": "https://offnews.bg/futbol/atletik-bilbao-ne-kupi-nito-edin-nov-igrach-664272.html", "text": "Прочутият със стриктната си политика да играе само с играчи от баско потегло испански тим Атлетик Билбао не привлече нито един нов по време на летния трансферен прозорец.Иначе отборите от Примера дивисион пръснаха общо 596 милиона евро, което е със 104 милиона повече от миналото лято. От продажба на играчи испанските клубове заработиха 676 милиона евро или с 225 милиона повече.Тук има една подробност, че само от продажбата на Неймар в касата на Барселона влязоха 222 милиона евро. Именно каталунците и похарчиха най-много за нови играчи - цели 230 милиона евро. Второто място се държи от Севиля с 63,8 милиона евро, а тройката по харчове допълва Виляреал с 45 милиона.Пак благодарение на Неймар Барселона е на върха и по пари от изходящи трансфери - 226 милиона евро. Втори е Реал Мадрид с 80 милиона.Следващото лято едва ли ще е толкова доходно за Барселона, тъй като се очаква мегазвездата Лионел Меси да си тръгне без трансферна сума, тъй като договорът му изтича.", "date": "2017.09.03", "title": "Атлетик Билбао не купи нито един нов играч"}
{"url": "https://offnews.bg/futbol/motci-poludia-napadna-fen-zaradi-rugantni-664282.html", "text": "Защитникът на Лудогорец и националния отбор на Румъния Козмин Моци се замеси в пореден скандал. Той нападна фен след световната квалификация с Армения (1:0). След последния съдийски сигнал бранителят потърси саморазправа с фен, позволил си да го псува през целия двубой. \"Съжалявам за реакцията си. Напрежението от мача беше много голямо и бях изнервен. Не мога обаче да остана безучастен, когато някой проклина мен и семейството ми.И то само, защото съм играл в Динамо (Букурещ). Недопустимо е да се случват такива неща на мачове на националния отбор на Румъния. Същият този, който не спря да ме псува, заплаши мой съотборник. Този човек имаше проблем с всички от Динамо”, разкри Моци.\"Извинявам се на всички фенове, съотборници и ръководители. Не мога обаче да се извиня на този, който ни ругаеше. Заради него и още 10-15 човека се стигна до тази неприятна ситуация”, добави още той.\"Ще разбера, ако от федерацията ме глобят. Грешка беше, че отговорих на провокацията. Пак казвам обаче - няма да се извиня на виновника за всичко това”, завърши бранителят на Лудогорец.", "date": "2017.09.03", "title": "Моци полудя, нападна фен заради ругантни"}
{"url": "https://offnews.bg/volejbol/rusia-germania-e-finalat-na-evrovolej-2017-664275.html", "text": "Отборите на Русия и Германия достигнаха до финала на Евроволей 2017 в Полша. Двата тима ще се сразят тази вечер, а двубоят може да бъде проследен в ефира на националната телевизия.Във втория полуфинал подопечните на селекционера Сергей Шляпников разгромиха Белгия с 3:0, като в отделните части биха на 14, 17 и 17 точки.Най-резултатен за \"сборная\" стана Дмитрий Волков с 18 точки, четири от които на блокада. 13 донесе Максим Михайлов, като три бяха директни попадения от начален удар.Германците пък отстраниха Сърбия, която ни спря на 1/4-финал. Това се случи след невероятен обрат от 0:2 до крайното 3:2 (24:26, 15:25, 25:18, 27:25, 15:13) и така Германия стигна за първи път в историята си до мач за златото.", "date": "2017.09.03", "title": "Русия - Германия е финалът на Евроволей 2017"}
