{"url": "https://offnews.bg/112/obraha-mitnitcata-v-blagoevgrad-sledovateli-sabirat-prasnati-iz-dvora-719720.html", "text": "Неизвестни обраха югозападната териториална дирекция на Агенция “Митници” в Благоевград, откраднати са големи количества сребърни бижута и пари.Митницата се намира в района на Домостроителния комбинат край село Покровник. На място се извършват процесуално-следствени действия под надзора на районния прокурор Борислав Ковачки. Според него крадците са се покатерили през аварийна противопожарна стълба, качили са се на покрива и оттам са проникнали в сградата. Така са стигнали до едно от вътрешните помещения, използвано за склад на ценни вещи, съобщи бТВ.Обирът в митническите складове е извършен през нощта и очевидно извършителите са бързали, тъй като има доста разпилени бижута. Има информация, че там са съхранявани пари, които липсват, стойността им ще се установи в рамките на процеса на разследването. Към момента не се знае дали става дума за конфискувана стока или тя е била оставена за съхранение.Огледите на мястото продължават с часове, следователи събират пръснатите из двора на митницата сребърни накити, изпуснати от обирджиите при бягството.", "date": "2020.01.18", "title": "Обраха митницата в Благоевград, следователи събират пръснати из двора сребърни бижута"}
{"url": "https://offnews.bg/zimni/vladi-zografski-zavarshi-36-i-v-germania-719722.html", "text": "Владимир Зографски завърши на 36-о място в състезанието от Световната купа, проведено в германския зимен център Титизее-Нойщад.На голямата шанца Зографски направи опит от 121 метра, който беше оценен със 110.6 точки. Те обаче не му бяха достатъчни за място сред първите 30, които имаха право на втори скок.Победител стана шампионът от \"Четирите шанци\" Давид Кубацки (Полша) с 290.1 точки. Той направи опити от 140.5 метра и 141 метра. Втори се нареди австриеца Щефан Крафт с 283.7 точки (135. метра + 140.5 метра), а трети Рьою Кобаяши (Япония) с 28.28 точки (138.5 метра + 138.5 метра).Начело в генералното класиране за Световната купа е Карл Гайгер (Германия) с 841 точки, следван от Крафт със 779 точки, Кобаяши със 715 точки и Кубацки с 664 точки.", "date": "2020.01.18", "title": "Влади Зографски завърши 36-и в Германия"}
{"url": "https://offnews.bg/futbol/19-godishen-norvezhetc-debiutira-s-hettrik-v-bundesligata-719723.html", "text": "Сензационен дебют в Бундеслигата записа 19-годишният норвежец Ерлинг Холанд на старта на пролетния полусезон.Той се отличи с хеттрик в рамките на 23 минути при обрата от 1:3 до 5:3, който Борусия (Дортмунд) записа при гостуването си на Аугсбург. С тази победа тимът от Дортмунд застигна Байерн (Мюнхен), който е трети с мач по-малко.Закупеният за 20 млн. евро от РБ Залцбург нападател се появи на терена като резерва в 56-ата мин, след като домакините бяха повели с 3:1. Между 59-ата и 79-ата мин Холанд се разписа 3 пъти, за да си тръгне Борусия с 3 т. от Аугсбург.“Днес беше хубав ден, много съм щастлив. Чувствам се добре, всичко стана много хубаво\", коментира след мача Холанд.", "date": "2020.01.18", "title": "19-годишен норвежец дебютира с хеттрик в Бундеслигата"}
{"url": "https://offnews.bg/obshtestvo/rabotnitcite-ot-sparki-lovech-lazha-e-che-sme-poluchili-zaplati-719707.html", "text": "Служителите на фирма „Спарки – Елтос\" в Ловеч, които не са получавали заплатите си от месеци, изпратиха опровержение до гражданската платформа „Изправи се.БГ\" относно твърденията на социалния министър Деница Сачева, че са им изплатени 4,1 млн. лева благодарение на Главна инспекция по труда. В свой коментар до платформата Красимир Ангелов, който е един от организаторите на служителите в борбата им да получат своите възнаграждения, заявява: \"Изказването на министър Сачева не е съвсем коректно. Вярно е само, че ИА ГИТ са пуснали писмо на 13.01.2020 г., с което ни уведомяват защо скандално и незаконно са изтеглили молбата до Ловешкия окръжен съд по чл. 625 от Търговския закон и посочват, че ако не се изплатят възнагражденията на работниците и служителите, ще я подадат отново между края на януари и средата на февруари. Въпреки това, дори писмото пристигна на 14.01.2020 г. в късния следобед, след като срещата и с г-жа Мая Манолова беше приключила, така че никой от нас не знаеше за него. Що се отнася до Мая Манолова, истината е, че още на 08.01.2020 г ние я поканихме на срещата на 14.01.2020г., тъй като тя работеше по този закон и единствена ни обърна внимание. Така че, нямаше нужда да събира никого, ние я чакахме. Ако институциите си бяха свършили работата и не бяха изтеглили молбата в нарушение на закона, тя нямаше да бъде тук.Що се отнася до изплащането на заплати за 4,1 милиона лева, става въпрос за шест неизплатени заплати през 2016 г. Те бяха изплащани през 2017 г. и 2018 г., но не благодарение на Инспекцията по труда в Ловеч, а защото фирма „Спарки Елтос\" взе пореден кредит и отново заработи. Това се случи след преговори на собствениците с работниците и няма да позволим Инспекцията в Ловеч да си приписва заслуги, каквито няма.Сега казусът е друг - неизплатените заплати са за от 7 до 10 месеца, като на 31.10.2019 г. 99% от персонала напусна поради неизплатени заплати, приканени любезно от собственика.Явно госпожа Сачева не е информирана коректно и в детайли.\"", "date": "2020.01.18", "title": "Работниците от Спарки - Ловеч: Лъжа е, че сме получили заплати"}
{"url": "https://offnews.bg/evropa/elizabet-kaza-hari-i-megan-bez-kralski-titli-niama-da-poluchavat-i-d-719725.html", "text": "Принц Хари и съпругата му Меган повече няма да могат да използват кралските си титли, прекратява се и финансирането им с държавни средства, се посочва в изявление на Бъкингамския дворец, предаде Би Би Си.Херцогът и херцогинята на Съсекс заявиха, че смятат да върнат 2, 4 млн.паунда, похарчени от британския бюджет за ремонта на двореца им в Уиндзор.Освен това принц Хари и Меган вече не могат да бъдат официални представители на кралицата.„След месеци разговори и дискусии от последните дни, аз се радвам, че ние заедно намерихме конструктивния и осигуряващ подкрепа подход към следващите стъпки на моя внук и семейството му. Хари, Меган и Арчи винаги ще си останат любими членове на моето семейство. Цялото ми семейство се надява, че днешното споразумение ще им позволи да започнат да изграждат щастлив и спокоен нов живот“, се казва в изявлението на Елизабет Втора.В него е посочено, че Хари и Меган разбират, че ще им се наложи да се откажат от изпълнението на кралските си задължения. С благословията на кралицата херцогът и херцогинята на Съсекс ще продължат да поддържат своите частни благотворителни инициативи и връзки, отбелязва текстът от Бъкингамския дворец.Преди 10 дни Хари и Меган заявиха, че свалят от себе си ангажиментите, свързани с кралската фамилия и че ще се стремят към финансова независимост. Те разкриха, че планират да живеят във Великобритания и в Канада.Днес от двореца уточниха, че няма да разкрият как ще бъде организирана охраната на Хари и Меган.По-рано журналисти многократно питаха кой и как ще плаща за сигурността на кралската двойка – особено ако ще живее извън пределите на страната. В момента с охраната на членовете на кралската фамилия, в това число на Хари и Меган, е ангажирана британската полиция.", "date": "2020.01.18", "title": "Елизабет каза: Хари и Меган без кралски титли, няма да получават и държавни средства"}
{"url": "https://offnews.bg/sviat/noviat-ruski-premier-mishustin-skril-imoti-za-1-5-mlrd-rubli-719724.html", "text": "Семейството на новия премиер на Русия Михаил Мишустин притежава 2, 6 хектара земя и 5 луксозни къщи в елитното подмосковско селище „Cotton Way“, но крие от финансовите и данъчните власти истинските си богатства.Част от земята е купена в съдружие с вицепрезидента на Роснефт, разкрива изданието Openmedia.io, като се позовава на данни от официалния имотен регистър на Русия.На въпросната територия фамилията на Мишустин има 5 къщи с обща площ 2 456, 7 кв.метра. В декларацията си новият премиер обаче е посочил само 1/5 от земята – терен от 5 500 кв.метра. Съседните два парцела с площ малко над 2 хектара са регистрирани на „Руска федерация“ – популярен сред чиновниците начин да укрият действителните собственици, като например финансовия министър Антон Силуанов и зам.-министъра на отбраната Руслан Цаликов.Тази земя до 2015 г. е била оформена като множество малки участъци от по 1 000-1 500 кв.метра. Проучване на архивни данни показва кой е притежавал имотите до момента, в който в държавния регистър името на собственика е било скрито.Така 8 парцела са били притежание на Генадий Букаев и съпругата му Людмила. Букаев е вицепрезидент на Роснефт, съветник на генералния директор Игор Сечин и в миналото министър за налозите и вземанията.Най-големите жилища, изградени на земята, са от 861,2 и 741,4 кв.метра. В елитното селище живеят семейството на вицепремиера Константин Чуйченко, казахстанският милиардер Патох Шадиев, а съсед на Мишустини е депутатът от Думата Валерий Гартунг. Къщи с парцели, близки по площ на имотите на премиера, сега се продават за 565, 2 млн.рубли или за 360 млн.В декларацията на Мишустин за 2017 г. е посочено, че непълнолетният му син притежава земя с площ 5, 5 хиляди кв.метра – а тя се намира в Cotton Way.Стойността на земята и парцелите достига 1, 5 млрд.рубли. А това е доста повече от онова, което според декларацията си Мишустин е печелел от 2010 г., когато е назначен за ръководител на Федералната данъчна служба. За 9 години той е обявил доход от 213 млн.рубли, а съпругата му Владлена – 790 млн.рубли.Основателят на Фонда за борба с корупцията Алексей Навални настоя Михаил Мишустин да даде обяснения как жена му от 2010 г. досега е заработила почти 800 млн.рубли. Според данните на „СПАРК-Интерфакс“ тя не притежава никаква компания и не е регистрирана като едноличен предприемач.", "date": "2020.01.18", "title": "Новият руски премиер Мишустин скрил имоти за 1, 5 млрд. рубли"}
{"url": "https://offnews.bg/dw/apokaliptichno-vodata-v-stolipinovo-si-teche-smetkite-plashtat-vsich-719711.html", "text": "Вода уж няма, а в пловдивския квартал Столипиново гледките са апокалиптични: водата тече по улици, извира от мазета и сгради. Но властта явно не се дразни твърде много. Дали пък умишлено не си затваря очите?В Пловдив от чешмите тече вода. Няма воден режим. Засега. Но дали водата се плаща и докога ще я има, е въпрос с доста неясен отговор. Пресъхналият язовир в Перник накара Министерството на регионалното развитие и благоустройството да каже каква е неплатената сума от длъжници - граждани и бизнес - и тя се оказа доста голяма. В цялата страна сумата възлиза на 117 млн. лв., а на първо място по неплатени сметки за вода е Пловдив с около 15 млн. лева, следван от три населени места в областта. Общественият сектор, който обхваща и общинските жилища, е задлъжнял с 1,7 милиона лева, а граждани и бизнес дължат 13 милиона.И пак се заговори за СтолипиновоВпрочем историята с водата в Столипиново нито е от вчера, нито дори от завчера. Поне от 25 години ситуацията е една и съща и не се променя. Деветте високи блока с по пет входа, построени в началото на 1980-те, са с наводнени почти до тавана избени помещения - картината е апокалиптична, показва се от време на време по телевизиите, чужди медии също ѝ се дивят, после пак се забравя. И така - до наши дни, когато изведнъж се забелязва известно раздвижване на нещата - новата кметска и областна управа проявяват активност по тая тема, макар че засега всичко е на ниво дискусии на маса и решения за сформиране на експертна група. Тази експертна група трябва да огледа ситуацията, да направи техническо обследване на панелните блокове с наводнените мазета, както и на другата част от проблема в Столипиново - незаконните отклонения на водопровода към незаконните къщи.Нека видим какво е положението в момента - преди да заработи експертната група. Своеобразен консултант се явява майстор Али, около 50-годишен строител със седем деца и още толкова внуци. Семейството е предимно в Германия, където той работи, но има къща и в Столипиново. Разбира се, незаконна. Според майстор Али, водата, която пият в Столипиново, не е за питейни нужди, той носил проби в лаборатория, където открили пясък. Питам го дали тръбата до къщата му е законна и дали замърсяването не е от нея, но той предпочита да си замълчи. Четири къщи получават вода само от неговата тръба, поставена кой знае как. Подобна е ситуацията с незаконните отклонения и на останалите къщи.Майстор Али е осъден да плаща 2100 лв. сметки на ВиК. Докато обяснява как ги платил и колко са несправедливи, наоколо се събират негови съседи и се оказва, че няма семейство без заведено дело за сметки и всички те са за суми между две и четири хиляди лева. Според директора на ВиК в Пловдив Спартак Николов, само Столипиново дължи около 700 000 лв. Фактът, че почти на 90% незаконно застроеното Столипиново има ток и вода, оставям без коментар.Ситуацията с тока преди години беше същата, изглеждаше нерешима, но след като австрийска компания пое енергоразпределителното дружество, тя успя да въведе ред. В началото на 1990-те години по време на една предизборна кампания на населението беше обещан безплатен ток, в резултат на което потреблението устремно се увеличи.Ток се харчеше като за световно. Точно в един от тези високи блокове, които са общински, репортери видяха с очите си грееща пружина и полуголи дечица да си играят, а температурите вън бяха минусови. Изобретателността в хабенето на ток нямаше граници, но с няколко стъпки все пак ред бе въведен и отдавна не се чува да има проблем. Електромерите бяха качени на високи стълбове, на неплатилите им спираха тока, режимът продължи, докато започнаха редовните плащания.Дали проблемът не е бил игнориран умишлено?Как, обаче, ще се реши въпросът с водата? И дали умишлено не е бил игнориран толкова години? Ако обитателите на гъсто застроените къщи все пак имат водомери, то в наводнените блокове водомерите са недостъпни, защото са под вода. Ако наближиш мазетата, чуваш как водата си тече. На някои места са изкопали отводнителни вадички, за да намалят обема. В същото време в домовете си вода имат само онези, които живеят до третия етаж, нагоре тя идва за по няколко часа нощем. И така е от години. Впрочем лавината от съдебни дела за неплатени сметки не щади и онези, които нямат вода - те също са на съд. Според директора на ВиК Пловдив, отклоненията от магистралния водопровод към блоковете са непоправимо задръстени и трябва да се сменят. Вътре намирали дори възглавници.Според майстор Али обаче, който си вади хляба със строителство, и деветте високи блока близо до Марица още навремето си са построени със сгрешен наклон. Вместо към ниското, наклонът отива към високото и така няма начин водата да преодолее гравитацията. Това твърдение е ново, но истината е, че вода в тези изби се събира от поне 25 години. Както е истина и фактът, че няколко по-стари пететажни блока, построени по-встрани, не са с наводнени мазета. Ако това се окаже наистина така, ще стане интересно. Блоковете са общински и се пита защо никой от общината не е помислил за точно такава причина, която звучи логично.Как ще се реши този въпрос, който освен икономически е и здравен, не е ясно. Ако техническото обследване на деветте високи блока установи, че сградите не са годни за обитаване, те трябва да се съборят. Близо е до ума, че точно такъв извод ще настъпи, защото няма начин при четвъртвековна атака на вода в основите на една сграда тя да не е повредена. И излиза големият въпрос - какво ще стане с хората? За да се съборят тия общински блокове, те трябва да бъдат настанени в други общински блокове, а градът не разполага с подобен резерв.Нима някой би се решил на такава стъпка?Съществуват предварителни планове, според които в ниската част на Столипиново предстои събарянето на къщи. Няма как да се разширят уличките, някои от които нямат и метър, ако това не стане. На подобни места, недостъпни за пожарни, линейки и коли изобщо, има най-малко 150 къщи. Но идеята, вече споделена от новия районен кмет на \"Източен\" е неосъществима - никоя власт няма да иска да плати цената на напрежението, което ще настане.Плащаме тока на Столипиново, говореха пловдивчани преди години. Днес казват - плащаме водата на Столипиново. Дали наистина е така и кой е виновен за толкова години пълно бездействие, може да се спори. Властта във всичките ѝ партийни модификации през последните 30 години създаде трудна ситуация. И което е още по-лошо - тази ситуация внушава безотговорност у населението. Да припомним, че по думите на директора на ВиК Пловдив, Столипиново дължи 700 000 лева, а по данни на КЕВР, общите неплатени задължения на дружеството са към 18 млн. лева.От друга страна - ВиК Пловдив - дружеството с най-много неплатени сметки в България, обикновено сменя директора и ръководния си екип още преди да е изсъхнало мастилото на изборните бюлетини. Първата стъпка при всички смени след избори се прави винаги там. Какво става после, се вижда днес. Добре, че го има Столипиново, за да има с какво да се оправдават...", "date": "2020.01.18", "title": "Апокалиптично: водата в Столипиново си тече, сметките плащат всички останали"}
{"url": "https://offnews.bg/zdrave/parva-zhertva-na-svinskia-grip-u-nas-mazh-pochina-ot-belodrobni-usloz-719721.html", "text": "Свинският грип взе първата си жертва за сезона, в болницата в Смолян почина пациент, поразен от заболяването.Починалият е мъж на 51 години от село Борино, съобщават местни медии. Той е постъпил в началото на годината в интензивното отделение на многопрофилната болница в тежко състояние с вирусна пневмония и дни наред е бил на командно дишане. Според лекарите той е починал вследствие на усложнения от заболяването.Изследвания в референтна лаборатория са потвърдили, че става дума за щама H1N1, известен като свински грип. В смолянската болница са регистрирани още два доказани случая на свински грип – при 7-годишно дете, което оздравяло и 37-годишна жена, която продължава да е под наблюдение в интензивното отделение, но е в добро общо състояние.Само за 10 дни в Гърция починаха 7 души след грипни усложнения.", "date": "2020.01.18", "title": "Първа жертва на свинския грип у нас, мъж почина от белодробни усложнения в Смолян"}
{"url": "https://offnews.bg/evropa/london-gotvi-svetlinno-shou-za-noshtta-na-brekzit-biznesat-ochakva-za-719712.html", "text": "Правителството на Великобритания обяви плановете си за организирането на специални прояви в нощта на 31 януари, когато страната официално ще напусне Европейския съюз. Но министърът на финансите и канцлер на държавното съкровище Саджид Джавид призна, че някои сектори от бизнеса в Обединеното кралството ще пострадат след раздялата с блока, предаде Ройтерс, цитирана от БТА.В интервю за \"Файненшъл таймс\", публикувано днес, Джавид казва, че след края на тази година британските регулации няма да съвпадат с европейските, Великобритания няма да участва в съвместните решения и няма да членува в митническия съюз на ЕС. Министърът има предвид изявлението на премиера Борис Джонсън, че преговорите за бъдещите отношения между кралството и ЕС ще приключат до края на 2020 година.Великобритания ще напусне блока в 23 часа на 31 януари, но ще продължи да спазва законодателството на ЕС през следващите 11 месеца, които са преходен период, пояснява Ройтерс.През нощта на излизането от ЕС премиерът Джонсън възнамерява да произнесе обръщение към нацията след заседание на правителството в Северна Англия. Освен това върху сградата на Даунинг стрийт 10 ще бъде прожектиран часовник, който ще отчита с обратно броене времето до 11 ч. вечерта на 31 януари, когато разводът ще стане факт. Целият правителствен квартал Уайтхол ще бъде озарен от светлинно шоу, а национални флагове ще се веят на всички пилони на площада на парламента.Кабинетът е разпоредил да се изсече възпоменателна монета, която ще бъде пусната в обращение същия ден.Консервативното правителство на Джонсън се е отказало от плана си в уречения час на раздялата с ЕС да зазвучат прочутите камбани на часовника Биг Бен, който все още се ремонтира.", "date": "2020.01.18", "title": "Лондон готви светлинно шоу за нощта на Брекзит, бизнесът очаква загуби"}
{"url": "https://offnews.bg/112/balgarin-vilnia-s-machete-v-restorant-v-istanbul-i-zagina-ot-politcejs-719710.html", "text": "Българинът Милен Бахчеванов нахлу в ресторант в Истанбул, въоръжен с голям нож, опита да вземе заложник, барикадира се, рани охранител и бе прострелян от полицай, а после почина в болница, съобщи агенция DHA.Инцидентът стана снощи към 23,20 ч. местно време /22,20 ч. българско време/, когато 33-годишният мъж по неясни причини влетя в заведението и отиде на втория етаж, където опита да вземе клиент за заложник. След като не успя, той започна да троши всичко наоколо, струпа барикада с маси и столове до стълбището, за да попречи на достъпа до етажа.Посетителите изпаднаха в паника и избягаха навън. На мястото пристигнаха многобройни полицейски екипи, пожарна и линейки. Огнеборците опитаха да повалят Бахчеванов с водна струя, но без успех. Полицаите нахълтаха в ресторанта, пробваха да разговарят с него, но той не отговори на никой от езиците и тъй като също не сполучиха да се справят с агресията му, пуснаха лютив газ. Нападателят изпадна в паника и се хвърли в битка с униформените, тогава нанесе удар с ножа си по ръката на охранител.Видимо неадекватният българин продължи да размахва ножа си в опити да отблъсне униформените и за да го спре, един от тях го простреля в крака. Откаран е в болница в безпомощно състояние и въпреки усилията на медиците, почина. Раненият от него охранител е без опасност за живота, направени са 10 шева на ръката му.Милен Бахчеванов е пристигнал от България в Турция през Къркларели на 14 януари. Не е ясно къде е пребивавал оттогава до снощи, нито с кого се е срещал. Установено е, че преди да нахлуе в заведението е вечерял в друг ресторант. Лабораторните изследвания в болницата са показали, че той е болен от ХИВ /човешки имунодефицитен вирус/.В чантата на Бахчеванов са намерени Библия, статуетка на Богородица и икона на Исус Христос.Дирекция \"Международно оперативно сътрудничество\" е осъществила контакт по полицейските информационни канали, съобщиха от МВР. Повод е същият инцидент в Истанбул, при който български гражданин е прострелян смъртоносно при акция на местната полиция, след като нахлул с мачете и предизвикал безредици в заведение в града снощи.Установено е, че 32-годишният българин има няколко криминални регистрации - за хулиганство, кражби и грабежи. Задграничният представител на МВР има готовност да окаже съдействие на разследването, ако такова бъде поискано.До момента в Генералното ни консулство в Истанбул не е получена официална информация от властите. Генералното ни консулство работи по случая, предприети са действия по установяване на допълнителни данни. Инициирани са проверки и е отправено официално запитване до турските власти, от които се очаква получаване на подробна информация.", "date": "2020.01.18", "title": "Българин вилня с мачете в ресторант в Истанбул и загина от полицейски куршум /допълнена/"}
{"url": "https://offnews.bg/tenis/grigor-minaloto-si-e-minalo-predstoi-valnuvashto-vreme-719714.html", "text": "Официалният сайт на асоциацията на професионалните тенисисти (ATP) посвети материал за Григор Димитров в навечерието на първия за годината турнир от Големия шлем - Откритото първенство на Австралия.Григор започна новия сезон на ATP Cup, а в момента е в Мелбърн и тренира за надпреварата, в която преди преди три години достигна до полуфиналите. В началото българинът говори за тренировките във фитнеса, които му помагат да изглежда толкова физически здрав.\"Това е толкова различна болка от това, което изпитваш на корта, защото на корта не можеш да изключиш мозъка си, но тук можеш. Нашата цел е да тренираме здраво, особено в първите седмици от сезона. Винаги си мислиш: „Аз съм тук, където съм, чувствам болка, страдам“, но затваряш очи и преминаваш през това. Това е така и при вдигането на тежести, при карането на колело или при правенето на кардио упражнения, няма значение,“ уточнява хасковлията.Той споделя, че настройката за тенис мач, на корта, не е същата, както във фитнеса\"Когато си на корта не можеш да правиш това. Трябва да преследваш топката, да взимаш правилните решения, да освободиш главата си. Но мисля, че фитнесът допринася за нас толкова много на корта и когато си в подобна ситуация по време на тенис мач, ако започнеш да чувстваш безпокойство, нервност или ускоряване на пулса например, можеш да се върнеш към това, което си правил във фитнеса и знаеш през какво си минал. Това ти дава спокойствие, а останалото е психическа игра“, продължава Гришо.В Монако Григор започва да събужда тялото си, да прави упражнения против контузии, да работи над коремните си мускули заедно с други части от тялото, да работи над неща, които няма възможност да ги свърши, докато пътува по турнирите. Наред с това, българинът заздравява рамото си заради контузията, която получи през 2019.\"Като Формула 1 е, винаги сме на ръба, така че малките детайли тук и там правят разликата. Тестваме мускулите и виждаме какво е чувството му на корта и извън корта, когато прави упражнения. Трябва да слушаме много и да се приспособяваме към това, което той казва, тоест трябва да имаме обратна връзка. Постоянни корекции. Работим, но също така е и много забавно, защото се стараем да измислим нещо ново, което е креативно“, заявява фитнес треньорът му - Себастиан Дюран.Миналият август най-добрият български тенисист се срина до №78 в света и той сподели, че не е знаел дали ще може да се върне.\"Сега мисля, че не се опитвам да мисля как завърших миналата година. Да, имах доста добри резултати, но те бяха важни за мен в личен план. Беше труден момент, особено, когато започнах да пропадам в ранглистата. Не бях сигурен дали ще мога да се върна до края на годината. Имаше много въпросителни, много съмнения и негативни мисли. Най-важното нещо в момента е да продължа да работя и да оставя миналото назад. Мисля, че предстои много вълнуващо време,“ завършва 19-ят в света.", "date": "2020.01.18", "title": "Григор: Миналото си е минало, предстои вълнуващо време"}
{"url": "https://offnews.bg/sviat/erdogan-es-da-ni-podkrepi-mirat-v-libia-minava-prez-turtcia-drugot-719713.html", "text": "В навечерието на международната конференция в Берлин турският президент Реджеп Ердоган публикува своя статия в Politico, илюстрирана със снимка от протестна демонстрация против генерал Халифа Хафтар.В нея държавният глава, който изпраща свои войски в Либия твърди, че мирът в африканската държава зависи от приноса на Анкара и минава през Турция. Той призовава ЕС да подкрепи стъпките на Турция /за изпращането на войска там/ и предупреждава за възможна нова мигрантска вълна.Въоръженият конфликт в Либия продължава 10 години. Световната общност до момента не е изпълнила ангажиментите си, които биха довели до край на насилието, да гарантират мира и стабилността в страната, посочва Ердоган.И още: „Днес ние се сблъскваме с последствията от това безразличие. Признатото от ООН Правителство на националното съгласие в Либия в продължение на няколко години е подложено на атаките на превратаджията генерал Халифа Хафтар. Въоръжената групировка на Хафтар, които иска да извърши преврат в Либия, получава подкрепата на страни като Египет, саудитска Арабия и ОАЕ.Независимо от всички политически усилия, в това число подписаното през 2015 г. в Сухейрат споразумение, световната общност не подкрепи в достатъчна степен поддръжниците на дипломацията и диалога в Либия. А по въпроса за либийската криза Европа се раздели на две части. Германия подкрепя легитимното правителство и в неделя организира международна конференция в Берлин. Франция обаче подкрепя генерал Хафтар“, пише Ердоган.Той подчертава, че „ако Европа не окаже необходимата помощ на Правителството на националното съгласие в Либия, тя ще предаде своите основни ценности – демокрацията и правата на човека“. Според него превратаджия с намерения за война няма правото да решава съдбата на либийския народ.. Ще се създадат благоприятни условия за възраждане на терористичните групировки, включително и такива като Ал-Кайда и Ислямска държава, които бяха вече разгромени в Сирия и Ирак“, уверява авторът.Той отбелязва, че .„Какъв ще бъде изборът на лидерите на европейските страни? Ще подкрепят ли те либералния световен ред в сблъсъка му с новата заплаха? Или ще се постараят да избегнат отговорността и ще следят ситуацията от трибуните си така, както и при със сирийския конфликт? Нашите европейски приятели трябва да разберат, че ситуацията в света няма да се промени, ако продължават само с изявления и изразяват безпокойството си. Вие няма да можете да защитите международното право, демокрацията и правата на човека, ако не полагате усилия“, предупреждава Ердоган.Турският лидер подчертава, че ЕС е длъжен да покаже, че представлява ключов играч на международната арена.„Международната конференция в Берлин е важна стъпка. Лидерите на европейските страни трябва да положат реални усилия, а не да правят изявления. Предвид факта, че страните в Европа не искат да окажат военна помощ на признатите либийски власти, най-добрият избор за ЕС би била подкрепата за стъпките на Турция, която вече обеща военната си помощ на Триполи.Турция изцяло подкрепя легитимното правителство в Либия, признато от ООН. В рамките на подписаните с тази страна споразумения ние сме поели ангажимента да защитим правителството на Либия от пучистите. Турция ще обучи силите за сигурност на Либия и с това ще допринесе за борбата с тероризма и търговията с хора в тази страна“, подчертава Ердоган.Той е убеден, че сега Европа се намира на кръстопът. „Онези, които искат мир, са длъжни да бъдат по-смели и да направят всичко възможно за прекратяване на насилието. Европа може да разчита на своя стар приятел и съюзник Турция“, уверява турският президент в публикацията си.", "date": "2020.01.18", "title": "Ердоган: ЕС да ни подкрепи - мирът в Либия минава през Турция, другото е нов мигрантски натиск"}
{"url": "https://offnews.bg/sviat/es-rezhe-predprisaedinitelnata-pomosht-za-turtcia-sas-75-na-sto-719709.html", "text": "ЕС намалява значително предприсъединителната помощ за Турция през тази година заради газовия спор в Средиземноморието и военната офанзива на Анкара в Сирия, предадоха ДПА и БТА. Съкращенията не засягат плащанията, които Европейският съюз извършва към Турция по силата на споразумението за бежанците. Европейският съюз е решил да намали първоначално планираната сума за 2020 г. със 75 на сто, пише в писмо до Европейския парламент от върховния представител по въпросите на външната политика и сигурността Жозеп Борел. Според Европейската комисия Турция ще получи само 168 милиона евро финансиране по Инструмента за предприсъединителна помощ /ИПП/. От тази сума 150 милиона евро са предназначени за укрепване на демокрацията и върховенството на закона, а останалите 18 милиона евро - за развитие на селските райони. Предприсъединителната помощ на ЕС има за цел да подпомогне страните кандидатки в процеса на реформи и да подобри тяхната конкурентоспособност. Преговорите за присъединяване на Турция към ЕС обаче са преустановени от години. ", "date": "2020.01.18", "title": "ЕС реже предприсъединителната помощ за Турция със 75 на сто"}
{"url": "https://offnews.bg/ikonomika/ministar-taneva-da-se-zapaziat-prekite-evropejski-pomoshti-za-zemedel-719715.html", "text": "\"Близо 80 % от поголовието на животни в България се подкрепя чрез преходната помощ, като 35 % от подкрепата, насочена към важни и уязвими сектори, се осигурява чрез Преходната национална помощ. Без това финансиране няма да може да се осигури социалната устойчивост на земеделските производители в тези области\".Това заяви земеделският министър Десислава Танева в Берлин и призова директното подпомагане за земеделците да продължи. Да бъде запазена възможността за прилагане на Националната преходна помощ в Регламента за преходните правила на Общата селскостопанска политика, това предложи тя пред колегите си от Гърция, Латвия и Финландия.В рамките на Международното изложение Зелена седмица в Берлин тя се срещна с министрите на развитието на селските райони и храните Макис Воридис, и на земеделието Каспар Герхардс и Яри Лепа.\"България и Латвия имаме сходни позиции в дебата за бъдещето на ОСП\", заяви Десислава Танева на среща с латвийския си колега и посочи, че ръководството на българското ведомство води разговори и със страни-членки, които не прилагат помощта.Тя постави темата за националната преходна помощ и пред колегите си от Гърция и Финландия, пред които припомни, че в ЕС 10 страни прилагат помощта, без тези две държави, но изрази надежда, че те ще окажат подкрепа за България.Десислава Танева посочи, че България ще подготви предложение с искане точката за Националната преходна помощ да бъде включена в дневния ред на Съвета на министрите и обсъден отново. Тя бе категорична, че страната ни в лицето на земеделското министерство ще се опита да запази тази помощ.", "date": "2020.01.18", "title": "Министър Танева: Да се запазят преките европейски помощи за земеделските стопани"}
{"url": "https://offnews.bg/politika/ivan-ivanov-sazdavaneto-na-obsht-vik-holding-e-opit-za-iztochvane-na-719708.html", "text": "Създаването на общ ВиК холдинг е възможност за прикриване на отговорности, опит за изхарчване и източване на милиарди, защото освен този милиард и двеста милиона от ЕС, очевидно ще се изхарчи и още един милиард от българската държава. А така отговорностите тотално ще се размият. Това заяви депутатът от ПГ на \"БСП за България\" Иван Иванов пред Дарик радио.Според него основна вина за проблемите в този сектор носи управлението в последните години, а именно - неуправлението му от ГЕРБ. Иванов допълни, че липсват приоритети, ясни политики, няма действия. Обърна внимание, че загубата на вода по трасетата е безумно много, че управлението на ВиК дружествата е изключително лошо, както и че разпределение на водните ресурсите е крайно незадоволително. \"Ако не настъпи криза, необходимите средства не се дават. ВиК дружествата бяха превърнати в партийни клубове и все още работят като такива\", заключи Иванов.\"Трябва да внимаваме тази хуманитарна криза да не прерасне в икономическа. 1500 семейства останаха без работа, на улицата. Проблемът е изключително сериозен, но той си има своята предистория- неспазване на редица ангажименти и въобще липса на желание и приоритети за справяне с проблемите в този сектор. Средства не липсват. Например, такива се осигуряват по оперативна програма \"Опазване на околната среда\" на ЕС още от 2014 година, по която са предвидени милиард и двеста милиона лева за ВиК сектора, но за съжаление не се спазва основното изискване, записано по тази програма, а именно - пари срещу реформи. Реформи не се случиха, качествени мерки не се предприеха, проблемите се замаскират и отлагат, като се чака криза, за да се случи нещо, но това не е нормално управление\", бе категоричен депутатът на левицата.Той напомни, че освен неспазването на споразуменията за реформи по оперативната програма на ЕС, управляващите нарушават множество други договорености, като например изискването от ЕС България да намали загубите на вода до 20%, което държавата по никакъв начин не спазва. Иванов посочи, че в редица области водните загуби достигат до 80% от целия подаван обем вода, като конкретно назова Шумен и Добрич като такива примери.\"Идеята за общ държавен ВиК холдинг няма да даде обективна информация какво се случва с всички областни и общински водни предприятия, всичко ще бъде заметено под една обща отговорност, именно за да се прикрие плачевното им състояние. Холдингът няма да оправи проблемите и няма да е способен да даде реален отговор на обществото какво е състоянието на ВиК сектора, какво се случва с ВиК дружествата и защо са докарани до фалит. Трябва ясно да се търси отговорност и да се вземат мерки сега - целево и приоритетно, а не след време, ако се направи такъв холдинг, отново се обвини и показно арестува един ръководител, а не множеството действително отговорни по тези проблеми. А какво ще стане с всички тези водоснабдителни дружества и предприятия, в които държавата няма 51% участие? А какво ще стане в областите, в които има повече от едно ВиК? Всички те ще бъдат оставени на произвола на съдбата ли?\", изказа своите притеснения народният представител на \"БСП за България\".", "date": "2020.01.18", "title": "Иван Иванов: Създаването на общ ВиК холдинг е опит за източване на милиарди"}
{"url": "https://offnews.bg/futbol/ludogoretc-tragna-udarno-pri-varba-719719.html", "text": "Шампионът Лудогорец победи с 2:0 Висла Плоцк в неофициалния дебют на новия си треньор Павел Върба. Срещата се проведе в Белек, където разградчани са на подготвителен лагер. Съперникът заема осмото място в Екстракласата. Върба заложи на любопитен титулярен състав в първата си контрола, като в него личеше името на новото попълнение Каули Оливейра, който действаше като плеймейкър.„Орлите“ поведоха още в 5-ата минута. Талеб Тауата центрира отдясно към Димо Бакалов. Сливналията свали за Якуб Шверчок, който отблизо наказа своите сънародници. В 18-ата минута поляците бяха близо до изравняване. След центриране от пряк свободен удар Уруга би с глава, но Пламен Илиев блесна със спасяване.В 25-ата минута играч на Висла центрира опасно отдясно, но Ангелски се размина. В 27-ата минута „орлите“ поведоха с 2:0. Изключително дейният Талеб Тауата проби отляво и чукна към Шверчок. Авторът на първия гол задържа топката, изчака включването на израелеца и го намери. Без забавяне и с хубав удар Тауата прати кълбото в мрежата.В 32-ата минута се откри добра възможност пред Шверчок да вкара трети гол, но изстрелът му отблизо мина над вратата. В заключителни минути на първата част Тауата подаде към Каули Оливейра. Бразилецът стреля от границата на наказателното поле, но в ръцете на вратаря на Висла. Минута по-късно се откри нова възможност за Лудогорец.Бакалов проби отдясно и центрира успоредно на голлинията. Топката бе изчистена от бранител на поляците, но тя попадна в Чибота, който мигновено стреля и след рикошет кълбото премина на метър до десния страничен стълб.През втората част Павел Върба пусна нови 11 футболисти. Голямата новина бе свързана с Владислав Стоянов. Вратарят пази отново за първия тим след близо 3 години. Иначе първата добра възможност се откри пред Жоржиньо, който би силно, но право във вратаря на Висла. 68-ата минута Кушвик бе изведен добре зад защитата и би, но Владо Стоянов изби.\"Радвам се, че започнахме с победа и изиграхме добър мач. Помогна ни, че вкарахме бърз гол, след което контролирахме срещата. Признавам си, че не сме работили много върху тактиката. Тренировките ни бяха основно насочени към кондиционното състояние на отбора\", коментира Върба след срещата.", "date": "2020.01.18", "title": "Лудогорец тръгна ударно при Върба"}
{"url": "https://offnews.bg/zimni/rado-iankov-prodalzhava-silnoto-si-predstaviane-719717.html", "text": "Водещият ни сноубордист Радослав Янков продължава с добрите си изяви в Световната купа. Днес той зае 13-о място в паралелния гигантски слалом в Рогла (Словения).Янков бе 10-и в квалификацията. На осминафинала обаче той остана на 0,19 секунди от Едвин Корати (Италия), който впоследствие спечели състезанието.Втори в днешния старт остана Роналд Фишналер (Италия), а трети е Вик Уайлд (Русия).Със спечелените 200 точки в състезанието Янков е шести в класирането за малката купа на паралелен гигантски слалом с 1370 точки, а лидер с 3160 е Роналд Фишналер (Италия).За голямата световна купа Фишналер води с 4110 точки, а Янков е десети с 1830 точки.При дамите победата грабна Естер Ледецка, която във финала изпревари германката Рамона Хофмайстер.", "date": "2020.01.18", "title": "Радо Янков продължава силното си представяне"}
{"url": "https://offnews.bg/sviat/moskva-kritikuva-ukrajna-zaradi-dvojna-diskriminatcia-na-ruskia-ezik-719718.html", "text": "Руското Външно министерство подложи на критика Украйна заради приетия закон за общото средно образование, който, според външнополитическото ведомство в Москва, е дискриминационен.Парламентът в Киев прие този закон на 16 януари. Той предвижда намаляване на часовете за обучение в украинските училища на езиците на малцинствата. Предстои документът да бъде подписан от президента Володимир Зеленски.Русия призова международните правозащитни институции ООН, ОССЕ и Съвета на Европа да направят „адекватна оценка“ за действията на Киев. Според руското външно, „руският език в Украйна продължава да бъде подлаган на двойна дискриминация“.„Официален Киев продължава да върви по пътя на насилствената украинизация, към асимилация на населението, не говорещо украински език в нарушение на Конституцията на страната и на ангажиментите в сферата на защитата на човешките права и националните малцинства“, се посочва в изявление, публикувано в сайта на МВнР в Москва.Законът за средното образование въвежда три модела за изучаване на украинския език. Първият е за коренните народи в страната, които не живеят в собствена езикова среда /кримските татари, караимите и кримляните/. Те ще се обучават на езика на коренния си народ от 1-и до 11-и или 12-и клас и успоредно с това ще учат украински.Вторият модел се отнася до училищата с обучение на езиците на националните малцинства. В тях от 5-и клас не по-малко от 20% от учебното време трябва да се преподава на украински. На официален украински в 9-и клас трябва да се преподават 40% от предметите, а в горния курс – не по-малко от 60%.Третият модел е за останалите национални малцинства. В началото училище предметите ще се преподават на езика на малцинството и на украински. От 5-и клас не по-малко от 80% от всички предмети трябва да се изучават на официалния украински.OFFNews припомня, че парламентът в Киев прие закон за езика, който влезе в сила през юли 2019 г. Документът въведе квоти за използването на украинския в телевизионния ефир, задължи кандидатите за украинско гражданство да полагат езиков изпит, а и забрани използването на руския език и езиците на другите национални малцинства в сферата на образованието.", "date": "2020.01.18", "title": "Москва критикува Украйна заради двойна дискриминация на руския език"}
{"url": "https://offnews.bg/ikonomika/kristalina-georgieva-svetovnata-ikonomika-se-vrashta-kam-goliamata-de-719726.html", "text": "Изпълнителният директор на МВФ Кристалина Георгиева предупреди, че световната икономика е под заплахата на нова Голяма депресия заради всеобщото неравенство и нестабилността на финансовия сектор.Тя говори в Института по световна икономика Петерсон и посочи, че според новото изследване на МВФ сега се наблюдава тенденция, сходна със ситуацията от 1920-те години, когато пазарите през 1929 г. претърпяха крах, съобщи британският „Гардиън“.Според нея през последните 20 години неравенствата между страните са по-малки, но разривът между гражданите вътре в отделните държави е станал изключително голям.„Във Великобритания, например, 10% от най-осигурените граждани притежават толкова богатства, колкото 50% от бедните. Тази ситуация се наблюдава практически във всяка страна от ОИСР /Организацията за икономическо сътрудничество и развитие/, където разликите между богатите и бедните слоеве достигна или е близък до рекордното ниво“, посочи Георгиева.Тя допълни, че тази тенденция напомня на събитията от началото на 20-ия век, когато технологиите и интеграцията на предприятията доведоха до разцвет, но впоследствие до финансова катастрофа.Кристалина Георгиева отбеляза, че от прекомерния ръст на неравенството печелят популистите, което може да предизвика политически обрати.И въпреки, че основната роля за отстраняването на неравенствата продължава да играе държавата, Георгиева изрази убеденост, че не следва да се игнорира финансовият сектор, който може да оказва както положително, така и отрицателно влияние.Изпълнителният директор на МВФ предупреди, че нови въпроси като извънредната ситуация с климатичните проблеми и повишеният търговски протекционизъм означават, че следващите 10 години вероятно ще се характеризират със социални вълнения и нестабилност на финансовите пазари.Ако трябва да идентифицираме темата в началото на новото десетилетие, това ще бъде нарастваща несигурност, подчерта тя. Според нея споровете, които все още бушуват между САЩ и Европа, сигнализират, че глобалната система за търговия се нуждае от значително модернизиране.Георгиева подчерта, че несигурността засяга не само компаниите, но и физическите лица, особено като се има предвид нарастващото неравенство в много страни.", "date": "2020.01.18", "title": "Кристалина Георгиева: Световната икономика се връща към Голямата депресия"}
{"url": "https://offnews.bg/zimni/brinione-i-vlahova-si-razdeliha-pobedata-v-sestriere-719716.html", "text": "Федерика Бриньоне и Петра Влъхова си поделиха победата в старта за Световната купа след драматичен гигантски слалом в италианския зимен център Сестриере. Двете дадоха еднакви времена от 2:21.15 минути след двата манша. Третото място на почетната стълбичка зае Микаела Шифрин, която беше най-бърза във второто спускане, но остана на само +0.01 сек. от първите две.Бриньоне печели трета победа през този сезон, докато за Влъхова тя е четвърта. В челната десетка завършват Уенди Холденер, Алис Робинсън, Мета Хроват, Виктория Ребенсбург, Сара Хектор, София Годжа и Марта Басино.В класирането за Малкия кристален глобус в дисциплината продължава да води Бриньоне с 375 точки, следвана от Шифрин с 314 и Марта Басино с 264. В генералното класиране американката Шифрин води убедително с 946 точки. Втора е Петра Влъхова със 713 и Федерика Бриньоне с 665.При мъжете Беат Фойц спечели за трети път в кариерата си спускането пред домашна публика в швейцарския зимен център Венген. 32-годишният алпиец пресече финалната линия за 1:42.53 минути и по този начин печели второ състезание през сезона и общо тринадесето в кариерата си за Световната купа. Фойц завърши първи във Венген през 2012 и 2018, а сега и 2020 г.Победителят от последните две спускания Доминик Парис този път остана на второ място с пасив от +0.29 сек. спрямо Фойц. Това е пети подиум за него през сезона и общо тридесет и седми в кариерата. Челната тройка допълва германецът Томас Дресен. 26-годишният Дресен изостана с +0.31 сек. от победителя за третия си подиум през сезон 2019/20.Десетката допълват Матиас Майер, Мауро Кавизел, Александър Аамот Килде, Брайс Бенет, Нилс Хинтерман, Винсънт Крихмайер и Ралф Вебер.В класирането за Малкия кристален глобус в дисциплината поведе Беат Фойц с 400 точки, следван от Доминик Парис с 384 и Томас Дресен с 201. В генералното класиране лидер продължава да бъде Алекси Пинтуро с 613. Втори е Хенрик Кристоферсен с 611, а трети Александър Аамот Килде с 591.", "date": "2020.01.18", "title": "Бриньоне и Влъхова си разделиха победата в Сестриере"}
{"url": "https://offnews.bg/politika/fandakova-poiskala-kranche-na-trabata-za-pernik-za-da-spre-vodata-pri-719706.html", "text": "Да бъде монтиран спирателен механизъм преди изхода на резервоар „Мало Бучино – нов“, така че и при най-малък дисбаланс във водоснабдяването на София подаването към Перник да може да бъде спряно. Това е поискала столичният кмет Йорданка Фандъкова на срещата при премиера Бойко Борисов заради водната криза в Перник. Срещу използването на водопреносната мрежа на София, по която да преминат допълнителни количества вода от водосбора на язовир „Белмекен“ за Перник, поставих няколко изисквания, обясни Фандъкова във фейсбук. Водоснабдяването на София се осъществя от язовир „Искър“ (75%) и язовир „Бели Искър“ (25%). Един от източниците на захранване на язовир „Бели Искър“ е яз. „Белмекен“. Предложението е за пренасочване на допълнителни 600 хил. кубика месечно от водосбора на яз. „Белмекен“, които да бъдат отведени през софийски магистрален водопровод до резервоар „Мало Бучино - нов“ и от там по 13-километрово ново трасе до водопроводната система на Перник.Това предложение може да стане факт единствено след решение на Столичния общински съвет. За тази цел поисках от правителството и кмета на Перник още в понеделник да представят цялата налична информация по предложението на разширено заседание на комисията по инженерна инфраструктура на СОС, уточнява Фандъкова. Това предложение ще бъде внесено за обсъждане в СОС единствено при 100% гаранции за водоснабдяването на София, категорична е тя. И уверява, че към днешна дата водоснабдяването на София е осигурено напълно за години напред от съществуващите водни количества в яз. „Искър“ и яз. „Бели Искър“ към момента. За водоснабдяването на София годишно са необходими около 140 млн. кубика вода (12 млн. кубика на месец). В яз. „Искър“ са налични 465 млн. кубика вода, а в яз. „Бели Искър“ - 9 млн. кубика вода.Поискала съм в предложението на държавата, което официално ще бъде изпратено до мен и до общинския съвет, да бъдат включени гаранции за възмездно осигуряване на допълнителните количества от водосбора на яз. „Белмекен“ и монтиране на спирателен механизъм преди изхода на резервоар „Мало Бучино – нов“, така че и при най-малък дисбаланс във водоснабдяването на София подаването към Перник ще бъде спряно. Финансирането на всички допълнителни дейности може да бъде единствено от държавния бюджет.Без което и да е от тези условия аз лично няма да подкрепя разглеждане на предложението от Столичния общински съвет, твърди Фандъкова. Тя е възложила на „Софийска вода“ да предостави пълен анализ на техническите параметри на магистралния водопровод, по който се обсъжда да бъдат доставяни допълнителните количества вода от водосбора на яз. „Белмекен“ до Перник. Цялата информация за техническите възможности и актуалното състояние на водните запаси на София ще бъде предоставена публично и на Столичния общински съвет, който единствено може да одобри предложението в помощ на разрешаване на водната криза в Перник. Настоях пред правителството с това решение да поеме ангажименти и за още два важни обекта за София. Първият, ремонта на стената на яз. „Бели Искър“ да започне още тази година.  Вторият, изграждане на ново трасе от яз. „Огняново“ до водопреносната система на София като резервен водоизточник за питейна вода за столицата в дългосрочен план с оглед на климатичните промени, информира още Фандъкова", "date": "2020.01.18", "title": "Фандъкова поискала кранче на тръбата за Перник, за да спре водата при проблем за София"}
{"url": "https://offnews.bg/politika/krasimir-velchev-puskat-retcidivisti-pod-domashen-arest-a-neno-dimov-719701.html", "text": "Задавам си въпроса дали съдът разглежда и осъжда еднакво всички, защото не мога да си обясня как хора с висящи дела, рецидивисти, ги пускат под домашен арест, а един министър - не. Нено Димов не може да извърши друго престъпление, защото вече не е министър. А и няма как да се скрие, ако опита и бъде обявен за издирване.Това заяви зам.-председателят на парламентарната група на ГЕРБ Красимир Велчев по БНТ, като коментира оставането за постоянно в ареста на бившия министър Нено Димов. Някои неща можеше да се избегнат, за да не се стигне до кризата в Перник. Затова са такива мерките в моента, както от премиера, така и от главния прокурор. Така трябва да работи прокуратурата, да се покаже, че няма да има толериране, когато стане дума за нарушаването на закона\", каза още Велчев.Велчев не очаква, че правителството може да падне след вота на недоверие в НС следващата седмица. ", "date": "2020.01.18", "title": "Красимир Велчев: Пускат рецидивисти под домашен арест, а Нено Димов - не"}
{"url": "https://offnews.bg/obshtestvo/otkriha-italianski-bokluk-na-pristanishteto-v-burgas-719702.html", "text": "На пристанището в Бургас бяха открити 20 контейнера с отпадъци, а товарът е транспортиран с кораб на 5 септември 2019 г., съобщиха от прокуратурата.На пратката е отреден режим за временно складиране за срок до 90 дни.По документи, стоката е била декларирана като пластмасови отпадъци и каучук. Изпращач на контейнерите е италианското дружество „Дентиче панталеоне“ със седалище Авелино.Получател на товара е българското търговско дружество „Блацион“ ООД, със седалище и адрес на управление в София. Негов управител е Блаже Игнатовски – гражданин на Република Северна Македония.След разследване на част от отпадъка е установено и несъответствия на декларирания отпадък. Действията по разследването и процесуалните такива продължават. Районна прокуратура – Бургас е образувала досъдебно производство. ", "date": "2020.01.18", "title": "Откриха италиански боклук на пристанището в Бургас"}
{"url": "https://offnews.bg/obshtestvo/borisov-naredih-da-proveriavat-i-pepelinata-na-tetc-ove-ako-sa-goril-719697.html", "text": "Митниците ще правят проверки на влаковете и на контейнерите за италиански боклук по разпореждане на премиера Бойко Борисов. Това стана ясно от думите му на извънредната среща в Министерски съвет, заради водната криза в Перник. Вчера асоциация за дрехи втора ръка излиза с писмо, че видите ли предлагам мораториум върху боклуците. Ние никога не сме ги разглеждали тях. Боклуци са това, което виждате в Бобов дол, на пристанището във Варна, в Плевен, уточни Борисов. Той отрече да е ставало въпрос за тази асоциация и за този проблем. \"Виждате как панически ги изкарват, хвърлят ги по улиците и бягат. По цялата страна ДАНС, МВР и прокурорите се занимават с тази работа“, допълни министър-председателят.Борисов каза, че е разпоредил на криминалистите да изземват пепелината от ТЕЦ-овете, и добави,  че ако някой е горил, от пепелината ще се разбере. Относно проверката в Бобов дол министъра на околната среда и водите Емил Димитров-Ревизоро коментира, че се е наложило и той да бъде там, но това е проверка на следователи, прокурори и институции, които нямат общо с него. \"Трябваше да се окаже съдействие, защото имаше проблем с дадени разрешителни с въведени мощности, с гаранционни срокове, с незавършени процедури и притеснение , че има опасни отпадъци, които се горят\", добави екоминистъра. Той каза, че не е имало опасни отпадъци, но има незавършена процедура и имат тримесечен срок да приведат в съответствие всичките си мощности, ако желаят да упражняват тази си вид дейност. \"Към конкретния момент тази инсталация, която е имала експериментална възможност да работи, ги посъветвах да я спрат. Тази мощност ще бъде спряна, добави Димитров.   \"Не е установено превишение на вредните емисии. Качихме хора на комина, но към този момент има станции, които да следят, има и инсталации, които да мерят вредните емисии. Казал съм им тази мощност да се ориентират към спиране, докато не получат разрешение. Те са на друго мнение и ще се видим в съда.\", подчерта Димитров.Вчера, по сигнал на ТД \"Национална сигурност\" и икономическата полиция при ОД на МВР в Кюстендил, екип от прокурори и следователи, съвместно с представители на РИОСВ-Перник, са извършили следствени действия във връзка с информация за управление на опасни отпадъци не по установения ред и горенето им без комплексно разрешително от РИОСВ.Извършен е бил оглед на местопроизшествието, иззети са множество веществени доказателства, разпитани са свидетели, изискани са писмени документи за осъществяване на дейността. Понастоящем, на място, три мобилни лаборатории извършват необходимите изследвания. Вчера Емил Димитров посочи, че няма задържани, разпитани или хора в ареста, след направената проверка, като допълни, че няма вредни емисии, а става въпрос за неспазване на процедури.", "date": "2020.01.18", "title": "Борисов: Наредих да проверяват и пепелината на ТЕЦ-ове, ако са горили боклук, тя ще покаже"}
{"url": "https://offnews.bg/obshtestvo/v-denia-na-snega-fest-na-vitosha-liftat-za-detcata-do-aleko-po-levch-719561.html", "text": "Всички деца до 14-годишна възраст ще могат да ползват днес кабинковия лифт от Симеоново до хижа Алеко срещу лифт карта на символична цена 1 лв. Така „Витоша ски“ и „София – европейска столица на спорта“ се стремят да привлекат повече деца на чист въздух в планината. Край хижа Алеко предстоят много състезания от програмата на традиционния Витоша зимен Фест – спускане с колела по сняг за време, ски-алпинизъм, паралелен слалом за деца, ски-бягане със спринт около хижата и др. Спортният празник се провежда за пета поредна зима. Шоуто в планината ще започне в 11.30 ч. със старт на плаца пред хижа \"Алеко\". Трасето ще е дълго 800 метра с множество виражи, скокчета и възможности за трикове, а финалът е пред долна станция на Романския лифт.Домакините обещават много емоции, екшън и добро настроение по време на атрактивното състезание.", "date": "2020.01.18", "title": "В деня на снега: Фест на Витоша, лифтът за децата до Алеко по левче"}
{"url": "https://offnews.bg/futbol/talant-na-slavia-se-prisaedini-kam-parma-719699.html", "text": "Българският нападател Божидар Костадинов се присъедини към тима на Парма. Младокът е юноша на Славия и преминава в състава на „дуковете”, за да играе в тима до 16-годишна възраст.Новината за трансфера на Костадинов бе съобщена от водещия италиански журналист Джанлука Ди Марцио, който публикува снимка на родния талант с фланелката на Парма.В Парма вече са играли българи. Това са мегазвездата Христо Стоичков и Валери Божинов.Междувременно стана ясно, че бившият защитник на Славия Стефан Велков ще играе в елита на Нидерландия. 23-годишният бранител официално премина от втородивизионния Ден Бош в елитния Валвайк под наем до края на сезона с опция за откупуване на правата му.", "date": "2020.01.18", "title": "Талант на Славия се присъедини към Парма"}
{"url": "https://offnews.bg/obshtestvo/sv-atanas-sablicha-kozhuha-imenitci-posreshtat-s-pile-na-trapezata-719547.html", "text": "Православната църква почита днес свети Атанасий Велики, имен ден празнуват Атанас, Атанаска, Наско, Насо, Нася. Именици днес са 60 345 души, сред тях 46 900 мъже и 13 445 дами, според данните на НСИ. Името е от гръцки произход и означава \"безсмъртен\". Народът ни вярва, че Свети Атанасий е покровител на зимата, снега и студа. Според вярванията зимният Св. Атанас си съблича кожуха, за да дойде лятото. Българите наричат зимния Атанасовден \"Среди зима\", тъй като народното поверие гласи, че след празника зимата си отива, защото св. Атанас се качва на своя бял кон, облича бяла копринена риза и се провиквал от Балкана: \"Иди си зимо, идвай лято!\".Атанасовден, както и вчерашният Антоновден, се честват и като празник на ковачи, железари, ножари и налбанти. По традиция трапезата включва пиле, приготвено с ориз, което се раздава на близки и съседи за здраве.Атанасий умира на 18 януари 376 г. на 76-годишна възраст. ", "date": "2020.01.18", "title": "Св. Атанас съблича кожуха, именици посрещат с пиле на трапезата"}
{"url": "https://offnews.bg/obshtestvo/tcarkvata-sreshtu-arhitekt-fuksas-a-kade-shte-spirat-kolite-za-svatbi-719692.html", "text": "Къде ще спират колите за сватби и поклонения в столичния храм \"Св. Неделя\" и откъде ще минава автомобилът на патриарх Неофит към дома му в Софийската света митрополия?Това са основните въпроси, с които Църквата се противопоставя на ремонта на площад \"Св. Неделя\" по проекта на топ архитекта Максимилиано Фуксас. Проектът спечели  При представянето му главният аритект на София Здравко Здравков подчерта, че това е , по който ще има много препоръки и възможни промени. Преди да се изготви заданието за технически проект, ще има среща на журито на конкурса с представители на КАБ и САБ, на която ще присъства и представител на БПЦ, за да се формулират препоръките към студио \"Фуксас\", сред тях и тези, свързани с обслужването на храм \"Св. Неделя\". Отец Кирил Попов от църквата вече заяви по БНТ, че на площада има три важни сгради, свързани с историята и настоящето на БПЦ - църквата \"Св. Неделя\", Софийската света митрополия и Богословският факултет. По мнението на Митрополията, проектът на арх. Фуксас не е взел предвид това важно обстоятелство и е прекалено футуристичен.Едни стъклени навеси, които да събират дъждовна вода и да бъдат резервоари за фонтаните, отделно да събират слънчева енергия и да можеш да си зареждаш телефона, това ли е най-важното за центъра на столицата ни, попита отец Попов. Според него естакадата пред храма ще бъде премахната, а тя служела за литийни шествия и преминаване на коли по нея.В този проект, както се представя, църквата става един вид музей, могат само да влизат пешеходци вътре. Проектът не нарушава църковния живот, а го прекъсва, обяснява свещеникът.Арх Явор Кьосев, член на журито, увери, че естакадата остава. Що се отнася до притеснението на църквата, че входът за Софийската света митрополия от площада ще бъде затворен и патриархът и митрополитите ще трябва да влизат откъм ул. \"Калоян\", като за целта се избие уникалната ограда, арх. Кьосев заяви: Пробиване, преместване, разместване няма да се допусне. Проектът не e завършен и има възможност за промени.", "date": "2020.01.18", "title": "Църквата срещу архитект Фуксас: А къде ще спират колите за сватби и поклонения в 'Св. Неделя'?"}
{"url": "https://offnews.bg/112/srutilo-se-zheliazo-ubi-rabotnik-v-sandanski-719693.html", "text": "56-годишен мъж е загинал късно снощи след трудова злополука в Сандански.Инцидентът е станал около 22 часа, когато в арматурен цех се е срутило желязо, съобщи БНТ. Работникът е загинал на място от удара. След извършения оглед от полицията, загиналият е транспортиран за аутопсия от съдебен лекар в МБАЛ-Благоевград.", "date": "2020.01.18", "title": "Срутило се желязо уби работник в Сандански"}
{"url": "https://offnews.bg/kultura/viktoria-georgieva-shte-pee-i-v-madrid-predi-evrovizia-719681.html", "text": "Българският представител на Евровизия 2020 Виктория Георгиева – VICTORIA ще вземе участие в още един от промоционалните концерти, които се провеждат преди Евровизия 2020. Надеждата на България се присъединява към колоритния спектакъл в испанската столица Мадрид, който ще се проведе от 10 до 11 април в концертната зала “La Riviera”. В първия ден участниците от всички страни ще присъстват на официална гала вечер и ще имат възможност да се срещнат с представители на най-големите медии в страната. Също така е предвиден и специален откриващ концерт с бивши участници от конкурса. Сред тях ще бъде и Поли Генова, която прослави България с четвъртото си място на “Евровизия” 2016 с песента “If Love Was A Crime”.Втората и основна концертна вечер пък ще бъде посветена на тазгодишните участници, сред които и нашият представител – Виктория Георгиева. Организаторите на събитието обещават да заинтригуват над 2500 зрители с атрактивна програма и страхотна атмосфера.Феновете в Испания представляват една от най-многобройните и организирани общности и често са определяни като най-забавните и емоционални зрители на Евровизия. Любопитен факт е, че те са и едни от най-големите привърженици на България и българските представители през годините, като Испания е една от страните, която традиционно оценява най-високо българските участници. Обявяването на българския представител като част от концерта предизвика близо 7 000 реакции в социалните медии само в рамките на първия час, което според организаторите е едно от най-добрите постижения от началото на провеждането на събитието през 2017-а година.В момента Виктория е в Лондон, където работи с различни композитори от България и Европа. Това е последният музикален лагер, който ще даде край по работата и търсенето на българската песен за Евровизия 2020. През февруари предстои да бъде заснет музикалния видеоклип, а през март се очаква премиерата на песента.Евровизия 2020 ще се проведе на 12, 14 и 16 май в Ротердам, а шоуто ще бъде излъчвана пряко по БНТ 1 от 22 часа. На 28 януари ще разберем в кой полуфинал ще вземе участие България.", "date": "2020.01.18", "title": "Виктория Георгиева ще пее и в Мадрид преди Евровизия"}
{"url": "https://offnews.bg/nashite-avtori/kalin-terzijski-edin-ot-mehanizmite-na-demoralizatciata-719474.html", "text": "Прочитам „Позлатяват новото попълнение на Левски” и се замислям.Дали не става въпрос за някакъв златен имплант в Паметника на Васил Левски... или по-скоро – някакъв платинен имплант, който ще бъде позлатен; защото изрично се казва „позлатяват”? Тоест, това, което попълва първоначално не е златно, но след това бива позлатено. М?Но след малко ми идва на ум, че това едва ли е така, защото интелигентните журналисти не биха пропуснали да уточнят, че става въпрос за „паметника на Левски”, а не за самия Левски. И мисля още.Да не са открили гроба на Левски?И какво попълнение? Мигар тленните му останки имат нужда от попълване? И то – ново? Значи е имало и преди това попълвания?Някой ще каже: как не те е срам да си играеш с костите и с паметта на Апостола?А аз ще кажа: О, не, просто прочетох: „Позлатяват новото попълнение на Левски.” Прочетох го в интернет. И вие можете да го прочетете там!Ще кажете: Стига си се гевезил, стига си се правил на ударен! Все едно не разбираш, че става въпрос за ново попълнение във футболния отбор, наречен на Левски?А аз ще ви кажа следното: Има неща, които не искам да разбирам. И въпреки че разбирам, ми е противно, че ми се е наложило да разбера. И ми се струва, че би трябвало да е противно и на другите.И съм убеден (донякъде), че е хубаво да има демокрация, но съществува и друг един термин в социалните науки – а именно „охлокрация”. И той означава „власт на тълпата”. На глупавите, безотговорните и искащите без да дават.Разбрах аз, приятели мои и наследници на бай ви Ганя, че става въпрос за някакъв хлапак, това разбрах!Хлапакът Стайн Спиерингс от Холандия... оп, Нидерландия, извинявам се! (апропо, нали разбрахте, че вече не бива да се казва Холандия, а Нидерландия?).Разбрах!На когото ще дадат толкова пари, колкото един професор, преподавател по биохимия, да речем, ще изкара за половин година.А ако е доцент по етнография и се занимава с български фолклор (да речем), ще изкара тези пари – 60 хиляди лева – за една година. И така.Тук, естествено, аз дърпам опашката на едно трансцендентално същество, което наричат Противоречащия или Диаболос. Дявола.Как така ще подкопавам язе така безотговорно самите свещени устои на святата пазарна икономика? Не мъ е срам!Та нима не е ясно, че търсенето определя предлагането?!И щом на нашия пазар търсят хлапаци от Холандия за позлатяване – значи тях трябва да внасяме, по второ направление, в най-оптимални количества!Завет свещен на нашите деди е това! Завет свещен - да има купища холандски хлапаци, които да позлатим, защото има голямо търсене, а търсенето определя... това вече го казах, а да – „и клиентът е винаги прав!”(да кажа и това, защото и този израз също е едно свещено заклинание на новото време!)Щом българският клиент (а може би – пациент в психиатричния смисъл?) иска холандски хлапак за позлатяване... като попълнение на националния си герой Левски... или на отбора наречен на... или каквото там има за попълване, но така де – щом клиентът иска да има позлатени попълнения и си плаща за това, значи ще доставим и позлатени попълнения! Точка! Бизнесът е свещено нещо!И да се опълчваме на бизнеса е глупаво и грозно! Това е пазарната икономика!Какво търсене има на професори по биохимия и по термоядрен синтез? Никакво! Те трябва да бъдат извадени от ценовата листа и изхвърлени от магазините!Светът е мол и ние сме шопингуващи в него! Искаме искаме искаме! И нашето искане е свещен Закон!И сме тълпа без глава, а тази тълпа обича футбол, а щом обича футбол – значи – футбол ще ѝ се даде! А щом ѝ се даде – тя ще кротува и само ще проръмжава в съня си доволно – дълбоко в бърлогата си, сред кокалите от полуизядени професори по биофизика.Търсенето определя предлагането и това е свещен закон, за престъпването на който трябва да се гори на клада!Щом се търсят футболистчета – трябва да се предлагат футболистчета! И защото рекламата е всичко (забележете: Всичко!), ние ще изкълчим и изопачим нещата така, че народецът да повярва, че един олигофрен от четата на фръзите (ако не знаете какво е „фръзи”, прочетете надписа на Иван Асен II в храм „Свети 40 мъченици”)......е хиляда пъти по-важен от един професор! Да не говорим – от един учител. Или лекар.А щом е по-важен – трябва и сто пъти повече да му се плаща.Защото, както ни е известно – човек е Оценител. И той решава кое колко струва (чини, върви, коства, се цени). И с акта си на оценяване той определя кое е важно и кое не е.И ето – с акта си на оценяване той, човекът (пиша изрично с малка буква), е оценил, че един ритнитопковец струва много, а един човек на науката и знанието – не струва нищо.Да, това е стар и вече предъвкан казус, нали така?Аз просто днес прочетох, не за друго. Иначе и аз щях да си кютя и да не обръщам внимание. То винаги си и било така: парата отива при говедата и олигофрените; умните и образованите могат и без нея.Апропо, бих искал да се извиня: въобще нищо лошо не мисля за момчетата в спорта. Освен че са смешни с тяхната главозамаяност. Но това не е лошо – смехът е здраве.Лошото е, че оценявайки Нещата по тоя начин, човекът (сегашният човек, сегашният оценяващ човек, сегашният човек в най-обобщения смисъл) просто извършва не друго – а една тотална деморализация.Разрушаване на ценности, обръщане на ценностната система с главата надолу.Когато Атила (ще напомня този анекдот) видял, че римският император Валентиниан III го посреща в компанията на най-известния по това време състезател-колесничар (спортист), се изсмял възмутено и казал: Щом един император стои в компанията на един колар – тази империя ще падне до три години!Така и станало.И само за малко смех: Стайн, позлатеното попълнение, е известен в родината си най-вече с най-атрактивния автогол, вкарван в последните години!И така: търсенето определя предлагането!Щом се търси простотия – простотия ще се предлага! И тя ще бъде позлатена простотия!", "date": "2020.01.18", "title": "Калин Терзийски: Един от механизмите на деморализацията"}
{"url": "https://offnews.bg/politika/zaradi-vodnata-kriza-kmetovete-na-sofia-i-pernik-s-ministri-pri-premi-719694.html", "text": "Премиерът Бойко Борисов събира министри и кметовете на София Йорданка Фандъкова и на Перник Станислав Владимиров заради водната криза в града. Проекти за решаване на проблема с водата ще се обсъждат с министрите на околната среда и водите Емил Димитров, на икономиката Емил Караниколов и на енергетиката Теменужка Петкова.Възможни са няколко варианта - едните са по-добри, другите са по-лоши, но мисля, че крайното решение е на този, който даде парите, а това е премиерът. Възложил ми е да уведомя за част от възможните варианти г-н кмета и Общинския съвет. По някои въпроси има различно мнение. Аз лично се съгласявам с мнението, което те тук имат, по обективни причини. Ще ми се да бъде най-хубавият вариант за Перник, коментира при посещението си в града вчера министър Димитров, цитиран от БНР. На срещата в Министерския съвет ще присъства и областният управител на Перник Емил Костадинов, както и представители на държавната и общинската администрация.", "date": "2020.01.18", "title": "Заради водната криза: Кметовете на София и Перник с министри при премиера"}
{"url": "https://offnews.bg/obshtestvo/voda-za-pernik-ot-belmeken-po-trabite-na-sofia-nov-traboprovod-ot-mal-719695.html", "text": "София ще помага за водната криза в Перник, Столична община трябва да даде съгласие водата да преминава през ВиК структурата на столицата. Ще се изгради нов тръбопровод от Мало Бучино до Перник, а водата ще идва от яз. Белмекен\". Това съобщи министърът на икономиката Емил Караниколов на извънредна среща при премиера Борисов за водната криза в Перник. Срокът за изпълнение е между 35-45 дни\", уточни той. По никакъв начин няма да бъде ощетено водоподаването на София, заяви категорично кметът Йорданка Фандъкова. Караниколов поясни, че още в сряда може да се започнат строително-монтажни действия. „Имаме в момента 12 подготвени екипа, имаме възможност и да ги увеличим. Ще работим 24 часа, дори ще имаме нощен труд. Ще направим всичко възможно нещата да се случат и по-бързо от обявения срок, подчерта той.В дългосрочен план, решението, което се взе днес, е най-правилното, коментира кметът на Перник Станислав Владимиров. Караниколов поясни, че решението, което се взима в момента е единственият вариант, така че в следващите няколко месеца в Перник да има вода, докато язовир „Студена“ започне да се пълни. „Към момента водата в язовир „Студена“ при този дебит вход и изход може да покрие около 2 месеца. Нещата се подобряват, но ние трябва да предприемем незабавни действия. Вече сме направили предложения на предприятията в Перник за един водоем, който е съвсем близко до тях, при който държавата ще трябва да се ангажира да изгради 800 метра водопровод. Това може да стане в близките две седмици“, каза още Караниколов.Той подчерта, че цената на водата в Перник няма да бъде увеличавана. Осигуреното от Белмекен количество вода се очаква да покрие нуждите на Перник за 2 месеца, след което се очаква язовир Студена да започне да се пълни от дъждовете и топенето на снега.", "date": "2020.01.18", "title": "Вода за Перник от Белмекен по тръбите на София, нов тръбопровод от Мало Бучино"}
{"url": "https://offnews.bg/futbol/valeri-bozhinov-inter-me-iskashe-no-ne-im-vdignah-719691.html", "text": "Бившият национал Валери Божинов разказа пред италианските медии любопитен епизод от дългата си футболна кариера. Той сподели пред местното издание \"Il Posticipo\" случка, датираща от 2006-а година, когато се разминава с трансфер в Интер Милано. По това време той е футболист на Фиорентина, където премина от Лече, след като най-младият футболист, дебютирал в Серия А. \"Стоях си вкъщи, във Флоренция и си почивах. Телефонът му звънна и човекът отсреща каза, че е Марко Бранка, тогавашният спортен директор на Интер Милано. Реших, че някой си прави някаква шега и му затворих.Той отново звънна и аз отново затворих. Тогава той се е свързал с агента ми Джери Паломба и Ромуалдо Корвино и е казал да ми предадат да му вдигна. Свързахме се и той ме попита искам ли да отида в Интер и аз незабавно казах \"Да\". \"През уикенда имах мач Фиорентина - Киево и той ме посъветва да съм спокоен и че след края на мача ще бъде финализиран трансферът ми. Тогава се скарах с президента Дела Вале, което доведе до отстраняването ми от отбора за две седмици и така трансферът в Интер пропадна. Върнах се в игра за мача Фиорентина - Интер, който спечелихме с 2:1. На следващото лято напуснах Фиорентина и отидох в Ювентус, след като ни размениха с Адриан Муту\", спомня си Божинов, който в момента тренира със Септември в очакване на трансфер в чужбина.", "date": "2020.01.18", "title": "Валери Божинов: Интер ме искаше, но не им вдигнах"}
{"url": "https://offnews.bg/turizam/angelkova-na-sreshta-s-hero-mustafa-nad-100-000-amerikanski-turisti-u-719705.html", "text": "Работим активно, за да продължим ползотворното сътрудничество на Министерството на туризма и посолството на САЩ в духа на отличните отношения между двете страни. Туризмът е сред приоритетните области, които могат да насърчат и разширят това партньорство. Това заяви министърът на туризма Николина Ангелкова на работна среща с посланика на САЩ у нас Н.Пр. Херо Мустафа.От 2015 г. досега входящият туризъм в България отчита 31 на сто увеличение при визитите и 34% ръст при приходите, подчерта тя и изтъкна, че САЩ е сред водещите 20 в класацията за чуждестранни посещения у нас. За периода януари-ноември 2019 г. посрещнахме над 101 хил. американски туристи, което е увеличение с 8,5% в сравнение със същия интервал на 2018 г. България е известна сред гостите от САЩ като дестинация за културен, природен и екотуризъм. Комбинираните туристически продукти имат голям потенциал, защото гражданите на САЩ предпочитат да съчетават максимален брой забележителности и услуги в едно пътуване. Входящият туризъм от САЩ към България от 2014 г. до ноември 2019 г. отчита общо увеличение над 30%, информира министърът.Страната ни има много още какво още да покаже като целогодишна дестинация на посетителите отвъд Океана освен морския и зимния си туризъм. Тя предлага изключително разнообразни възможности за пътешествия и активен отдих - културно-исторически турове, балнео- и СПА услуги с международно качество, отличен голф туризъм, кулинарно-винени дегустации и пр. Трети сме в Европа по брой разкрити артефакти и втори по богатство от минерални извори - над 1600, посочи министър Ангелкова. Тази година Министерството на туризма ще стартира интегрирана рекламна и дигитална кампания, насочена отново към САЩ. Ще бъдат включени поне четири онлайн комуникационни канала - Facebook, YouTube, Twitter, Instagram и други социални мрежи, както и журналистически турове, посещения на блогъри, влогъри, инфлуенсъри. Н.Пр. Херо Мустафа изрази увереност, че двете държави ще могат да работят много добре заедно. Туризмът е връзката между нас, заяви тя и препоръча сред приоритетите в отрасъла да е сътрудничеството със световни издания за активно популяризиране на страната ни. Посланикът на САЩ поздрави министър Ангелкова за работата и впечатляващите резултати в туризма и сподели, че е готова за още по-тясно сътрудничество.", "date": "2020.01.18", "title": "Ангелкова на среща с Херо Мустафа: Над 100 000 американски туристи у нас през 2019"}
{"url": "https://offnews.bg/horoskop/horoskop-za-18-24-ianuari-ot-antonia-mechkova-717937.html", "text": "Много работа и много празнични поводи, внимателно уточнявайте плана си за действие с близки, познати и колеги. Иначе има риск от спорове и повторно вършене на едни и същи неща. От понеделник Овните да бягат надалече от чуждите разправии, някои поемат големи обещания, а после им дотежава или ентусиазмът им прегаря. Пречките в службата са реални, но отварят и шансове за кариера, до петък привличайте съюзници и ги организирайте, за да печелите и от най-малка възможност. Изясняване с любим, обаче защитете интереса си.На Атанасовден влизате в период, когато задачите са бол, а сякаш искате да ги свършите от раз. Няма да стане, за служебните зависите и от плана на шефове, съобразете се, вместо да влизате в излишни конфликти. Телците от понеделник да търсят съдействие на колеги, рода и познати, макар и то да закъснее, ще е от полза, отношенията се хармонизират. В сряда пък вие не бързайте и особено по самостоятелни проекти. Някои държат много на идеите си, по-разумно е да не ги разгласяват до петък, да проверят дали са реалистични. Ядове с техника.Това 7-дневие е динамично, а вие ще усилите напрежението с подчертаното си нетърпение за промени в служебен и личен план. Близнаците не подценяват пречките, но се хващат и с идеи, за които условията не са узрели, припират и околните да бързат. До сряда поне забавете темпото, проучете по-задълбочено ситуации, нови хора, може да се наложи даже пътуване. В четвъртък стриктно уреждайте финанси и административни въпроси, в петък - кротко по купони. В любовта перспективите ви са ОК, до здрава връзка се стига с търпение и такт.Гоните неотклонно целите си в деловата и личната сфера, но дали сте доволни от постигнатото? Доста Раци да анализират внимателно служебната ситуация, пречки пред начинанията им има, но причината за несполуките е в неточното насочване на усилията, припряност, предизвикателства към околните. Във вторник и сряда се помъчете да овладеете проблемите с такт, за домашните господата ще преглътнат и огорчения. Дамите разчитат повече на съдействие от рода, ще разчистят недовършени неща, за по-лични да снижат претенции...Вашето 7-дневие е напрегнато, а вие май искате да ускорите хода на делата си въпреки обективните обстоятелства. Лъвовете да си наложат търпение и да действат по задачите си много прецизно, има риск да берат ядове заради чужда безгрижност. В понеделник-четвъртък мнозина поемат и чужди задължения в екипа само за да върви общата работа. Дали ще оценят тази жертвоготовност? Държите на идеите си, те са добри, но все пак не ги налагайте със спорове и диктат, в петък гъвкавата политика е по-резултатна. За любовта търсете съвет.Периодът е изпъстрен с трудности, но как иначе, щом чертаете амбициозни служебни цели и се стремите да ги постигате, без да разчитате много на чуждо съдействие. В понеделник и вторник Девите да проучват още по-задълбочено условията за изпълнение на задачи, договори и пр. Ще откриете и шанс за подобряване на предварителните параметри. В сряда пречките ще ви срещнат с по-опитни колеги и приятели, но и в следващите дни се съсредоточете главно в свои дела. Свободното време е за тонизиране и общуване само с най-обичани.За вас периодът е твърде динамичен, но пък с лекота успявате да свършите онова, което сте си набелязали. Везните сега имат амбициозни идеи, стремят се към високи печалби и ако бъдат по-внимателни в харчовете за удоволствия, ще бъдат доволни от бюджета си. Някои се мъчат набързо или с натиск да решат свои проблеми, но от понеделник до четвъртък ще си създадат нови. Бъдете грижовни към тонуса си, а във вторник-сряда безкрайно търпеливи с обичани. Те също ви създават ядове, в името на общото добро не бройте техни грешки.Хубаво 7-дневие, макар че от уикенда редица неща може да не тръгнат така, както ви се иска. Скорпионите имат сили да преборят пречките, покрай тях ще открият и още шансове за изява и печалби, в четвъртък за по-самостоятелни. До вторник ще си изясните тази тема, на някои ще им се наложи да бъдат по-взискателни към колеги, партньори, а и към близки. В сряда бюджетът ви се стабилизира, макар че знаете: не всичко е пари... Вкъщи ви чакат различни задачи, в името на домашния мир упорствате, има за какво да ви благодарят.Това 7-дневие идва със сериозни трудности и куп поводи за празнуване, така че точно си преценявайте кога и как да действате. Група Стрелци следва да бъдат и по-грижовни към здравето си, само на купони не се отдъхва и укрепва. Други пък имат лични ядове, от понеделник се взират във всеки детайл и може да влязат в ненужни спорове. Ще изясните нещата до вторник, обаче не се претоварвайте с работа и емоции, до петък съюзите ще станат по-хармонични и много плодотворни. Срещите с приятели и познати носят делови шансове.Нелеки дни предстоят, заредете се с такт и търпение, за да можете да оказвате положително влияние на околните. Част от Козирозите още в понеделник ще анализират пречките в деловата сфера, хич не са малко, а в екипа им мнозина са склонни да действат рутинно. През следващите два дни привличайте още и още помощници, но не им налагайте мнение. В четвъртък бъдете по-строги по отношение на дисциплина и качество. В петък резултатите са за всички, вие ги приемате с радост и съвсем скромно. Любовната връзка ще укрепва тепърва...От Атанасовден с такт и обич разчиствайте изостанали въпроси, а и затоплете общуването с близки и познати. Доста Водолеи са критични към слабостите в работата, от понеделник искат да сложат отношенията си на по-здрава основа. В деловата сфера предстоят трудни задачи, финанси и други неща да се уредят най-грижливо. Сряда е тежка, отложете битовизмите за малко, пък и за тях са нужни пари. В петък поемате големи отговорности в екипа и дома, действайте предпазливо, за да не се налага да отстъпвате от планове и да забравяте мечти. Периодът не е много лек, запасете се с бдителност и търпение в работата, а и за уреждане на лични неща. Рибите да не разчитат твърде на съдействието от колеги и съмишленици, може и да не разберат упоритостта им при изпълнение на редица задачи. В понеделник шансът ще ви подскаже решение, във вторник-сряда високите ви амбиции може да ви поскарат с околните, та забавете темпо, укрепете връзките. Петък ще ви покаже от кои колективни проекти следва да се откажете, усетът ви за проблеми не греши, съюзи трябва да минат проверка.", "date": "2020.01.18", "title": "Хороскоп за 18 – 24 януари от Антония Мечкова"}
{"url": "https://offnews.bg/obshtestvo/bns-skochi-sreshtu-geshev-natcionalistite-zaplashvat-s-legalna-saprot-719700.html", "text": "Български Национален съюз скочи срещу главния прокурор Иван Гешев, заради разпоредената от него на БНС.  Според тях в съобщението на прокуратурата има твърдения с невярно съдържание, а целта е да се провали провеждането на Луков марш на 22 февруари. Луковмарш не е забранен! С решение № 5173 от 25.07.2019 г. на Административен съд София-град, забраната на кмета на Столична община е отменена. И това решение е окончателно и не подлежи на обжалване! Това решение е много добре известно на Йорданка Фандъкова и би трябвало да е известно и на Иван Гешев. Защото обаче точно в този момент той разпорежда тази проверка?, се казва в позиция на БНС.В текста на БНС се казва още: Факелното шествие в памет на ген. Христо Луков е трън в очите на пъстра скупщина от НПО-та, фондации, етнически организации, партии, държавни институции, антифашистки лумпени и чужди посолства. Те опитват какво ли не, за да попречат на провеждането на марша - медиен натиск и лъжи, сплашвания и забрани. Но досега нищо не е спряло българските националисти да почетат паметта на един достоен български офицер, успешен държавник и пламенен патриот. Явно тази година прокуратурата ще е инструментът, с който горепосочените ще опитат да постигнат целта си.Още нещо, написано в прессъобщението, буди недоумение. Твърди се, че прокурорската проверка трябва да “установи дали са спазени изискванията на Закона за политическите партии.” Не е тайна за никой, че от своето създаване през 2001 година Български Национален Съюз е неправителствена организация и никога не е бил партия. Съответно не е регистриран по този закон, а по закона за неправителствените организации с нестопанска цел. Излиза, че прокуратурата, образно казано, ще трябва да установи дали свинското месо отговаря на Българския държавен стандарт за мармалад. Ние разглеждаме тази напълно изненадваща проверка като част от една масирана атака срещу Български Национален Съюз и въобще срещу националните сили в България. Тази атака започна с делото срещу водача на БНС Звездомир Андронов, чието първо заседание беше само преди 2 дни. А прокурорската проверка е следваща крачка от тази кампания. Че двете са свързани и преследват обща цел е без съмнение. Също времето, в която се случват (точно един месец преди Луковмарш), не оставя съмнение, че става въпрос за координирано мероприятие срещу най-голямото събитие на националистите в България през годината. Независимо от всички опити за сплашване обаче, ние няма да се откажем от нашето законно право да почетем паметта на ген. Луков. Ще го направим както винаги напълно мирно и дисциплинирано, спазвайки всички законови разпоредби. Ако обаче бъде направен опит с репресивни мерки да ни бъде отнето това право, то това би означавало освен грубо нарушаване на Българската Конституция, и гавра с паметта на един български герой. И съответно ще бъде последвано от легалната съпротива на всеки родолюбив българин, който не може да приеме, че 30 години след номиналното падане на комунистическата диктатура, чрез забрани се определя коя историческа личност може да бъде почитана и коя не.", "date": "2020.01.18", "title": "БНС скочи срещу Гешев, националистите заплашват с легална съпротива"}
{"url": "https://offnews.bg/zimni/i-petra-vlahova-idva-v-bansko-719690.html", "text": "Словачката Петра Влъхова допълни групата на топ състезателките, които ще участват на Световната купа в Банско от 24 до 26 януари. Тя последна потвърди участието си на писта \"Марк Жирардели\".В момента Влъхова е втора в генералното класиране за Световната купа с 613 точки. Пред нея е Микаела Шифрин (САЩ) с 886 точки. Американката, която е олимпийска шампионка от Пьончан 2018, трикратна световна в слалома и актуална носителка на голямата Световна купа, също ще участва в Банско.За стартовете под връх Тодорка идват и олимпийските шампионки в спускането София Годжа (Италия), в супергигантския слалом - Естер Ледецка (Чехия) и в комбинацията - Мишел Гизин (Швейцария).Общо заявените за стартовете в Банско са 58 алпийки от 15 нации.", "date": "2020.01.18", "title": "И Петра Влъхова идва в Банско"}
{"url": "https://offnews.bg/obshtestvo/magla-v-niskoto-slantce-i-po-toplo-vreme-v-planinata-719639.html", "text": "Отново мъгли в равнините и слънце в планините през почивната събота. Максималните температури днес ще са между минус 2 и 3 градуса. В планините ще духа слаб до умерен вятър от изток-югоизток и с него ще продължи да прониква по-студен въздух. Максималната температура на 1200 метра ще е около 6, а на 2000 метра – около 1 градус. Над Черноморието облачността ще е значителна и на отделни места ще има слаби ръмежи. Ще духа до умерен североизточен вятър. Максимални температури предимно между 5° и 8°. Температурата на морската вода е 7-8°. Вълнението на морето ще бъде 2-3 бала.  Утре вятърът ще отслабне, по-късно в западната половина от страната и ще стихне.", "date": "2020.01.18", "title": "Мъгла в ниското, слънце и по-топло време в планината"}
{"url": "https://offnews.bg/sviat/silen-dazhd-ugasi-mnogo-pozhari-v-avstralia-719704.html", "text": "Силен дъжд успя да угаси много пожари в източната част на Австралия.Остават обаче десетки активни огнища в щатите Нов Южен Уелс и Виктория.Прогнозата за времето е обнадеждаваща, тъй като валежи се очакват и през следващите дни, съобщи БНТ. През последните месеци Австралия се бори с безпрецедентни пожари, при които загинаха 29 души.", "date": "2020.01.18", "title": "Силен дъжд угаси много пожари в Австралия"}
{"url": "https://offnews.bg/politika/vigenin-krizite-v-stranata-sa-nasledstvoto-na-gerb-vreme-e-za-promia-719696.html", "text": "Отстраняването на Нено Димов беше резултат от подготвения вот на недоверие от БСП. Всички стъпки, които се предприемат в момента са в резултат именно на нашето усилия да поставим фокуса върху този много сериозен проблем за държавата. Това заяви зам.-председателят на Народното събрание Кристиан Вигенин пред бТВ. По темата с новоизбрания министър на екологията и водите, Вигенин коментира, че дебатите в парламента са показали, че той няма да бъде ефективен. „Тепърва да се запознаваш със ситуацията, когато хората със седмици нямат вода, когато всеки ден се появява нова информация за незаконно внесен боклук, когато в редица градове въздухът не е годен за дишане,е меко казано подигравка, смята Вигенин.Това, което ние искаме, е това управление да получи заслужения си финал, защото то не се справи с реформите в нито един сектор, а екологичният сектор буквално застрашава живота ни. Когато става въпрос за въздуха, за земята, за водата- какъв по-силен аргумент едно правителство да си отиде, категоричен бе Вигенин. Той поясни, че всички, които се обявяват като опозиция на това управление, вече имат повече от половината гласове в парламента. Когато някой се заявява като опозиция при вот на недоверие, е логично да гласува против. Ако гласува за или не участва в гласуването, тогава има ново мнозинство в парламента, подчерта той. Заместник - председателят на Народното събрание даде пример, който сочи че това управление все повече намалява своята подкрепа : „Деница Сачева, която беше за избрана за социален министър в края на миналата година получи 114 гласа за. Новият министър на екологията Емил Димитров получи 111 гласа. Когато министрите ти се избират с такива гласове, видимо е, че си загубил и мнозинството в парламента“.Според Вигенин упорството на управляващите да настояват, че сегашното управление е гарант за стабилност и справяне с проблемите, е напразно. \"Когато говорим за екология, вече половин милион българи или са на воден режим, или нямат вода. Всеки ден софиянци, перничани, русенци не знаят какво дишат. Те виждат това, което дишат. Всеки вижда боклуците, които се складират в покрайнините на градовете. Този вот фокусира върху един гигантски проблем за държавата и показва, че това правителство не е способно да се справи с реформите в нито един сектор\", заяви той.„Тези тежки проблеми са наследството на ГЕРБ. Кризата дава възможност да посочим още веднъж тежките деформации на това управление и не очаквайте от нас да си мълчим. Сега е криза в този сектор, преди бяха други сектори. Всичко това показва, че това управление няма посока и програма, и естественият завършек на всичко това е да се даде нов шанс на ново правителство. България няма време да чака някой тепърва да се поправя. Време е за истинска промяна“, категоричен бе Вигенин.\"Управлението на държавата не може да продължава така. Поради многобройните калинки във властта, в твърде много случаи решенията се вземат не в интерес на гражданите, а за да се преразпределят едни средства в различни фирми и групи, които след това си връщат услугата по избори. Този модел предизвиква все повече гняв у хората. Мисля, че е нормално на третата година от управлението да дадем един нов шанс на страната“, завърши Кристиан Вигенин.", "date": "2020.01.18", "title": "Вигенин: Кризите в страната са наследството на ГЕРБ, време е за промяна"}
{"url": "https://offnews.bg/futbol/bfs-poiska-bezsrochen-litcenz-v-poslednia-moment-719698.html", "text": "Българският футболен съюз (БФС) успя да се вмъкне в законовия срок и поиска безсрочен лиценз от спортното министерство (ММС), съобщава \"24 часа\".На 16 януари изтече гратисният период според новия закон, в който трябваше федерации и клубове да поискат отново лиценз, като спазят изискванията, които са доста по-сложни от предишните. С тях държавата реши проблема с фантомните клубове, които съществуват само на книга и от години мъчат родния спорт.Футболният съюз е най-голямата организация в България, като на книга има над 700 членове. Поради незаинтересованост на ръководството му повечето от тях дори не фигурираха в регистъра към министерството, като това сега ще се преодолее.Прелицензирането е важно, защото има опасност част от отборите, особено в по-долните групи, да не успеят с документите за пролетния полусезон, който стартира в средата на февруари, и трябва да бъдат спрени за първенството.Нелицензираните клубове нямат право да участват на конгреса на БФС на 7 юни.Повечето централи чакаха до последния момент, за да подадат документи и това предизвика опашки в министерството, за да бъдат подадени необходимите документи.", "date": "2020.01.18", "title": "БФС поиска безсрочен лиценз в последния момент"}
{"url": "https://mamaninja.bg/%D0%BE%D0%B1%D1%89%D0%B5%D1%81%D1%82%D0%B2%D0%BE/%D0%B8%D1%81%D1%82%D0%BE%D1%80%D0%B8%D0%B8/item/3916-dobri-hora", "text": "", "date": "2020.01.18", "title": null}
