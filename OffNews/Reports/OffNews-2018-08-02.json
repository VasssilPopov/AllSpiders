{"url": "https://offnews.bg/futbol/tcska-prodalzhava-napred-v-liga-evropa-slavia-otpadna-685595.html", "text": "Отборът на ЦСКА постигна втори убедителен успех над австрийския Адмира Вакер и продължава в третия предварителен кръг на Лига Европа.\"Армейците\" победиха с 3:1 в реванша на \"Бундесщадион Зюдщат\" и след 3:0 в София продължават напред с общ резултат 6:1. Съперник на ЦСКА в третия кръг ще бъде датския Копенхаген.На \"Бундесщадион Зюдщат\" ЦСКА игра като у дома, тъй като на трибуните преобладаваха феновете на българския отбор, които създадоха отлично настроение на тима.\"Червените\" стигнаха до откриване на резултата след четвърт час игра, след като Мауридес завърши контраатака на ЦСКА. Жоржиньо пое топката в центъра, напредна и намери Кирил Десподов за гърба на защитата. 21-годишният нападател стреля, но топката нацели гредата, а при добавката Мауридес не сбърка.Резултатът се запази докрая, а на почивката треньорът Нестор Ел Маестро извади Десподов и пусна младия Валентин Антов в игра. ЦСКА продължи да търси попадение успя да удвои в 53-ата минута, след като отново Мауридес се разписа, възползвайки се от грешка в отбраната на Адмира.Домакините успяха да намалят две минути по-късно чрез Синан Бакъш. Надеждите на австрийския тим обаче рухнаха в 80-ата минута, след като Жоржиньо оформи крайното 3:1 с елегантен гол, възползвайки се от подаване на Едвин Джеси.АДМИРА ВАКЕР - ЦСКА 1:30:1 Мауридес 140:2 Мауридес 531:2 Бакъш 551:3 Жоржиньо 80Малко по-рано през деня пък тимът на Славия загуби с 2:3 от Хайдук в мача реванш от втория квалификационен кръг на Лига Европа и с общ резултат 2:4 отпадна от надпреварата. “Белите” се представиха достойно в битката с хърватския гранд, но съперникът показа по-голяма успеваемост и реализира всичките си положения пред Антонис Стергиакис. За българите точни бяха Галин Иванов и Георги Йомов, докато за Хайдук на два пъти вкара Мийо Чакташ и Станко Юрич.СЛАВИЯ - ХАЙДУК 2:30:1 Юрич (24)1:1 Иванов (45-д)1:2 Чакташ (55-д)2:2 Йомов (70)2:3 Чакташ (87)", "date": "2018.08.02", "title": "ЦСКА продължава напред в Лига Европа, Славия отпадна"}
{"url": "https://offnews.bg/sviat/na-fona-na-goreshtata-valna-v-evropa-meteorolozi-preduprezhdavat-isti-685580.html", "text": "На фона на всекидневните валежи в България, непоносима гореща вълна е обхванала Западна Европа и особено близките до Африка Португалия и Испания. В Португалия дори най-ниската нощна температура не пада под 25-30 градуса. Прогнозата за следващите дни не вдъхва надежда - ще стане още по-горещо. И не само това, метеоролозите прогнозират, че вероятно рекордът за най-висока температура ще бъде преодолян.В момента европейският рекорд е 48 градуса, измерени в Атина през юли 1977 г.Температурите се покачват в Испания и Португалия благодарение на вълна от горещ въздух, която идва от Африка.Испанската метеорологична служба съобщи, че до неделя горещата вълна ще бъде \"особено интензивна и продължителна в югозападната част на страната\".Европейската метеорологична служба Meteoalarm обяви червен код за опасно време в южна Португалия и провинция Бадахос в Испания. Червеният код означава изключително опасно за живота време.Португалският национален рекорд е 47.4 градуса, колкото достигна температурата през 2003 г. Испанският връх е 47.3 градуса от юли 2017 г.Петък и събота вероятно ще бъдат най-горещите дни с много реален шанс за преодоляване на рекорда, прогнозира Meteogroup.Най-високия планински връх в Швеция - Кебнекайсе, се топи с по няколко сантиметра всеки ден. Учените измерват свиването на глетчера. Северният глетчерен връх скоро ще загуби титлата си на най-високата точка в планината.Свирепите пожари в Гърция убиха повече от 90 души, Швеция също се бори с десетки пожари. Те са проблем в голяма част от Европа, но сегашното сухо и горещо време ги разпалва и прави много по-вероятни.", "date": "2018.08.02", "title": "На фона на горещата вълна в Европа метеоролози предупреждават: истинският пек предстои"}
{"url": "https://offnews.bg/izvan-terena/grigor-dimitrov-goni-karaka-s-nova-pricheska-685578.html", "text": "Най-добрият ни тенисист Григор Димитров ще атакува бъдещи успехи в оставащата част от сезона с нова прическа, след като известен фризьор се похвали в социалните мрежи, че е подстригал българина.Талантът от Хасково най-вероятно се опитва да обърне лошия си късмет от последните турнири и най-после да запише добър резултат този сезон.За да се случи това Гришо заложи на стилиста на звездите Росарио Копола, който пък придаде небрежен разрошен вид на първата ни ракета. Малко след това коафьорът се похвали и с фото от работата си и послание: \"Винаги е удоволствие за мен да те срещна, шампионе\".Копола е отговорен за косата на много звезди от модния подиум, начело с Виктория Силвстред и Адриана Скленарикова. Във футбола пък на него за външния си вид се доверяват Оливие Жиру и Сеск Фабрегас. Иначе мениджърът на Димитров - Георги Стоименов опроверга слуховете, че българинът се е разделил със своя треньор Дани Валверду. Причина за спекулациите стана сватбата на венецуелския специалист, на която не се появи информация Гришо да присъства.Българинът ще се завърне в състезанията следващата седмица на турнира от сериите \"Мастърс\" в Торонто.", "date": "2018.08.02", "title": "Григор Димитров гони каръка с нова прическа"}
{"url": "https://offnews.bg/sviat/proveriavat-kofi-za-bokluk-v-solsbari-za-nalichie-na-novichok-685581.html", "text": "Полицията на Великобритания проверява две кофи за боклук за наличие на нервнопоралитичното вещество Новичок.Кофите са били иззети от град Солсъбри от полицията след разговори с Чарли Роули - мъжът, който миналия месец бе отровен от веществото заедно с приятелката си Доун Стърджис, която издъхна в болница.Полицията смята, че двойката е била в контакт с шише, съдържащо веществото.Месеци преди двойката да бъде покосена от Новичок, през март бившия руски шпионин Сергей Скрипал и дъщеря му Юлия също бяха изложени на въздействието на нервнопоралитика в Солсбъри.Разследващите работят по версията, че отравянето на Роули и Стърджис е пряко свързано с това на руския шпионин и неговата дъщеря.Роули и Стърджис бяха открити в дома си в южноанлийския град Еймсбъри, близо до Солсбъри.", "date": "2018.08.02", "title": "Проверяват кофи за боклук в Солсбъри за наличие на Новичок"}
{"url": "https://offnews.bg/ikonomika/po-dobre-da-sme-zalozhnik-na-etcb-otkolkoto-na-mutrite-685582.html", "text": "Липсата на икономическа и финансова компетентност в България е силно притеснителна.Според оценката на ЕС за кандидатурата на България за ЕRM2, държавата ни получи една година да:Всичко това може да се види .Просто казано до 15 май 2019 г. България трябва да предостави на ЕЦБ следното:Позицията на ЕС за отлагането на реформи от страна на българската администрацията е, че сме поели ангажимент преди 10 г. за върховенство на закона, а повече времеви толеранс няма да има.Срокът вече е даден и според оценките на ЕС на предоставените модели за реформи е изпълним.Време е за започване на реформи от наша страна в следващите 11 месеца.Загубата на финансов суверенитет се дължи на липсата на върховенството на закона в някои страни като България. Сега БНБ определя лихвения процент, но формално. БНБ не е самостоятелна в това отношение, а води и съгласува своята политика с МВФ и европейските институции, вследствие на подписаните договори за присъединяване с ЕС и отпуснатите дългосрочни заеми на страната. Не може европейския пазар да търпи негативи от неадекватната банкова регулация на една или друга страна. Това е защитен механизъм финансовите рискове от страни като нашата да не се пренасят на ниво ЕС, защото загубите могат да се измерят в милиарди евро.Друг важен елемент за страни без върховенство на закона като България е така наречения компонентен риск. Като пример в момента БНБ следва общата ЕС политика на ЕС за основен лихвен процент 0. Поради високия риск за кредитите в България до 85 % лоши кредити в някои банки, пазарните лихви заедно със скритите и явни такси надминават 10 %.Ако се калкулира в обема на кредитите, отпуснатото количество бързооборотни кредити и кредити от заложни къщи като най-масови, то средната лихва би могла да бъде в диапазона 15-20%. Така потенциалното развитие на икономиката при 2-3% лихва е едно, а при 20% е друго.Така че това със суверенитета не е във вреда на потребителите, а е строг надзор.", "date": "2018.08.02", "title": "По-добре да сме заложник на ЕЦБ, отколкото на мутрите"}
{"url": "https://offnews.bg/politika/borisov-useshta-se-pozitiven-rezultat-ot-podpisvaneto-na-dogovora-za-685585.html", "text": "Само година, след като подписахме Договора за приятелство, добросъседство и сътрудничество, вече се усеща позитивен резултат за двустранните ни отношения, заяви министър-председателят Бойко Борисов по време на срещата си с премиера на Република Македония Зоран Заев в Благоевград, където двамата отбелязаха съвместно 115-годишнината от Илинденско-Преображенското въстание. \"С Македония направихме така, че вместо спорове и бой заедно се радваме и честваме героите си, които не са се делили. Били са се рамо до рамо и заедно са загинали“, каза премиерът, цитиран от \"Фокус\".По думите му това, че на церемонията по повод Илинденско-Преображенското въстание има македонски и български знамена дава пример в Европа. Борисов посочи, че благодарение на положените от всички усилия по време на българското председателство темата за Западните Балкани е била поставена и не слиза от европейския дневен ред.Той изрази удовлетворение от новия дух на сътрудничество, който се е настанил трайно в отношенията между България и Република Македония, след подписването на договора. Според него вече са налице положителни ефекти по отношение на търговията, стокообмена и туристопотока между двете страни.По време на срещата беше обсъдено също така състоянието на граничните контролно-пропускателни пунктове между България и Република Македония, възможностите за подобряване на работата им и за откриването на нови.От своя страна премиерът на Македония Зоран Заев обърна внимание, че освен 115-ата годишнина от Илинденско-Преображенското въстание, България и Македония честват и годишнина от подписването на Договора за добросъседство.„На тази историческа дата надминахме разликите. Определихме договора като точка за общото ни бъдеще. Няма по-голяма символика от това, младите македонци и българи показаха висока историческа отговорност“, обяви македонският премиер.По думите му с договора двете страни са изпратили силно послание към региона и към света, че така се гради приятелствоТой посочи, че България и Македония са си подали ръка, за да развиват отношенията си. А подадената ръка от България е дошла в най-значимия за Македония момент, заяви Заев, цитиран от \"Фокус\".", "date": "2018.08.02", "title": "Борисов: Усеща се позитивен резултат от подписването на Договора за добросъседство с Македония"}
{"url": "https://offnews.bg/obshtestvo/reka-chaia-zalia-mezhdunarodnia-pat-e-80-zhiteli-na-sadovo-izlizat-na-685575.html", "text": "Три пловдивски общини – Садово, Родопи и Куклен, обявиха частично бедствено положение заради река Чая, която изледе от коритото си и затвори пътища. Блокирани от водите са основни пътища в Садово и Родопи, пропаднал е път край кукленското село Добралък. Водата на река Чая заля и международния път Е-80. Ситуацията в Асеновград е тревожна заради свлачища по пътя към Смолян и преливащата река Чая, допълни областният управител. Очаква се всеки момент и община Асеновград да обяви частично бедствено положение, съобщи областният управител Здравко Димитров.Заради прелялата река тази сутрин е затворен за движение пътният участък между селата Катуница и Ягодово. Кметът на Катуница Красимир Юруков обясни, че реката е скъсала дигата на същото място, където имаше пробив преди около месец.Залети са над 400 декара земеделска земя. Кметът Красимир Юруков уточни, че са разрушени около 60 метра от нея на около 300 метра след мястото, където бе скъсана в края на юни. От \"Напоителни системи\", чиято отговорност е съоръжението, веднага са започнали укрепване на мястото, но коритото е непочистено от наноси и храсти и опасността при всеки дъжд си остава, добави кметът на селото.Коритото на реката е под юристдикцията на Басейнова дирекция, чиито специалисти, по думите на Юруков, и днес са направили поредния протокол за случилото си. Наводнените ниви са същите, залети при предишното наводнение, допълни кметът. Собствениците на по-голямата част от тях се успели да ги презасадят с нови култури, които отново обаче са унищожени, каза Юруков.Междувременно жители на Катуница, Чешнегирово и Садово се готвят да обявят тази вечер гражданско неподчинение заради бездействието на държавните институции след бедствията. Недоволните се събират в 18.30 часа на Кемера, на Цариградско шосе. „Заставам твърдо зад тях”, каза кметът Здравков.", "date": "2018.08.02", "title": "Река Чая заля международния път Е-80, жители на Садово излизат на протест"}
{"url": "https://offnews.bg/obshtestvo/za-1-godina-45-hil-balgari-sa-se-preselili-v-germania-685586.html", "text": "През 2017 година 45 хиляди българи са се преселили в Германия.Общият брой на нашите сънародници в страната пък е 310 000, според данни на Федералната статистическа служба във Висбаден, цитирани от БГНЕС.Мнозинството от тях е на възраст между 30 и 35 години, а 5,2% са родени в Германия. Най-много българи живеят в провинциите Северен Рейн-Вестфалия и Бавария - общо около 114 000 души.Статистиката сочи, че все повече чужденци избират Германия за страната, в която ще се установят.Общият брой на хората с миграционен произход в станата е 19,3 млн. души, което показва увеличение с 4,4% в сравнение с 2016 година. Данните са от представително допитване сред 1 процент от германското население, проведено основно в частни домакинства. Това означава, че не са взети предвид живеещите в приюти или приемни центрове за бежанци, например, пише агенцията. Хората от турски произход водят в класацията - близо 3 милиона турци населяват Германия. 2,1 милиона души са хората от полски произход в страната, 1,4 млн. - от руски произход и 1,2 млн. души - от казахски. 900 000 пък са жителите на Германия с румънски произход.", "date": "2018.08.02", "title": "За 1 година 45 хил. българи са се преселили в Германия"}
{"url": "https://offnews.bg/sviat/papata-promeni-pouchenieto-na-tcarkvata-za-smartnoto-nakazanie-685583.html", "text": "Папа Франциск промени поучението на католическата църква за смъртното наказание. То е неприемливо във всички случаи, обяви Ватиканът.Преди Църквата твърдеше, че то може да бъде прилагано в някои случаи, припомня Би Би Си.Оттук нататък обаче то се смята за \"недопустимо, защото е нападение срещу неприкосновеността и достойнството на личността\".В миналото папа Франциск също е говорил срещу екзекуциите.През октомври 2017 г. той заяви, че църковната политика към смъртното наказание би могла да се промени.Текстът от катехизиса е включен за първи път през октомври 1992 г. от папа Йоан Павел II.По-ранното учение заявява, че смъртното наказание е \"подходящ отговор за сериозността на определени престъпления и приемлив, макар и екстремен, начин за защита на общото благо\".Въпреки това следващият текст гласи, че има \"нарастваща убеденост, че достойнството на личността не се губи, дори и след извършването на много сериозни престъпления\".", "date": "2018.08.02", "title": "Папата промени поучението на църквата за смъртното наказание"}
{"url": "https://offnews.bg/obshtestvo/dishajte-spokojno-dzhendarat-niama-da-vleze-v-balgarskite-uchilishta-685579.html", "text": "Пълзи ли отново джендърът към невинните български ученици? Този въпрос нашумя с нова сила покрай един фейсбук пост на Борислав Цеков от Института за модерна политика.Той приложи и докладна, от която се вижда, че има такъв проект.OFFNews потърси за коментар по темата образователното министерство. Оттам ни отговориха, че Националната комисия за ЮНЕСКО се председателства от Министерството на външните работи (МВнР). На своето заседание тя е разгледала 7 проекта, а един от тях е бил цитираният.От министерството изразяват и категорична позиция:Потърсихме за коментар и Външно министерство, откъдето получихме по подробен коментар по казуса. Оказва се, че на 2 юли 2018 г. в МВнР се е провело заседание на Бюрото на Националната комисия за ЮНЕСКО. На срещата са присъствали заместник-министърът на външните работи Юрий Щерк, който председателствал заседанието, заместник-министърът на образованието и науката Деница Сачева, заместник-министърът на културата Румен Димитров, както и представители на МВнР, МОН, министерство на спорта, НК на ЮНЕСКО, Софийския и Техническия университет, БАН и други.Обсъдени са били подадените 7 проекта по Програма „Участие“ на ЮНЕСКО за периода 2018-2019 г., сред които е и проектът „Форум за джендър балансиран образователен модел в училище” (проект на Института на БАН за изследване на обществата и знанието).Така че, спокойно, джендър проект за обучение на българските ученици няма да има.", "date": "2018.08.02", "title": "Дишайте спокойно: Джендърът няма да влезе в българските училища"}
{"url": "https://offnews.bg/obshtestvo/otvoriha-dvizhenieto-mezhdu-plovdiv-i-smolian-685589.html", "text": "Възстановено е движението по пътя Пловдив – Смолян в участъка Нареченски бани - Юговско ханче, съобщиха от пресцентъра на Агенция \"Пътна инфраструктура\".Трафикът беше временно ограничен и пренасочен по обходен маршрут поради паднали скали.Въпреки това от АПИ съветват шофьорите, на които не им се налага спешно пътуване по направлението Асеновград - Смолян, да отложат тръгването си. ", "date": "2018.08.02", "title": "Отвориха движението между Пловдив и Смолян"}
{"url": "https://offnews.bg/obshtestvo/zemetresenie-s-magnitud-4-1-kraj-gotce-delchev-obnovena-685584.html", "text": "Земетресение с магнитуд 4.1 по Рихтер стана преди минути, в 17:17 ч.Епицентърът му е най-близо до Гоце Делчев - на 18 км северозападно, показват данните на Европейския средиземноморски сеизмологичен център. Първоначално ЕССЦ съобщи за магнитуд 4, след което данните бяха променени. Незначителна промяна имаше и в посочените отстояния до градовете.Трусът е станал на 55 км от югоизточно Благоевград и на 114 км. южно от София, където обаче той също беше усетен, сочат актуализираните данни на ЕССЦ. Оттам посочват, че дълбочината му е била 2 км.Първоначалните данни на Националния институт по геофизика, геодезия и география към БАН се различават в известна степен от тези на ЕССЦ.Според тях магнитудът е 3.9 по Рихтер, а дълбочината - 11.9 км.Близо час след първия трус - около 18.00 часа, бе регистриран и втори с магнитуд 3.4 по Рихтер в района на Банско. Трусът с дълбочина 15 км.", "date": "2018.08.02", "title": "Земетресение с магнитуд 4.1 край Гоце Делчев (обновена)"}
{"url": "https://offnews.bg/obshtestvo/puskat-tramvaia-po-balgaria-v-sredata-na-avgust-685576.html", "text": "До средата на август трябва да приключат строителните работи по изграждане на нов релсов път в участъка на трамвайните релси на бул. “България“ и да бъде пуснат за движение трамвай № 7. Веднага след започва работа по преасфалтиране на булеварда от бул. “Акад. Иван Гешов“ до бул. “Гоце Делчев“.Това каза кметът на София Йорданка Фандъкова при проверката на ремонта на трамвайния релсов път и подлеза на бул. \"България\" при кръстовището с бул. „Акад. Иван Евстатиев Гешов“. На проверката присъства и заместник-кметът на София по транспорт Евгени Крусев. \"Със завършването на ремонта на релсовия път целим цялостното трамвайно трасе по бул. „България“ да бъде обновено и да осигурява по-бързото придвижване с градски транспорт. Ремонтираме и подлеза, който е един от най-големите и в най-тежко състояние\", посочи още Фандъкова. Монтиран е нов окачен таван, осветление, ще бъде изградено и ново видеонаблюдение, възстановени са облицовките по стените, ремонтирани са подовите настилки, гранитните стъпала и бетоновите рампи, частично са монтирани нови каменни облицовки по бордовете, както и предпазен парапет. Ще бъде направено ново озеленяване. По време на ремонта на бул. “България“ не се предвижда да се затваря за движение булевардът изцяло, автомобилите ще се движат в едното платно двупосочно. Планираме цялостно преасфалтиране, но ще се работи поетапно, за да не се блокира движението по един от най-натоварените булеварди, обясни кметът на София. ", "date": "2018.08.02", "title": "Пускат трамвая по 'България' в средата на август"}
{"url": "https://offnews.bg/kultura/zelena-biblioteka-obikalia-iz-stolichnite-parkove-tova-liato-685573.html", "text": "Хубавите книги излизат на чист въздух това лято из най-големите столични паркове.Всяка седмица в различен парк на София Столична библиотека организира \"Зелена библиотека\".На щандовете и всеки желаещ ще може да вземе любима книга и да я прочете сред зеленина и свежест, а за децата ще има допълнителни забавления като книжки за оцветяване и занимателни игри.На 4 август библиотеката на открито ще посети парк \"Гео Милев\". От 10.00 до 14.00 часа малки и големи ще могат да четат, да се отдадат на забавни и полезни игри, тебеширени рисунки и други.Програмата на \"Зелена библиотека\" продължава на 5 август в Борисовата градина, на 12 август - в Южния парк, на 19 август в парк \"Заимов\", а на 26-ти - в парк „Св. Троица“ и Западен парк. Част от \"Зелена библиотека\" ще бъдат и някои от известните български поети като: Елисавета Шапкарева, Анжела Димчева, Иван Ланджев, Кристин Димитрова, Мирела Иванова, Бойко Ламбовски, Петър Чухов, Илиян Любомиров, Роман Кисьов, Илиана Илиева и музикална къща \"Мюзик Плей\".", "date": "2018.08.02", "title": "'Зелена библиотека' обикаля из столичните паркове това лято"}
{"url": "https://offnews.bg/politika/rumen-ovcharov-pozdravi-bsp-za-chrd-ot-naj-visokia-vrah-v-rusia-685554.html", "text": "Румен Овчаров се изкачи заедно със семейството си на връх Елбрус и поздрави оттам БСП по случай 127-ата годишнина на партията. Овчарови покориха първенеца на Русия, който се извисява на 5642 метра над морското равнище, и развяха българското знаме. На 2 август се навършват 127 години от началото на организираното социалистическо движение в България. Елбрус е най-високият връх в Русия и съответно в планинската система Голям Кавказ. Съществува неофициален спор за това дали Елбрус е най-високият връх в Европа или пък тази чест се пада на Мон Блан (4810 м) в Алпите.Това зависи от определянето на границата между Европа и Азия, като в последните години по-популярната теория е, че Елбрус попада в територията на Европа. ", "date": "2018.08.02", "title": "Румен Овчаров поздрави БСП за ЧРД от най-високия връх в Русия"}
{"url": "https://offnews.bg/futbol/bonuchi-se-zavarna-v-iuventus-i-prizna-milan-beshe-greshka-685587.html", "text": "Защитникът Леонардо Бонучи се завърна в Ювентус след един противоречив сезон в Милан и публично призна, че е взел грешно решение да си тръгне от Торино.Лео се скара с треньора Макс Алегри по време на финала на Шампионската лига и избра най-лесният вариант - да си тръгне. Защитникът имаше варианти да продължи кариерата си в Пари Сен Жермен, Челси и Манчестър Сити, но избра да остане в Италия по семейни причини.За незапознатите - Бонучи се грижи за болно дете и затова не иска да напуска родината си. Така той избира доста съмнителния проект на Милан, където му дават капитанската лента. Сезонът му стана обект на шеги от страна на феновете на Ювентус, а за кратко време Бонучи се превърна в сянка на себе си.Първите индикации, че Лео не е щастлив в Милано се появиха още през декември, а в началото на 2018 година той вече е потърсил обратния път към Ювентус. Бонучи се завръща в Торино като част от мегасделката с Милан, според която в Милано отива 24-годишният защитник Матия Калдара, а нападателят Гонсало Игуаин ще играе под наем. Сделката е добра за торинци.Преди година те получиха 42 милиона евро за Бонучи, а сега си го връщат без пари. Според Transfermarkt цената на Калдара в момента е само 25 милиона евро. Остава да разберем реакцията на феновете на \"Старата госпожа\". Според анкети повечето са против връщането му, тъй като го считат за предател.Треньорът Алегри опита да свали недоверието като заяви, че всичко помежду им вече е изгладено. От клуба предложиха достойни условия на бившия си играч - договор за 4 години и заплата от 5,5 милиона евро. Целта е ясно - триумф в Шампионската лига.С привличането на Кристиано Роналдо атаката изглежда убийствена, а с Лео в защита вратата на Войчех Шчесни ще стане още по-непристъпна. С времето феновете на Ювентус ще простят на Бонучи, който този път избра по-трудното, но правилно решение, да се завърне у дома в Торино.", "date": "2018.08.02", "title": "Бонучи се завърна в Ювентус и призна: Милан беше грешка!"}
{"url": "https://offnews.bg/politika/sadat-zadalzhi-tcik-da-vavede-mashinnoto-glasuvane-do-polovin-godina-685544.html", "text": "Централната избирателна комисия беше осъдена от Софийския административен съд да въведе машинното гласуване във всички секции до половин година. Делото беше заведено от бившите депутати и настоящи членове на \"Демократична България\" Мартин Димитров и Петър Славов.Решението подлежи на обжалване, но от ЦИК все още не са решили дали ще жалят пред по-горна инстанция. \"ЦИК ще изпълни окончателното решение на съда\", коментира говорителят на избирателната комисия Александър Андреев.На въпрос дали ще има машини във всички секции за евроизборите през 2019 година и колко време и пари са нужни, за да има машини във всяка секция, Андреев отговори: \"С конкретни срокове не мога да се ангажирам, те са дадени в решението на съда, когато то стане окончателно\".\"ЦИК вече има 6 месеца срок. Нека спрат да протакат и да изпълнят закона\", призова Димитров. Той подчерта, че това не е първото дело по същата тема и законът е ясен - всички избиратели трябва да имат възможността да гласуват машинно, ако искат. Бившият депутат подчерта, че ЦИК вече забавя повече от година въвеждането на машинното гласуване. \"18 месеца закъснение на ЦИК, за които те са нарушили закона около 50 пъти, защото на всеки частичен вот трябваше да бъде осигурено и машинно гласуване. Ние сме убедени, че ЦИК нямат особено желание да въвеждат машинно гласуване в България и винаги търсят начин да протакат. Подобни опасения имаме и за дистанционното електронно гласуване\", каза той пред Нова тв. От ЦИК обаче се оправдаха за забавянето с проблеми в логистиката. \"Това поставя редица въпроси, които ЦИК не може сама да реши и трябват помощта и съдействието на държавата. И това са въпроси свързани с логистиката - съхраняването на машините, поддръжката им, осигуряването на техническата възможност те да бъдат под един мониторинг постоянно. Ако трябва да говорим за едни 12 500 машини, които бяха допуснати в предходните избори - това са 60 тира с машини. Тези въпроси стоят и те трябва да намерят, за да може тази възможност на избирателите да бъде осигурена\", каза говорителят на комисията.В отговор обаче Димитров припомни какви са функциите на комисията: \"ЦИК трябва да изпълняват закона, така както е написан. Да не разсъждават защо е написан така законът, а просто да го изпълняват. ЦИК не е орган, който трябва да си прави някакви интерпретации какво трябва да се прави в България\", каза той. Андреев твърди, че избирателната комисия не нарушава Изборния кодекс. \"Не мога да се съглася, че ЦИК не изпълнява закона и не изпълнява решенията на съдилищата. Обратното - ЦИК при изборите за народни представители обяви обществена поръчка. Това, че изпълнителят се отказа и не изпълни своите задължение, не означава, че ЦИК не е изпълнила своите ангажименти по договора така както ги беше представил в офертата, не означава, че ЦИК не си е изпълнило задълженията\", каза той.В закона обаче е записано, че всеки с право на глас има право да избира между това да гласува машинно или с хартиена бюлетина, а не че ЦИК обявява обществена поръчка за машини. OFFNews припомня още, че на последните парламентарни избори не изпълнителя се отказа, а ЦИК взе решение да отстрани единствения участник в обявената обществена поръчка и да прекрати процедурата.", "date": "2018.08.02", "title": "Съдът задължи ЦИК да въведе машинното гласуване до половин година"}
{"url": "https://offnews.bg/obshtestvo/balgarski-emigrant-v-sasht-dari-milioni-dolari-na-lom-685588.html", "text": "Български емигрант в САЩ дари над 2 милиона долара на Ломската гимназия, предава \"Дарик\".Допълнителни 500 000 долара пък е дарил на общината, а парите вече са пристигнали по сметките на училището и общината.Дарителят - д-р Андрей Георгиев, е заявил, че иска парите, изпратени на гимназията, да бъдат разпределени за ученици, които ще следват в европейски университети. В завещанието си Георгиев е написал, че кмета на града на трябва да реши за какво да изхарчи огромната сума, оставена на общината.За това, че д-р Георгиев ще остави голяма сума на училището се знае от години, но местната управа е останала впечатлена от размера на дарението, което се очаквало да бъде около милион долара. По сметките само на училището обаче са пристигнали 2 075 000 долара.Кметът на града - Пенка Пенкова, заяви, че върви допитване сред жителите за това как да бъдат изразходвани средствата. Сред идеите е ремонт на спортната зала на града. Общината подготвя и изложба, която да запознае жителите на града с щедрия дарител.", "date": "2018.08.02", "title": "Български емигрант в САЩ дари милиони долари на Лом"}
{"url": "https://offnews.bg/kultura/vechnite-balgarski-hitove-orlin-goranov-jordanka-hristova-dancho-ka-685555.html", "text": "Най – обичаните изпълнители Йорданка Христова, Орлин Горанов, Данчо Караджов , Роси Кирилова , Кристина Димитрова и \"Трамвай 5\" се събират за едно голямо турне, което ще обиколи няколко български града.По време на концертите ще чуем над 30 вечни български хита  „Светът е за двама” ,” Ще продължавам да пея” , „Може би” , „Боса по асфалта” , „Детски спомен” , „Усмивката „, „Да те жадувам” , „Песен моя , обич моя „, „Учителко , целувам ти ръка” , „С днешна дата” ,” Тя” ,”Липсваш ми” и много други. Турнето ще започне от 7 август от Добрич, на 8 август артистите ще пристигнат във Варна, а на 9 август - в Бургас.На 11 август големите български гласове ще излязат на сцената на зала 1 на НДК за грандиозен концерт, в който участие ще вземат много родни любими изпълнители.", "date": "2018.08.02", "title": "Вечните български хитове: Орлин Горанов, Йорданка Христова, Данчо Караджов и Трамвай 5 с общо турне"}
{"url": "https://offnews.bg/futbol/georgi-ivanov-levski-shte-ima-oshte-po-golemi-problemi-685560.html", "text": "Легендата на Левски Георги Иванов-Гонзо не спести критиките си по адрес на настоящото ръководство на \"сините\". Пред bTV бившият нападател сподели, че клубът скоро няма да излезе от кризата, а самият той категорично отхвърли възможността да се завърне на \"Герена\".\"Назначава се треньор, който се избира от президента. А президентът гледа футбол от една година. Трябва да има човек, коректив, който да даде оценка на футболистите, които се привличат, които се освобождават. На треньорите, които се слагат.На президента на Левски му стана интересно да бъде по медиите и да прави трансфери. В същия момент имаш изпълнителен директор (б. ред. - Красимир Иванов), който никога не се е занимавал с футбол. А той е другият човек, който прави трансферите.С цялата политика, която води, нищо добро не чака Левски и ще има още по-големи проблеми. Смяната на треньора е закъсняла, защото няма кой да посочи грешките на треньора и на собственика. Стига се до едно блато, от което Левски ще излезе много трудно. Ще си говорим пак след една година.Аз съм станал от Левски, защото съм харесвал Наско Сираков, Божидар Искренов, Емил Велев. В този отбор кой да харесаш? Пълно е с чужденци. Да харесвам Обертан, ако съм дете, за да стана от Левски само заради синия цвят? По-добре да гледам Челси заради по-качествения футбол.В момента Левски е обезпечен добре, но трябва така да се направи структурата, че да се взимат момчета от школата, а не чужденци. Тези чужденци са изгонени от техните си отбори. Ние ги взимаме, за да ги учим да играят футбол, а те ни забиват още по-надолу\", каза Гонзо.По отношение на новия треньор Славиша Стоянович, легендата на \"сините\" смята, че клубът прави отново грешката да сменя наставника преди началото на сезона.\"Почваме пак с \"шест месеца ми трябват, за да опозная отбора\". А след шест месеца я камилата, я камиларя. Така че Левски пропусна още една година\", категоричен е Иванов.", "date": "2018.08.02", "title": "Георги Иванов: Левски ще има още по-големи проблеми"}
{"url": "https://offnews.bg/temida/19-zadarzhani-pri-spetcaktciata-v-burgas-685561.html", "text": "19 души са задържани при акция на ГДБОП и Специализираната прокуратура, която се проведе в Бургас и други градове по Южното Черноморие.Организираната престъпна група се е занимавала с рекет, побои, палежи, наркотици. Това информира на кратък брифинг Иван Гешев от Специализираната прокуратура. При претърсванията са открити и оръжия. Такава акция е имало и в несебърското село Кошарица, където вила има Димитър Желязков – Митьо Очите. Самият бос не е арестуван, излязъл е извън пределите на страната. Според държавното обвинение, имало е информация, че ще напусне България, но са предпочели да си довършат акцията. Oчаква се да бъде поискана международна заповед за арест за него, обявен е за общодържавно издирване.Групата е следена още от 2016 – та година, а акцията е подготвяна от няколко месеца. Възможно е към нейните действия да бъде причислен и палежът на дискотеката, в която Очите бе прострелян. Предстои да бъдат повдигнати обвинения на арестуваните. Има задържани и луксозни автомобили, като част от веществените доказателства. От прокуратурата информираха, че повече информация ще бъде изнесена утре, в София.", "date": "2018.08.02", "title": "19 задържани при спецакцията в Бургас"}
{"url": "https://offnews.bg/bojni/tajsan-fiuri-v-momenta-sme-v-smeshen-sastav-tciala-amerika-ni-se-sme-685558.html", "text": "Бившият шампион в тежка категория Тайсън Фюри сподели, че ще се бие с Дионтей Уайлдър, защото неговия сънародник Антъни Джошуа нямал кураж, за да се изправи срещу американеца.Фюри добави, че сделката за двубой с шампиона на WBC е почти завършена и двамата ще излязат един срещу друг през в средата на декември в Лас Вегас.\"Те нямат кураж, нямат сърце и нямат топки да направят това. Аз ще направя този двубой, за да покажа на британската общественост какви страхливци са те.Джошуа е във форма, не е бил извън ринга, световен шампион е и би трябвало да бъде \"златното\" момче на британския бокс, но явно нещата не стоят по този начин.Наложи се да изляза от пенсия, за да върна британския бокс на картата, защото в момента сме в смешен състав. Цяла Америка ни се смее. Налага се Циганския крал да се завръща след тригодишно отсъствие, за да победи техния най-добър боец.Когато нямате топки, няма как да се биете с най-добрите. Защо Джошуа не се би с Уайлдър, за да стане безспорен шампион в тежка категория и да получи 80 милиона долара междувременно?\", каза Фюри.", "date": "2018.08.02", "title": "Тайсън Фюри: В момента сме в смешен състав, цяла Америка ни се смее"}
{"url": "https://offnews.bg/obshtestvo/sofijskiat-universitet-veche-niama-da-ima-fakultet-po-nachalna-i-predu-685557.html", "text": "Софийският университет повече няма да има Факултет по начална и предучилищна педагогика. Той ще се преобразува във Факултет по науки за образованието и изкуството след приемането на постановление на Министерския съвет, публикувано за обсъждане.Сега СУ има два педагогически факултета - Факултет по педагогика и Факултет по начална и предучилищна педагогика.Предложението за промяната е направено след положителна оценка от Националната агенция за оценяване и акредитация (НАОА).Сегашното име на факултета не отразява професионалната квалификация на получилите образованието си там, а и акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование, се казва в мотивите.Факултетът е създаден през 1983 г. като Факултет за подготовка на детски и начални учители, в който се обучават студенти по три специалности - \"Предучилищна педагогика\", \"Начална педагогика\" и \"Дефектология\". През 1988 г. той е преименуван на Факултет по начална и предучилищна педагогика.Роенето на специалности, характерно за всички университети през последните 20 години, обаче превръща името в не особено адекватно. Във факултета вече се преподава по 4 професионални направления: \"Педагогика\", \"Педагогика на обучението по...\", \"Изобразително изкуство\" и \"Музикално и танцово изкуство\", в 12 бакалавърски специалности, 42 магистърски и 17 докторски програми.Обучението по всички тях ще продължи както досега след преобразуването.Във факултета работят 83 преподаватели на основен трудов договор - 28 професори, 24 доценти, 14 главни асистенти и 17 асистенти. Негов декан е .", "date": "2018.08.02", "title": "Софийският университет вече няма да има Факултет по начална и предучилищна педагогика"}
{"url": "https://offnews.bg/obshtestvo/darakchiev-bosia-prodalzhava-da-otkazva-pregledi-utre-shte-stane-ias-685564.html", "text": "Николай Колев Босия продължава да отказва текущите прегледи, които му предлага екипа на болница \"Лозенец\". Рингер не му е вливан. Надявам се днес д-р Николов, на който Николай има доверие, да го прегледа и да му вземе кръв за изследване. Утре ще има яснота в какво състояние е той. И вероятно колко му остава, написа Пламен Даракчиев, приятелят на Босия, на страницата си във фейсбук. Той разказва, че вчера почти през цялото време Босия, след 50 дни гладна стачка, е седял и е успял да разговаря с хората, дошли да го видят. Предложи на дъщеря си Мария да й приготви закуска, но тя отклони тази малко пресилена проява на бодрост. По едно време дори прекоси стаята, седна на компютъра и ни пусна Махалия Джексън. Нещата заприличаха на приятелско парти, пише Даракчиев. Направих опит да поговорим. За това, че с отсрещната страна, дори когато тя е врагът, трябва да се говори. Пресече ме с категоричен жест. Дори ме нахока и ми забрани повече да до повдигам темата, става ясно още от разказа на Даракчиев. ", "date": "2018.08.02", "title": "Даракчиев: Босия продължава да отказва прегледи, утре ще стане ясно колко му остава"}
{"url": "https://offnews.bg/zvezdi/madona-se-premesti-da-zhivee-v-portugalia-zaradi-donald-tramp-685571.html", "text": "Мадона заяви, че една от причините да напусне САЩ и да заживее в Лисабон е американският президент Доналд Тръмп, информира Huffingtonpost.Поп звездата сподели в интервю за италианското издание на Vogue, че според нея, след като бизнесменът застана начело на Щатите, Америка вече не е хубаво място за живеене. Освен това, 12-годишният син на Мадона – Дейвид, развива кариерата си на футболист и наскоро стана част от младежката школа на португалския клуб Бенфика.„Имах чувството, че се нуждаем от промяна и исках да се махна от САЩ. Както знаете, сега не е най-добрият час за Америка\", заяви Мадона пред списанието.„Не че напускането ми ще направи нещо различно или промени нещо. Просто ми харесва възможността да мога да си тръгна, когато нещо не ми хареса и да поемам рискове“, добави тя.Мадона никога не се притеснявала да критикува президента. През 2016 година тя сподели снимка на най-големите синове на Тръмп (Ерик и Доналд Тръмп-Младши) и попита кой от двамата е по-голям женчо. На рождения ден на Дейвид пък беше окачила пинята с главата на президента и оприличи избирането му като „шоу на изроди“.", "date": "2018.08.02", "title": "Мадона се премести да живее в Португалия заради Доналд Тръмп"}
{"url": "https://offnews.bg/tehnologii/google-podgotvia-tcenzurirashta-versia-na-tarsachkata-si-za-kitaj-685563.html", "text": "Google разработва версия на търсачката си, която да съответства на цензурата в Китай.Компанията спря търсачката си там през 2010 г., оплаквайки се от ограничаване на правото на свободно слово. Китай обаче е най-големият интернет пазар в света.Но новинарския сайт The Intercept твърди, че Google работи по проект с кодово име Dragonfly (водно конче - англ.), който ще блокира думи и изрази като \"човешки права\" и \"религия\". Един от държавните вестници в Китай - Securities Daily, отрича информацията.Запитани от Би Би Си от Google не отричат, а отговарят: \"Осигуряваме няколко мобилни приложения в Китай, като Google Translate и Files Go, помагаме на китайските разработчици и сме направили значителни инвестиции в китайски компании, като JD.com. Но не коментираме спекулации относно бъдещи планове\".Поотделно агенциите Reuters и AFP потвърдиха информацията чрез свои източници.Цитирайки вътрешни документи на Google и собствени източници от  компанията, The Intercept пишат още, че Dragonfly се разработва от пролетта на 2017 г. Работата по него се ускорила след среща между главния изпълнителен директор на Google Сундар Пичай и представители на китайското правителство. В статията се казва още, че приложения за Android могат да бъдат пуснати до 9 месеца, ако има одобрение от китайското правителство.Как би работила китайската търсачка?Търсачката ще има \"черен списък\" с \"чувствителни заявки\", пишат The Intercept, ще идентифицира и филтрира блокирани в Китай сайтове. Така при търсене те просто няма да се появяват в списъка с предложени линкове с обяснението, че те не са включени заради изисквания на закона.Сред блокираните ще са новинарският сайт на Би Би Си и Wikipedia, смята The Intercept.", "date": "2018.08.02", "title": "Google подготвя цензурираща версия на търсачката си за Китай"}
{"url": "https://offnews.bg/knigi/kniga-za-plazha-zhenite-koito-kupuvat-tcvetia-ili-kak-se-otgl-685559.html", "text": "„Жените, които купуват цветя“ е книга, която ни отправя на дълга разходка из ботаническата градина на живота, където цъфтят рози, които понякога убождат пръстите ни.Растат маргаритки, чиито листа късаме, за да ни дадат отговор, който невинаги е очакваният. Срещат се орхидеи, които ни парализират с красотата си и слънчогледи, напомнящи ни къде е Слънцето. По време на разходката из тази градина компания ще ви правят пет жени, които купуват цветя. В началото никоя от тях не ги купува за себе си. Едната – за тайния си любовник, другата – за офиса си, третата – за да ги рисува, четвъртата – за клиентките си, последната – за един покойник.Авторът Ванеса Монфорт прави тези жени приятелки на читателя, с които заедно слушат джаз, пият вино и се учат как се посява, отглежда, полива и изживява щастие. Не някога, а днес, защото животът е неотложна задача и често трябва да си припомняме това.В книгата се разказва историята на Марина. Жена, загубила съпруга, а заедно с него и посоката на живота си. Изпълнена със страх, че не може да изпълни обещание, което е дала. Без капчица вяра в себе си. Жена, която мисли, че има нужда от някого, но греши – има нужда единствено от себе си. Случайността отвежда Марина в „Градината на ангела“ – цветарски магазин в квартала на писателите в Мадрид. Там тя ще се научи, че ангели съществуват и че всички опити за летене си струват. Уроците по летене преподава безплатно Оливия - ексцентрична и вълшебна дама, която лекува цветя и хора еднакво добре, защото те може би имат нещо общо – нуждаят се от любов, светлина и грижа. Марина започва работа в този оазис, който я запознава с още четири жени, намиращи се на кръстопът в работата, любовните отношения и семейството. Между всички тях разцъфва приятелство, което ги кара да променят посоката на живота си.Накрая Марина се качва на яхтата на покойния си съпруг, за да разпръсне праха му в Танжер, но по-важното - тя става капитан на кораба на живота си. А останалите героини - тях ще срещнете на страниците на романа – с цветните им рокли, с обърканото им минало, с неподозираните им таланти и необятните им мечти.Главен герой в „Жените, които купуват цветя“ е и морето. Средиземното, което умее да се сърди, да прощава, да забравя и да приютява. Морето, в чието лоно също се раждат цветя, които напомнят, че не е чак толкова лошо на дъното (но трябва да скатаем в някой джоб силата да изплуваме).", "date": "2018.08.02", "title": "Книга за плажа: „Жените, които купуват цветя“, или как се отглеждат чувствата"}
{"url": "https://offnews.bg/112/politciata-izdirva-dvamata-banditi-opitali-da-oberat-benzinostantcia-685530.html", "text": "Полицията издирва двама мъже, които са се опитали да оберат  късно снощи, съобщиха от пресцентъра на МВР.По първоначална информация, двама маскирани нахлули в обекта, единият ударил служителката, след което взели касовото чекмедже с оборота. При оттеглянето си изпуснали парите на земята и избягали в неизвестна посока.Сигналът за престъплението е постъпил в 23:20 часа вчера. Двама въоръжени нахлули в бензиностанцията на бул. „Цветан Лазаров”, ударили касиерката и поискали от нея оборота.Нападателите първоначално взели касетка с пари, но излезли без нея и напуснали района с автомобил, който ги чакал отпред.", "date": "2018.08.02", "title": "Полицията издирва двамата бандити, опитали да оберат бензиностанция в София"}
{"url": "https://offnews.bg/futbol/dimitar-penev-triabva-da-preskochim-nulata-685547.html", "text": "Почетният президент на ЦСКА Димитър Пенев даде интервю преди да замине заедно с отбора за гостуването на Адмира в Австрия. Той коментира реванша в Лига Европа, работата на треньора на \"червените\" Нестор Ел Маестро, представянето и на новия нападател Мауридес пред \"Тема спорт\".- Господин Пенев, какви са очакванията ви за реванша с Адмира?- Позитивни. Хубавото е, че Виена е по-близко място до България и ще могат доста привърженици да подкрепят отбора. Освен това имаме фенове в региона - Германия, Чехия... Ще бъдем и няколко ветерани, както в Рига. Надявам се, че нашата публика ще е доста голям брой. Иначе реваншите винаги са сериозни. И с два-три на нула да си победил в първата среща, не бива да се отпускаш. Треньорите и състезателите трябва да са много отговорни, футболистите да не се пазят от контузии, а да влизат здраво в единоборството, защото победата ни трябва и във втората среща. В случая и 0:0 върши работа, но това изобщо да не си го и помисляме. Трябва да прескочим нулата - най-добре е да вкараме поне един-два гола. Хубавото е, че позапазихме сили в мача с Витоша. Нормално беше малко по-лежерно да играем в тази среща. Аз лично поздравявам треньора ни, защото проведе спокойно срещата. Похвали и за Витоша, който показа амбиция, имаха футболни моменти срещу ЦСКА. Още малко качество им трябва, но са тръгнали на прав път.- Какви са впечатленията ви от Ел Маестро?- Човекът говори добре, интелигентно, но това е нормално, защото има победи. Я да видим обаче какво му е на треньора на Локо Пловдив - Акрапович. След две загуби какво да обяснява - подготовки, селекция, едно-друго, обаче губят. Така че, като побеждаваш, е лесно да се говори. Важното е, че ЦСКА печели, а и има конкретна мисъл как да се стигне до успеха във всяка среща. Не се мъчим по терена, а през миналия сезон имаше такива двубои. Нестор има пълен картбланш. Да се надяваме, че всичко около отбора ще е нормално и няма да има контузии. Сега срещу Адмира ще се наложат някои промени, защото Бодуров и Малинов са наказани за Европа, но в ЦСКА има достатъчно материал, който да ги замести. Треньорът си знае нещата. Няма да му даваме акъл. Човекът се справя добре. Като имаш победи и генералите нищо не могат да ти кажат. Така беше едно време. Даже ще те почерпят една водка или нещо безалкохолно (смее се).- Как се представя новият централен нападател Мауридес?- Все още прави първите си стъпки в отбора, но като цяло бразилците виреят добре при нас. От тази държава сме имали неведнъж звезди в ЦСКА и Мауридес няма да е първата. Трябва да го поздравим. Вкарва голове, харесва ми и движението му по терена. Най-важното е да бъде здрав, защото другите отбори вече започнаха да го \"целят\". Все едно, че се нахвърлят върху последните череши или кайсии за сезона, така го атакуват. Но той е кораво момче.- Като евентуален съперник на ЦСКА в третия кръг на Лига Европа се очертава Копенхаген. Какви са шансовете на отбора срещу датчаните, ако се стигне до такива сблъсъци?- Ще е доста трудно. Знаем ги Копенхаген - скандинавци, здрави момчета, дисциплинирани. Имат и доста опит в евротурнирите, където са постоянно присъствие в последните години. Обаче нищо не се знае. ЦСКА има добри изпълнители и става все по-конкурентен. Имаме какво да противопоставим срещу датчаните, но нека все пак да стигнем до мачовете с тях.", "date": "2018.08.02", "title": "Димитър Пенев: Трябва да прескочим нулата"}
{"url": "https://offnews.bg/sviat/kim-chen-un-izprati-pismo-na-tramp-685593.html", "text": "Американският президент Доналд Тръмп получи ново писмо от севернокорейския лидер Ким Чен-ун, заяви днес Белият дом, цитиран от световните агенции и БТА.Писмото е получено вчера, каза говорителката на Белия дом Сара Сандърс.По думите й кореспонденцията между Тръмп и Ким \"има за цел да продължи развитието след тяхната среща в Сингапур и да доведе до напредък по ангажиментите, поети в съвместната декларация на САЩ и КНДР\".По-рано днес Тръмп благодари на Ким в Туитър за връщането на тленните останки на американски войници, загинали в Корейската война през 1950-53 г., а също \"за милото му писмо\" и заяви, че \"с нетърпение очаква скоро да се види с него\".Белият дом не каза дали двамата лидери може да се срещнат отново.", "date": "2018.08.02", "title": "Ким Чен-ун изпрати писмо на Тръмп"}
{"url": "https://offnews.bg/temida/adv-markovski-otnoshenieto-kam-desislava-ivancheva-e-nechoveshko-685529.html", "text": "Довеждането на бившия кмет на \"Младост\" Десислава Иванчева в болница с белезници на ръцета и краката е противозаконно, това е жестоко отношение.Така адвокат Марин Марковски, чийто екип защитава Иванчева по делото за подкуп, коментира по бТВ излъчените вчера кадри за съпровождането ѝ в ендокринологията на \"Майчин дом\" на Александровска болница за изследване. Кадрите засне и разпространи бившият пиар на общината Петър Кърджилов, когото Иванчева искаше да направи кмет на района до приключване на делото срещу нея. „Когато се наруши законът и се наруши по такъв категорично опасен начин, това е много лошо. Един ден може да се случи на всеки един от нас. Това жестоко, нечовешко отношение към г-жа Иванчева граничи с много сериозни възможности тя да си потърси обезщетението”, подчерта Марковски. Бившият зам.-министър на правосъдието Димитър Бонгалов посочи, че по закон може да се използват само белезници – а не специални колани и пранги. Според инструкция, приета през март, Иванчева е вързана с белезници за леглото си, трябва да ходи до тоалетната на отворена врата, по време на прегледите й присъства надзирател. Бонгалов подчерта, че не става дума само за Иванчева – тази практика се прилага в цялата страна при конвой до лечебно заведение, както и при извеждането на всички арестанти - общо около 1000 души, които могат да си потърсят правата.„Доживотните ги извеждаме без белезници, но продължаваме да извеждаме от специализирания арест и този на „Г.М.Димитров” невинните до доказване на противното с белезници до лекаря и до мястото на разходка”, коментира бившият зам.-министър. Иванчева има тумор на хипофизата от години, стана ясно на делата за промяна на мярката й за задържане. Има и парадонтоза от стреса, каза още Марковски. ", "date": "2018.08.02", "title": "Адв. Марковски: Отношението към Десислава Иванчева е нечовешко"}
{"url": "https://offnews.bg/temida/obiaviavat-mitio-ochite-za-izdirvane-685536.html", "text": "Димитър Желязков - Митьо Очите ще бъде обявен за издирване, съобщава Нова тв.Желязков е на лечение в Германия. Той не е сред задържаните при спецакцията в Бургас срещу групата за рекет, телесни повреди и разпространение на наркотици.От прокуратурата съобщиха по-рано, че акцията е проведена тази сутрин от Специализираната прокуратура съвместно с ГДБОП.В съобщението се казва още, че групата се ръководи и в нея участват известни лице от криминалния контингент.В момента в Бургас и областта се провеждат действия по разследването, съобщават още от прокуратурата.По разпореждане на главния прокурор на място е заместник главния прокурор Иван Гешев за оказване на методическа помощ и координация.Паралелно с тази операция върви и друга, разпоредена от главния секретар на МВР за проверка на кортежи на луксозни автомобили по Черноморието, съобщава БНТ.", "date": "2018.08.02", "title": "Обявяват Митьо Очите за издирване"}
{"url": "https://offnews.bg/ikonomika/dsk-kupuva-banka-societe-generale-ekspresbank-685531.html", "text": "Банка ДСК купува мажоритарния дял в Societe Generale Експресбанк. Френската група „Сосиете Женерал“ и унгарската ОТП обявиха решението днес.Финансовото приключване на сделката се очаква да стане през последното тримесечие на 2018 г., при условие че бъдат получени всички необходими регулаторни одобрения, пишат от ДСК.Договорът е за придобиването на 99,74% акционерно участие в Societe Generale Експресбанк АД (SGEB) и другите местни дъщерни дружества, притежавани от SGEB.Дъщерните компании, 100% собственост на българското подразделение на групата, включват лизинговата “Сожелиз България“, „Сосиете Женерал Факторинг“, както и дяловете на застрахователното дружество „Сожелайф България“ и „Регионален фонд за градско развитие“ (51% собственост на СЖЕБ).Групата Сосиете Женерал ще остане в България чрез компанията си за оперативен лизинг и управление на автопарк АЛД Аутомотив.Паралелно с тази сделка \"Сосиете Женерал\" и ОТП обсъждат сключване на споразумение за услуги, което ще обхване предоставянето на взаимни услуги в различни области (включително, но не само - инвестиционно банкиране, капиталови пазари, финансиране и глобално трансакционно банкиране) в Албания, България, Хърватия и Унгария, пишат от ДСК.С пазарен дял от близо 6.7%, „Сосиете Женерал Експресбанк“ е седмата по големина на активите банка на българския пазар и като универсална банка е активна както в сегмента на банкиране на дребно, така и в корпоративното банкиране. Банка ДСК, собственост на унгарската OTP, е втората по пазарен дял ДСК с близо 12.5 млрд. лв.Първата Уникредит Булбанк има 18.6 млрд. лв. активи.През следващите няколко месеца, Сосиете Женерал Груп и Банка ОТП ще си сътрудничат за получаването на всички необходими разрешителни. През този период, до окончателното финализиране на сделката, СЖЕБ ще продължи да предлага висок стандарт на обслужване във всички сегменти, като успоредно с това плавно ще подготвя промяната за клиентите, гарантирайки стабилни взаимоотношения във всеки един момент.", "date": "2018.08.02", "title": "ДСК купува банка Societe Generale Експресбанк"}
{"url": "https://offnews.bg/kultura/parvi-folkloren-sabor-na-tesnolinejkata-podgotviat-na-naj-visokata-gar-685562.html", "text": "С радост Ви съобщаваме, че на 12 август 2018 година (неделя) ще се проведе Първият национален събор на народното творчество и приятелите на теснолинейката „С хорá и песни край релсите тесни”. Гайди, танци и песни ще разлюлеят ливадите край най-високата жп гара на Балканите – Аврамово, сгушена между Родопите и Рила планина, съобщават от Гражданско сдружение \"За теснолинейката\".Това е най-голямото събитие в нашата история дотук и целта отново е да привлечем обществения интерес към каузата за опазване, популяризиране и развитие на теснолинейката като туристическа забележителност и национално богатство – гръбнак на туризма в този красив край.На нашата сцена под звездите участие ще вземат над 200 самодейци от цялата страна, разделени в 22 колектива и самостоятелни изпълнители, които ще се изявят безвъзмездно – в името на това заедно да рекламираме региона, традициите, българския дух и Малкото влакче като важна част от социалния и културния живот от Тракия до Пирин.Събитието ще бъде възможно благодарение на сърдечната подкрепа на Община Якоруда – които ще осигурят безвъзмездно сцената, както и на Община Велинград – която се ангажира с наемането на озвучители за празничния ден. Благодарни сме и на ДП „Национална компания „Железопътна инфраструктура”, които и този път са плътно зад нас и подкрепят по всякакъв начин работата ни в насока за пробуждане на хората чрез редица мероприятия по теснолинейката.Официалното откриване ще започне в 12:30 ч., а с пристигането на влак „Родопи” в 11:10 започваме презентация и дегустиране на традиционни якорудски ястия, тъй като мероприятието се провежда на територията на Община Якоруда, за чиято туристическа визия също работим усилено с помощта на наши членове и редица доброволци. По време на събитието, което ще продължи до 20 ч. вечерта, всеки наш гост ще може да се докосне до местни продукти – сладка, мед, млечни продукти, боб, билки и други, да похапне вкусна родопска якорудска скара и да си вземе сувенири за спомен.От 15:15 ч. ще започне празничният концерт на младия изпълнител на македонски песни Борис Коцаков, известен в региона и страната. Самодейците ще се изявят в три части – от 13:00 до 15:00, от 16:30 до 18:30 и от 18:40 до 19:40 ч.Програмата е съобразена с преминаващите влакове, но призоваваме всеки, който има възможност, да използва и личния си автомобил, тъй като местата във влакчето са ограничени. Около гарата има място за паркиране, служителите на реда също ще съдействат. Чакаме Ви!Повече информация на телефон 0892288220, мейл kv94@abv.bg и във фейсбук страницата ни „Родопската теснолинейка”.", "date": "2018.08.02", "title": "Първи фолклорен събор на теснолинейката подготвят на най-високата гара на Балканите"}
{"url": "https://offnews.bg/112/13-godishen-e-s-opasnost-za-zhivota-sled-kato-postrada-ot-voltova-dag-685532.html", "text": "13-годишно момче е с опасност за живота след инцидент с волтова дъга на жп гарата в града, съобщиха от пресцентъра на Апелативна прокуратура - Пловдив.Районна прокуратура - Стара Загора наблюдава досъдебното производство за възникналия инцидент.До момента е установено, че на 1 август 2018 г. около 17.30 часа в град Стара Загора, 13-годишно момче се намирало в района на жп гара - Стара Загора. Детето се качило на покрива на товарен вагон, при което се е образувала волтова дъга и при контакт с тялото му е нанесла наранявания. Пострадалият незабавно е бил транспортиран за оказване на спешна медицинска помощ в ЦСМП – Стара Загора с тежки изгаряния и опасност за живота.След извършването на първоначалните медицински манипулации, насочени към преодоляване на непосредствената опасност за живота му, момчето е било транспортиран до Клиника по изгаряния в град Пловдив, където и към момента продължава лечението му.От момента на извършване на деянието се провеждат необходимите процесуално-следствени действия, насочени към изясняване и установяване на всички факти и обстоятелства по случая.", "date": "2018.08.02", "title": "13-годишен е с опасност за живота, след като пострада от волтова дъга"}
{"url": "https://offnews.bg/liubov-i-seks/zvezdata-ot-spasiteli-na-plazha-dejvid-haselhof-se-ozheni-za-treti-p-685500.html", "text": "Дейвид Хаселхоф, известен най-много с ролята си на Мич Бюканан в хитовия сериал \"Спасители на плажа\", се ожени за трети пъти, съобщи Би Би Си.Във вторник актьорът се врече във вечна вярност на 38-годишния модел Хейли Робъртс в Пулия, Италия. На събитието присъстваха само семейството на Робъртс от Уелс и двете дъщери на Хаселхоф от предишния му брак.През 2011 година Робъртс участва в риалити шоуто \"Великобритания търси талант\" и се запозна с актьора, който тогава беше част от съдийския екип. Двамата имаха дълга връзка и през 2016 година обявиха официално годежа си.\"Точно този тип момиче си представям, когато се запитам с кого искам да остарея\", споделя 66-годишният актьор относно взаимоотношенията си към Робъртс. ", "date": "2018.08.02", "title": "Звездата от 'Спасители на плажа' Дейвид Хаселхоф се ожени за трети път"}
{"url": "https://offnews.bg/interviu/udalzhavaneto-na-uchebnata-godina-za-sedmoklasnitcite-ne-e-priumitca-n-685533.html", "text": "Г-жо Михайлова, какво налага предложените от МОН промени в графика за учебното време и ваканциите през учебната 2018/2019 г.?Предложеният график не се различава съществено от този, по който се работи тази учебна година. Той беше изработен при стриктно спазване на всички нормативни изисквания.За да се изработи, е необходимо да се използват няколко основни нормативни положения. От една страна, учебното време се определя от учебните срокове, седмици и дни. Броят на учебните седмици се определя от Наредбата за учебния план и за всяка учебна година министърът определя със заповед началото и краят на ваканциите, с изключение на лятната, неучебните дни, началото и края на втория учебен срок. Има изискване в закона заповедта да бъде утвърдена до две седмици преди началото на учебната година. Съобразяваме се и с учебната година в спортните училища, която започва на 1 септември. Видовете ваканции се определят от стандарта за организация на дейностите в училищното образование.Тази година началото на учебната година ще бъде на 17 септември, защото 15-и е събота. Което означава, че от 17 септември трябва да имаме 18 учебни седмици за всеки клас – от първи до дванадесети – за първия срок. Оттам нататък технологията е много лесна. Всяка учебна седмица съдържа пет учебни дни, които трябва да кореспондират на дните от работната седмица. Например ако първият учебен ден се пада в сряда, това означава, че трябва да имаме сряда, четвъртък, петък, понеделник и вторник. Тоест учебната седмица не е календарната и оттам идва малка техническа подробност как се изчислява броят на седмиците.Вторият срок е с различна продължителност за различните класове, съгласно Наредбата за учебния план. По този начин от първи до четвърти клас през 2018/2019 ще бъдат 14 седмици, от пети до шести – 16, от седми до единадесети – 18, а в 12-и клас вторият срок ще бъде 13 седмици. Така се определя краят на учебната година.Съобразихме се да не навлизаме в месец юли и учебната година да приключи в традиционно приетото време – до 30 юни.Когато се съобразим и с ваканциите, разписани в Наредбата за организация на дейностите: есенна, зимна, междусрочна, пролетна, и след като съобразихме ваканциите да не са с разминаване за отделните класове – от години дванадесети клас е с по-малка пролетна ваканция, изчислихме броя на учебните дни, края на първия учебен срок, началото на втория и се получи това, което предлагаме като край на първия срок – 1 февруари.2-ри, 3-ти, 4-ти и 5-ти ще бъдат междусрочната ваканция.Имаме зимна ваканция от 22 декември до 1 януари.В първия срок е и есенната ваканция, която някога започна като ваканция само за първи клас. Есенната ще е от 1-ви до 4 ноември. От 30 март до 7 април е пролетната за всички класове до 11-и, а от 5-и до 7 април – за 12-и.Тук влизат и неучебните дни.Освен 21-и и 23 май, когато са държавните зрелостни изпити, неучебни са 24 септември, защото 22-ри е събота, 4 март, от 26-и до 29-и са великденските празници, 1 май, 6 май, 24 май.Смятам, че вариантът, който предложихме, е оптималният. Разбира се, сигурно може да има и по-добър, но тази година го обсъдихме и с представители на директорите на различни училища – основни, начални, гимназии, след което го обсъждахме в отрасловия съвет, обяснихме как е получена всяка дата. След това имахме обсъждане с началниците на РУО, които казаха, че досега графикът не е бил обсъждан с тях.Убедени сме в това, което предлагаме. Физически това са параметрите.За мен няма нищо страшно в едно обществено обсъждане. Няма как да чуеш мнението на другите, ако нямаш този инструмент. Затова смятам, че всички доводи – когато са обосновани, разумни, съобразени с нормативната уредба, а виждате, че ние се съобразяваме и с традициите, е хубаво да бъдат изказани.Общественото обсъждане продължава до 20 август включително, то ще покаже други мнения, бележки, становища.Обсъждахте ли и други варианти?Да, разработихме няколко варианта. Всеки от тях има и плюсове, и минуси. Отхвърлихме варианти, които примерно навлизат в месец юли, или примерно пролетната ваканция е още по-кратка.Учебните и почивните дни при избрания график равни ли са на броя учебни и почивни дни миналата година?Горе-долу да, плюс – минус един ден. Учебните дни са равни на тези от тези миналата и предишните години. При ваканциите някои са с ден повече, други – с ден по-малко, това е въпрос на разположение на календара спрямо съботи и недели.Знаете, че преди пет години, завършвайки учебната година до 30 юни, имаше два учебни дни повече, но нашият график е съобразен с това как се падат дните спрямо съботите и неделите в реалния календар. В случая не започваме на 15-и, а на 17 септември.Защо учебната година за седмокласниците се удължава – вместо на 15 юни, те ще завършват на 28-и?Учебната година за седмокласниците като продължителност, като учебни седмици, е определена в Наредбата за учебния план, която е приета през 2015 г. и там всъщност броят на учебните седмици за седми клас е увеличен на 36 седмици вместо досегашните 34.Причината е, че, от една страна, седми клас вече е класът, в който се завършва основно образование. Приключва важен етап от развитието на нашите ученици. Когато основното образование завършваше в осми клас, също учебните седмици бяха 36. Причината в никакъв случай не е в изискванията за подготовка за националното външно оценяване. Така е приетата наредба осигурява повече време за усвояване на учебното съдържание.Защо е приета така?За да има достатъчно време и за упражнения. Знаете, че вече залагаме на усвояване на компетентности и се завършва основно образование – това е много важен етап.Седмокласниците не са ли и сега твърде натоварени заради подготовката за изпитите? Двете допълнителни седмици няма ли да натежат на семействата?Когато говорим за външното оценяване, вече говорим не само за оценяване на знания, а за достигане на определени компетентности, което е по-важно. Надяваме се да излезем от матрицата на общественото разбиране, че изпитите след седми клас са най-важните в живота. Те са важни, да, но моето виждане е, че родителите трябва да вярват повече на децата си и да им се доверят повече. Те ще се справят. Понякога има прекомерно изискване към нашите седмокласници.Да, важно е къде ще продължиш, но има много по-важни неща и според мен по-важно е в училище да се научат на екипна работа, на отговорност, на самостоятелно поставяне на цели.Не са толкова малки нашите деца. Ако им се доверим, могат да направят чудеса. Не бива да има чак такова опекунство. Разбира се, като родител също много съм се притеснявала, но нека им се доверим – те се справят прекрасно.Учителите ни са отговорни хора, не виждам причина да имаме недоверие към българския учител.Планирате изпитите след VII клас вече да се провеждат през юни, а не през май. Защо?Наредбата за оценяване изисква те да бъдат две седмици преди края на учебната година. Тъй като тя приключва в края на юни, ги сложихме в първите възможни дни – 17-и и 19-и. Имаше предложение за 18-и и 20-и, но нашето виждане е, че трябва да ги поставим в първия възможен нормативно определен срок. Смятам, че учениците ще се справят. Вярвам на учениците.В началото на разговора ни ме уверихте, че всички становища по проектографика ще бъдат взети под внимание. Получили ли сте такива? Ако да, какви са мненията на хората, които ви пишат?От 20-и, когато беше публикуван за обществено обсъждане, към момента (разговорът се води на 26 юли) становищата са около 10 на брой. Има различни искания, те са доста разнопосочни.За съжаление, голяма част от предложенията противоречат на нормативната уредба. Например някой предлага да няма есенна ваканция, друг – да няма междусрочна.Аз съм човек от системата, затова ще се върна няколко години назад. Имаше една учебна година, в която както приключва първия учебен срок, така на другия ден започва втория. Тогава отново имаше разнопосочни мнения. \"Как е възможно? Не може до вчера да си бил втора смяна и на другия ден да си първа с различна програма!\" Особено за училищата на двусменен режим междусрочната ваканция е необходима и чисто организационно.Други предлагат да се съкрати зимната или да се удължи, но няма как да се съкрати – 24-и, 25-и и 26 декември са Коледните празници.Има различни предложения и от родители, и от учители. Сигурно до 20 август ще има и други. Ако се намери по-рационален график, нормативно обоснован и законосъобразен, ще се съобразим.Но пак казвам – той не се различава съществено от предходния. Разликата е ден или два. Естествено, за седми клас има две седмици повече - 36 учебни седмици, но това не е моментна приумица на Министерството на образованието, още през 2015 г. в наредбата за учебния план този брой е бил определен, след като е бил подложен на обществено обсъждане.Преди всичко желая успешна учебна година за всички ученици. За седми клас – да се справят прекрасно на изпитите. За дванадесетокласниците това е важната година, когато трябва да положат успешно зрелостните изпити. Като учител ще кажа – нека всеки постигне съответстващото на труда си, това, което заслужава.Тече процесът по избор на новите учебници. Ще се справите ли навреме?Да, оптимизирахме процеса, след като миналата година се наложи изборът да се прави през август и рискувахме да не успеем. Очаква се до 10 септември учебниците да бъдат доставени.В началото на юли приключи оценката за пригодност от учителите, така че да могат пълноценно да се възползват от отпуска си.Споменахте оценката от учителите. Получавали ли сте сигнали, че изборът на учителите измежду вариантите, предложени от издателствата, е фиктивен? Че се прави под натиск от директора или под влиянието на подаръци от издателства? Такава информация е стигала до мен.Направихме всичко възможно такава порочна практика да няма, защото щом Вие сте чували... Смисълът на оценката за пригодност от страна на учителите е те да избират.Има две стъпки – от една страна съгласуването за учебниците за безвъзмездно ползване (до седми клас включително) с обществения съвет. Когато хората в него милеят за училището и своите деца, това е много успешна формация, която е възможност за коректив. Ролята на Обществен съвет е да осъществява гражданския контрол.Силно се надявам, че няма фиктивен избор на учебници. Все пак освен учениците, и учителите работят по този учебник.Обсъждате и промени, свързани с професионалното образование. Бихте ли ги разяснили?Предлагаме разписването на по-ясни правила за дуалната система на обучение, защото искаме от проект тя да стане политика в образованието в професионалните гимназии - това е най-късият път от училище към пазара на труда.Професионалното образование гъвкаво би могло да реши нарастващата липса на кадри на пазара на труда. Училището самò и бизнесът сам няма как, трябва в партньорство.Прецизираме условията, възможността бизнесът да участва в изработването на учебните програми, те да се актуализират на всеки 5 години.Силно се надявам, че професионалното образование има своята визия за развитие, а бизнесът има отговорност след това да отгледа кадрите си.", "date": "2018.08.02", "title": "Удължаването на учебната година за седмокласниците не е приумица на МОН, а изискване в наредба от 2015 г."}
{"url": "https://offnews.bg/obshtestvo/gabi-i-maruska-koito-podariavat-smiah-na-hora-s-uvrezhdania-685537.html", "text": "Точно в 8 часа Габи и Маруска спират пред вкъщи, за да ме вземат за поредното им пътуване. Крайната точка за тази събота е домът за хора с физически увреждания „Ильо Войвода” в Кюстендил. Габи е 26-годишно къдраво момиче със заразителен смях, което от 4 г. е доброволец в дневния център за хора с интелектуални затруднения „Светът на Мария” в София, а от 2 г. посещава и центъра „Св. Марина”, също за хора с умствени увреждания. В рамките на около час всеки петък Габи прави йога на смеха, игри и релаксации в двата центъра. Последиците от тях са широки усмивки в хора, с които няма много желаещи да се смеят или играят.Понастоящем Габи е служител в IT компания, където отива след 7 г. журналистика или поне това, което е останало от нея. Верният ѝ другар Маруска е 30-годишна, родена в Германия, но поне от 15 г. „живее” по българските пътища. Едната ѝ врата не се заключва, дясното огледало леко виси, ръждата е избила почти навсякъде, но опаковката не е толкова важна, казва Габи. Сърцето на Маруска (двигателят) е изминало над 1 млн. километра. След прехвърлянето им и километражът спрял. Самата Маруска обаче няма планове да спира, прави го само когато стопанката ѝ види стопаджия да маха край пътя.Габи получила колата като подарък от своя приятел Виктор и още едно непознато момче - Николай, които искали да подпомогнат мисията ѝ – смехът да стига до повече хора. Затова за 30-годишния юбилей на Маруска тази година Габи е решила да направят нещо по-различно - обиколка на 10 центъра за хора с увреждания в неравностойно положение в България, за да им подарят малко смях.„Инициативата е напълно доброволна и се крепи на нашия луд ентусиазъм. За целта ще изминем 3000 километра, надяваме се два пъти. Идеята е да запалим повече хора да станат доброволци или просто да съчетаят традиционната си лятна почивка с някое добро дело”, пише Габи във „Фейсбук” страницата Travelling Volunteer VW Polo.До момента тя и Маруска са изминали 1800 км, като са били в пет центъра.Пътуването до Кюстендил, на което и ние присъстваме, е третото подред в графика. Преди него екипът е бил в училището по изкуства и занаяти „Димитър Екимов” в село Русаля, където се обучават 24 деца в неравностойно положение и в преходното жилище към дома за хора с увреждания в с. Преколница.Сесията в третия център започва с подреждането в кръг на 25 души, част от които в инвалидни колички. Те са на видима възраст от 30 до 70 години. В началото всеки участник в йогата на смеха се представя и трябва да си направи комплимент, да каже какво харесва в себе си, а останалите му вдъхват увереност с думите: „Много добре, много добре, йеее”.„Когато чуват името си в комбинация с нещо позитивно, това ги карат да се идентифицират с положителни неща, тъй като част от тях са с ниско самочувствие”, обяснява Габи. Когато участникът се затруднява в комплиментите, останалите помагат. Така разбираме, че бивш счетоводител обича да прожектира филми, учителка след инсулт, която е загубила говора си, е много добра в рисуването, а трети е специалист в играта на боча. Някои шият гоблени, а други просто обичат да гледат сериали.„Хубаво е, че сме живи”, казва жена в инвалидна количка.Сесията продължава с различни видове игри, чиято основна цел е да накарат участниците да се смеят, при това силно и гръмогласно.„Доказано е, че тялото не прави разлика между имитирането на смях и искрения такъв - и в двата случая се отделят хормоните на щастието - серотонин и ендрофин. Колкото повече имитираме, толкова повече подсещаме тялото, че смехът всъщност е много добър за него и прераства в истински, неподправен”, разяснява Габи.За по-голямата част от хората в кръга забъркването на коктейл от смях, който се пие на екс, и театралния смях, са забавни. Има и участници като бившият таксиметров шофьор и счетоводителят до него, които са скептични към случващото се и не го намират за много смислено. Краят наближава с играта на думи, която стимулира въображението, съобразителността и обогатява речника. За финал участниците правят релаксация и упражнения за дишане.„В един от центровете имаше много агресивно момче, което първите 10-ина занятия не оставаше повече от 5 минути в залата или започваше да се бие с другарчето, което стои до него. Постепенно започна да остава по-дълго и да стои специално за релаксацията. След като успя да издържи плътно 10 минути, без да мърда, да говори или да бута някого, започна да се включва по свое желание и в самия смях, в упражненията и дори се кара на другите, когато са шумни и не внимават. Психолозите, които работят в центъра, също споделят, че е станал много по-уравновесен, особено в дните, в които има смях. Това е един от най-добрите примери за въздействието на йогата на смеха, които съм срещала”, разказва Габи. Най-щастлива от доброволческия си труд е, когато чуе въпроса: „Кога ще дойдеш пак?”", "date": "2018.08.02", "title": "Габи и Маруска, които подаряват смях на хора с увреждания"}
{"url": "https://offnews.bg/obshtestvo/niama-da-ima-voda-na-6-mesta-v-stolitcata-685459.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Пресвързване на уличен водопровод на ул. „Едуард Генов“ в „Малинова долина“ налага спиране на водоподаването от 10:00 до 22:00 часа на бл.21, бл. 22, бл. 23,бл. 24, бл. 25, бл. 27. Подмяна на сградно водопроводно отклонение на ул. „Сопот“ в жк. „Хаджи Димитър“ налага спиране на водоподаването от 09:00 до 21:00 часа по ул. „Сопот“ от ул. „Васил Кънчев“ до ул. „Проф. Иван Шишманов“. Изграждане на сградно водопроводно отклонение на ул. „Христо Максимов“ в жк. „Гео Милев“ налага спиране на водоподаването от 11:00 до 18:00 часа по ул. „Христо Максимов “ от ул. „Симеонов век“ до ул. „Елисавета Багряна“. Диагностика на уличен водопровод на ул. „Чавдарица“ в кв. „Изгрев“ на Банкя налага спиране на водоподаването от 13:30 до 16:30 часа по ул. „София“ от ул. „София“№102 до края на улицата и ул. „Чавдарица“. Във връзка с подмяна на уличен водопровод на ул. 756 и ул. „Димитър Шишманов“ в кв. „Горна баня“, се налага спиране на водоподаването от 09:00 до 21:00 часа на ул. „Димитър Шишманов“, ул. „Еделвайс“, ул. 646, ул. 754, по ул. 756 от ул. 755 до ул. 75. Заради подмяна на сградно водопроводно отклонение на ул. „Цар Борис III“ в Казичене се налага спиране на водоподаването от 09:30 до 19:30 часа на ул. „Троянов път“, ул. „Цар Борис III“, ул. „Васил Левски“, ул. „Кръстю Пастухов“. ", "date": "2018.08.02", "title": "Няма да има вода на 6 места в столицата"}
{"url": "https://offnews.bg/obshtestvo/vremeto-prevaliavania-i-temperaturi-do-33-685522.html", "text": "Времето в четвъртък ще бъде облачно с превалявания и температури до 33°. Ще преобладава предимно слънчево време, а след обяд в Западна и Централна България ще се развива купеста и купесто-дъждовна облачност и на места отново ще превали и прегърми.Ще духа слаб до умерен вятър от север-североизток. Максималните температури ще са между 28° и 33°, в София – около 28°.  По Черноморието ще е предимно слънчево. Сутринта на отделни места ще има ниска облачност или мъгла. Ще духа слаб до умерен североизточен вятър. Максималните температури ще са 27-30°. Температурата на морската вода е 25-27°. Вълнението на морето ще е 2-3 бала.В планините ще е предимно слънчево. Около и след обяд ще се развива купеста и купесто-дъждовна облачност и ще има краткотрайни валежи с гръмотевици, на отделни места ще са значителни по количество. Ще духа до умерен изток-североизточен вятър. Максималната температура на височина 1200 метра ще е около 23°, на 2000 метра – около 16°.", "date": "2018.08.02", "title": "Времето: Превалявания и температури до 33°"}
{"url": "https://offnews.bg/obshtestvo/chestvame-115-godishninata-ot-ilindensko-preobrazhenskoto-vastanie-685523.html", "text": "Днес честваме 115-годишнината от Илинденско - Преображенското въстание - най-драматичният и героичен опит на българите от Македония и Тракия, останали под османско робство по силата на Ньойския договор, да извоюват свободата си.Премиерите на България - Бойко Борисов и на Македония - Зоран Заев ще отбележат заедно годишнината в Благоевград.Тържественото честване на 115-годишнината от Илинденско-Преображенското въстание, което е организирано от ВМРО, ще започне с отдаване на почит пред паметника на Тодор Александров и ще продължи с шествие, предвождано от евродепутата Ангел Джамбазки и вицепремиера и министър на отбраната Красимир Каракачанов. На площад „ Македония“ в честването ще се включат и двамата премиери. След военния и църковен ритуал Бойко Борисов и Зоран Заев, който пристига у нас заедно с министъра на вътрешните работи Оливер Спасовски, ще отдадат почит пред паметта на героите от общата ни история и ще поднесат венци пред паметника на Гоце Делчев. Очаква се премиерите да произнесат кратки слова.Това е второто съвместно отбелязване на историческата дата.2 август е и Националният празник на Република Македония.Миналата година двамата премиери бяха заедно в църквата „Свети Спас“ в Скопие, където се поклониха пред тленните останки на Гоце Делчев, пренесени там през 1946 година. Ден преди това беше подписан договорът за приятелство, сътрудничество и добросъседство между България и Македония.", "date": "2018.08.02", "title": "Честваме 115-годишнината от Илинденско - Преображенското въстание"}
{"url": "https://offnews.bg/obshtestvo/tcarkvata-pochita-arhidiakon-stefan-685457.html", "text": "Църквата почита днес паметта на св. първомъченик и архидякон Стефан, който се чества и на 27 декември. На този ден се чества и паметта на свети свещеномъченик Стефан, папа Римски, загинал мъченически в 257 г. при царуването на Валериан. Днес се възпоменава пренасянето на мощите на св. първомъченик Стефан. За мястото, гдето светите мощи се намирали, получил откровение йерусалимският презвитер Лукиан. След убиването на свети архидякон Стефан с камъни от юдеите неговото честно тяло лежало без погребение едно денонощие и един ден: то било хвърлено, за да бъде изядено от кучетата, зверовете и птиците; но нищо не се докоснало до него, защото Господ го пазел. На втората нощ прочутият иерусалимски законоучител Гамалиил изпратил благоговейни мъже да вземат незабелязано тялото на първомъченика; отнесъл го в своето село и извършил честно погребение на тялото на свети Стефан, полагайки го в пещера в нов гроб. Там били погребани по-късно самият Гамалиил със сина си Авив и Никодим.Над техните гробници построили църква. Мощите на първомъченика най-напред били пренесени в Йерусалим, а по-късно – в Цариград. ", "date": "2018.08.02", "title": "Църквата почита архидякон Стефан"}
{"url": "https://offnews.bg/sviat/zadarzhani-sa-chlenove-na-hakerska-grupa-svili-danni-ot-15-mln-kredi-685538.html", "text": "Трима членове на хакерска група, която е успяла да се сдобие с номерата на кредитните карти на близо 15 млн. души, са били задържани и очакват екстрадицията си в САЩ, където ще бъдат съдени.Според ФБР действията им са част от едно от най-мащабните киберпрестъпления, с което се е сблъсквало.Групата се казва ФИН7, по-известна като \"Кибербанката\". Членовете на престъпната банда прониквали в системите на хиляди хотели, ресторанти и казина в почти всички американски щати, както и във Великобритания, Франция и Австралия от 2015 г. насам. Част от откраднатите данни използвали за лична изгода, друга част продавали.За сега се смята, че организацията не е свързана с конкретна държава, но задържаните хакери са били част от неин филиал, базиран в Източна Европа. Съдът в Сиатъл ще съди украинците Дмитро Фьодоров, Федир Хладир и Андрий Колпаков по 26 обвинения. Фьодоров е бил задържан в Полша, Колпаков в Испания, а Хладир в Португалия. Последният вече се намира в арест в Сиатъл.", "date": "2018.08.02", "title": "Задържани са членове на хакерска група, свили данни от 15 млн. кредитни карти"}
{"url": "https://offnews.bg/obshtestvo/fandakova-spasiava-iuzinata-na-dvoretca-vzima-terena-ot-nek-685526.html", "text": "Столичният кмет Йорданка Фандъкова повежда битка за спасяването на сградата на  на двореца на ул. \"Московска\" 11 от надстрояване. Там се намира Yuzina Art Gallery, паметник на архитектурата от местно значение, а \"Студио Плакат\" ООД има съгласуван от Министерството на културата работен проект да надстрои 7 етажа, като запази само фасадата на красивата къща, строена през 1950 г. Становището на МК е необходимо, тъй като имотът попада в границите на \"втора защитена зона на археологическия резерват \"Антична Сердика и Средновековен Средец\". Идеята на инвеститорите е археологическите находки да влязат в приземните етажи на тяхната сграда по примера на хотел \"Арена ди Сердика\", като обещават свободен достъп на столичани и туристи до тях. Подробният устройствен план за района падна в съда, информира Фандъкова. За да спаси сградата, тя е издала заповед да се изработи цялостна концепция за разкриването на амфитеатъра. Теренът, върху който се намира голяма част от амфитеатъра, ще бъде прехвърлен от Министерството на енергетиката на Столична община, той е собственост на НЕК, каза още столичният кмет. Да получи терена от държавата Фандъкова е договорила на среща при премиера Бойко Борисов с министъра на културата Боил Банов и на енергетиката Теменужка Петкова. За всеки конкретен случай се води битка, заяви столичният кмет Йорданка Фандъкова.Налагала съм 16 санкции за сгради-паметници на културата - за къщата на Яворов - 100 000 лева, за къщата на Фингов - 100 000 лв. - собствениците вече внесоха план за реставрация и възстановяване.За Царските конюшни - нашият план предвижда запазването й, като не допуска пристрояване и надстрояване. На това основание и през 2017 г. главният архитект отказа издаването на виза за 12-етажна сграда на един от собствениците в комплекса. Сега собствениците ще получат предписания от нас за възстановяване на сградите, обясни кметът. Борим се за всяка сграда, интересите са големи, допълни Фандъкова.", "date": "2018.08.02", "title": "Фандъкова спасява Юзината на двореца, взима терена от НЕК"}
{"url": "https://offnews.bg/kultura/preporachvame-vi-jeremy-v-kino-cabana-685521.html", "text": "Тази вечер на сцената на  ще излезе група Jeremy?.Наскоро бандата издаде нов албум с шест парчета, който представи на голям концерт във Военния клуб в София. Първият сингъл от него - \"You're The Voice\" - излезе в средата на миналия декември като римейк на едноименния световноизвестен хит на John Farnham, и се радва на радушно приемане от страна на публиката. Останалите пет песни са напълно нови авторски и ще можем да ги чуем тази вечер от 20.00 часа.Kino Cabana отваря врати точно в 19.00 часа, а билети ще намерите  за 10 лв. и на място - за 12 лв.", "date": "2018.08.02", "title": "Препоръчваме ви: Jeremy? в Kino Cabana"}
{"url": "https://offnews.bg/medii/vitomir-saraivanov-stana-shef-na-sporta-v-bnt-685556.html", "text": "Телевизионният водещ Витомир Саръиванов вече е част от спортния екип на БНТ. От днес той поема длъжността главен продуцент на продуцентски център „Спорт“ към дирекция „Информация“, съобщиха от медията.Новината идва, след като в навечерието на Световното първенство по футбол БНТ  на дългогодишния ръководител на спортната редакция Методи Манченко. Витомир Саръиванов има над 20-годишен телевизионен опит, а професионалният му път започва именно в БНТ, където неговите качества забелязва покойният акад. Хачо Бояджиев.Повече от 10 години Саръиванов е спортен коментатор и водещ в държавната телевизия, по-късно е едно от основните лица в българския филиал на „Евроспорт“.Програмата на БНТ през летните месеци е наситена със спортни събития. Днес стартира първото издание на най-мащабното мулти-спорт събитие – Европейски първенства 2018, а през септември БНТ ще бъде домакин на три световни спортни форума – Световното първенство по гребане за мъже и жени, Световното първенство по волейбол за мъже, Световното първенство по художествена гимнастика.", "date": "2018.08.02", "title": "Витомир Саръиванов стана шеф на спорта в БНТ"}
{"url": "https://offnews.bg/zdrave-i-krasota/vrashtat-li-se-tankite-vezhdi-na-moda-685541.html", "text": "След като певицата Риана се появи с вежди като линия на корицата на Vogue, модният свят се запита дали ерата на „невидимите“ вежди отново се завръща.След периода на 90-те години, когато тази тенденция беше разпространена, през последното десетилетие именно дебелите и плътни вежди бяха на почит.Фотосесията на певицата от Барбадос предизвика сериозна дискусия сред модните специалисти и докато някои от тях приветстваха завръщането на тънките вежди, други бяха скептично настроени.„Идеята е освежаваща и различна. Плътните вежди вече не са толкова популярни. Кара Делавейн ги въведе преди години, но нейните бяха естествени. Сега хората започнаха да ги превръщат по-скоро в рисунки“, заяви Роузи Грийн, директор на отдел „Красота“ в Woman & Home.„Това няма да се хареса на широката публика. Модните влогъри могат да въведат малко по-естествени вежди, но тънките няма да се популяризират. Просто те са начин да изразим себе си и не виждам как отново ще изчезнат от лицата ни“, коментира Алесандра Стайнхер, бивш директор на отдел „Красота“ в списание Glamour.Други коментираха, че новото течение ще спести не малко пари на хората заради минималното използване на грим за оформянето им.В исторически план тънки и плътни вежди се редуват и след като преди ерата на тънките вежди през 90-те бяха на мода именно дебелите и плътни вежди, няма нищо изненадващо в това именно „невидимите“ вежди да се превърнат в модния хит на 2018 година.", "date": "2018.08.02", "title": "Връщат ли се тънките вежди на мода?"}
{"url": "https://offnews.bg/obshtestvo/dogovor-mezhdu-uchilishtata-i-semejstvata-sas-zabrana-za-nosene-na-gsm-685527.html", "text": "Семействата задължително да сключват договори с директорите на училищата, където учат децата им, иска синдикат „Образование“ към КТ „Подкрепа“. Документът да включва изрична забрана „за притежание и ползване на мобилен телефон в учебен час“, смятат от синдиката и предлагат задължението да бъде въведено със закон, чрез поправка в Закона за предучилищното и училищното образование.„Използването на мобилни телефони в учебен час е новият обществен дебат, дебат в който родители и учители кръстосват своите усещания за възпитание и социализация, а МОН неутрално цитира текста от училищния закон, който в чл. 172 йезуитски е отсякъл: „Учениците да не използват мобилните си телефони по време на учебните часове.“ Разбира се няма никакъв механизъм, който би могъл да гарантира прилагането на този текст“, възмущават се от синдиката и посочват, че световната училищна практика познава два модела за регулиране: чрез правила и санкции или чрез консенсус.Модела с договорите синдикатът взаимствал от Франция, където „на практика“ училища и семейства сключвали договор, изискващ изключването на GSM-а в училище. При неспазване на правилата следва предупреждение, а ново нарушение води до отстраняване от училището за 3 дена.Подобна е ситуацията в Англия - пише подписалият предложението председател на синдиката д-р Юлиян Петров. Там е забранено използването на мобилни телефони в училище. За учебни цели се ползват таблети с регулиран достъп до интернет.Английските ученици се изключват по много олекотена процедура, на която родителят не може да въздейства, добавят от синдиката. Ако ученик отсъства безпричинно, срещу родителя се завежда дело и се осъжда на глоби в хиляди паунди, посочват оттам.В повечето федерални провинции на Германия е забранено учениците от основен курс да влизат с телефон в училище, има дежурен телефон за връзка с родителя при нужда.В Полша има забрана за ползване на мобилни телефони в час, която се налага с вътрешните правилници на училищата. За неизпълнение на училищните правилници се намалява рейтинга на поведението, а намаленото поведение влияе върху избора на училище.", "date": "2018.08.02", "title": "Договор между училищата и семействата със забрана за носене на GSM в час предлага синдикат"}
{"url": "https://offnews.bg/112/dvama-vaorazheni-banditi-opitaha-da-ograbiat-benzinostantcia-v-sofia-685525.html", "text": "Опит за въоръжен грабеж на бензиностанция е имало тази нощ в София, съобщава bTV. Информацията е потвърдена от пресцентъра на МВР.По първоначални данни нападателите не са успели да откраднат пари от обекта.Сигналът за престъплението е постъпил в 23:20 часа вчера. Двама въоръжени нахлули в бензиностанцията на бул. „Цветан Лазаров”, ударили касиерката и поискали от нея оборота.Нападателите първоначално взели касетка с пари, но при все още неизяснени обстоятелства в крайна сметка излезли без нея и напуснали района с автомобил, който ги чакал отпред, посочват от МВР.Двамата се издирват.", "date": "2018.08.02", "title": "Двама въоръжени бандити опитаха да ограбят бензиностанция в София"}
{"url": "https://offnews.bg/obshtestvo/den-na-traur-v-obshtina-zlatograd-v-pamet-na-13-godishnia-mitko-krushk-685524.html", "text": "В община Златоград днес е обявен ден на траур в памет на 13-годишния Митко Крушков, който  във вторник вечерта на улица в града.Момчето бе ударено от микробус, управляван от 56-годишен шофьор на тротоара край пешеходна пътека. Детето почина на път за болницата. Новината за смъртта му потресе жителите на Златоград.“С моя заповед обявявам 2 август за траурен ден. Всички златоградчани са причастни, споделяме мъката и болката на близките на детенцето. За съжаление, това втори случаи в Златоград в рамките на два месеца. Имаше един инцидент преди два месеца с едно малко дете в Турция на почивка и сега този случаи всички златоградчани сме потресени и ставаме причастни давайки знак, естествено с този знак, че всички скърбим заедно с родителите. В памет на детето ще бъдат свалени знамена на официалните институции в Златоград на половина“, каза кметът на общината Мирослав Янчев.", "date": "2018.08.02", "title": "Ден на траур в община Златоград в памет на 13-годишния Митко Крушков"}
{"url": "https://offnews.bg/112/prokuraturata-pogna-grupata-na-mitio-ochite-v-burgasko-685528.html", "text": "Организирана престъпна група за рекет, телесни повреди и разпространение на наркотици е била разбита при акция на Специализираната прокуратура и ГДБОП в Бургаска област.По-неофициална информация става въпрос за хора, близки до несебърския бос Димитър Желязков - Митьо Очите.От държавното обвинение отбелязват, че „организираната престъпна група е с ръководител и участници известни лица от криминалния контингент”.Разследването продължава на територията на Бургас. Въоръжени полицаи с бронежилетки проверяват автомобилите на входовете на морския град, в резултат на което се образуваха задръствания.Блокирани са изходите в посока Созопол и Поморие. Образували са се колони от автомобили, движението е изключително затруднено. От МВР все още няма официална информация.На място е и зам.-главният прокурор и бивш ръководител на спецпрокуратурата Иван Гешев.", "date": "2018.08.02", "title": "Прокуратурата погна групата на Митьо Очите в Бургаско"}
{"url": "https://offnews.bg/obshtestvo/ekoorganizatcii-prizovaha-premiera-da-ne-obzhalva-sadebnoto-reshenie-z-685539.html", "text": "Коалицията от неправителствени организации и граждански групи \"За да остане природа в България\" призова премиера Бойко Борисов да не бъде обжалвано решението на тричленния състав на Върховния административен съд за Пирин.В отвореното писмо на екоактивистите се казва, че аргументите на съда подкрепят мотивите на жалбоподателите, че решението на Министерски съвет за промени в плана за управление на националния парк от 29 декември миналата година е взето в нарушение на три български закона. Те подчертават и че решението на съда идва точно седмица след началото на наказателна процедура на ЕК срещу България за установено нарушение в областта на законодателството по околна среда.Необжалването на решението на ВАС дава възможност на Министерски съвет да се разграничи от обвиненията за обслужване на лобистки интереси в полза на акционера на една от най-големите български банки и би дало възможност на Министерски съвет да излезе с достойнство от ситуация, породена от проблем, който направи България международно известна в негативен план, заявяват от \"За да остане природа в България\".Ето и пълният текст на писмото:На 30 юли 2018 г. Върховен административен съд публикува свое решение № 10238 от 27.07.2018, с което отмени Решение № 821/29.12.2017 г. на Министерски съвет. Аргументите на съда подкрепят мотивите на жалбоподателите, а именно, че решението е взето в нарушение на три български закона. Решението на съда идва точно седмица след началото на наказателна процедура на ЕК срещу България за установено нарушение в областта на законодателството по околна среда[1]. Комисията заявява:\"В България кумулативното въздействие от съществуващите и одобрените планове и проекти върху зоните по „Натура 2000\" систематично не е било вземано предвид и извършването на много промени, представляващи сериозна заплаха за постигането на природозащитните цели, е били разрешено независимо от наличието на такава заплаха\", както и че \"...Комисията редовно получава оплаквания относно планове и проекти, разрешени въз основа на недостатъчни оценки или дори при липсата на подходящи оценки.\" Начинът на одобрение на Решение № 821/29.12.2017 е част от описания от Комисията проблем и съдът със своето решение предотврати неговото задълбочаване. Тази наказателна процедура, наред с това, вече второ осъдително решение на ВАС по темата план за управление на Национален парк Пирин, показва дълбок проблем в прилагането на природозащитните политики от Министерство на околната среда и водите. Съгласно българското законодателство, Министерски съвет има възможност да обжалва решението на съда. Обръщаме се към Вас с призив правителството на България да не се възползва от тази възможност поради няколко важни причини:Необжалването на решението на ВАС дава възможност на Министерски съвет да се разграничи от обвиненията за обслужване на лобистки интереси в полза на акционера на една от най-големите български банки, довели до гласуване на Решение № 821/29.12.2017.Необжалването на решението на ВАС дава възможност на Министерски съвет да излезе с достойнство от ситуация, породена от проблем, който направи България международно известна в негативен план.Необжалването на решението на ВАС ще подпомогне правителството в започната хоризонтална процедура на ЕК за липса на качествени оценки или липса на всякакви оценки в областта на околната среда и ще представлява ясен сигнал към ЕК за налична воля в държавата да се ангажира с необходимата сериозност за решаване на проблемите, свързани с прилагането на европейското законодателство. Най-важната причина от всички е, че необжалването на решението на ВАС ще отговори на обществените очаквания за спазване на правовия ред в страната. Правителството трябва да дава добър пример и да приема и да се съобразява с решенията на независимата съдебна власт, както са декларирали и министрите от Вашия кабинет и Вие самият. Разчитаме върховният орган на изпълнителната власт да прояви мъдрост, отчитайки вменената на държавата роля да опазва околната среда и да гарантира възпроизводството на живата природа в чл. 15 на Конституцията и правото на всички граждани на благоприятна и здравословна околна среда по чл. 55 на Конституцията. Много хиляди български граждани в десетки градове демонстрират волята си за опазване на Национален парк „Пирин\" Той трябва да бъде запазен като българско и общочовешко богатство и достояние на бъдещите поколения. Господин премиер, вашето решение за бъдещето на Пирин ще е определящо за съдбата на световна ценност, която България е успяла да опази вече над 55 години.", "date": "2018.08.02", "title": "Екоорганизации призоваха премиера да не обжалва съдебното решение за Пирин"}
{"url": "https://offnews.bg/analizi-i-komentari/ivancheva-e-samo-povod-da-si-znaem-vnimavajte-v-kartinkata-685545.html", "text": "Гледайки какво причиняват на Десислава Иванчева, си казах - ако бях Оруел, щях да напиша страшна книга за България \"2084\".От Оруел щях да взема само това с главните букви:ВОЙНАТА Е МИР.Войната с обществото.СВОБОДАТА Е РОБСТВО.Свободата при фейк-демокрациятаНЕВЕЖЕСТВОТО Е СИЛА.Невежеството на безконтролните.Но понеже не съм Оруел, то гледайки издевателството над Десислава Иванчева (една от най-гадните гледки за последните 30 години) и виждайки, че Иванчева е само повод, пореден и най-очевиден повод да ни се размаха на всички нас не пръст, а юмрук - Внимавайте в картинката, че после да няма олеле!,  ще взема само нещо от Хемингуей, то аз и Хемингуей не съм, за жалост, затова не мога да напиша тъжна книга за България \"Да имаш и да нямаш\":Недей да питаш за кого бие камбаната: камбаната бие за теб!", "date": "2018.08.02", "title": "Иванчева е само повод да си знаем: Внимавайте в картинката"}
{"url": "https://offnews.bg/futbol/pierluidzhi-kolina-veche-ne-e-shef-na-sadijskata-komisia-na-uefa-685551.html", "text": "Шефът на съдийската комисия на УЕФА и определян за най-добрия рефер в историята - Пиерлуиджи Колина, подаде своята оставка. Той бе на поста в продължение на 8 години, като изтъкна лични причини за решението си.Италианецът заема същата позиция и в Съдийската комисия на ФИФА, в която той беше твърд привърженик на въвеждането на системата за видеоповторения в помощ на реферите (ВАР), която беше използвана за първи път на световното първенство в Русия тази година.УЕФА, от друга страна, реши да не използва ВАР през този сезон в най-комерсиалния си турнир - Шампионската лига, тъй като президентът на организацията Александър Чеферин смята, че новата технология все още не е развита достатъчно и трябва още време.Все още няма яснота дали това решение на УЕФА е причина за оттеглянето на Колина. Той ще бъде заменен на поста шеф на Съдийската комисия на Евроцентралата от сънародника си Роберто Розети.", "date": "2018.08.02", "title": "Пиерлуиджи Колина вече не е шеф на Съдийската комисия на УЕФА"}
{"url": "https://offnews.bg/obshtestvo/knsb-izdrazhkata-na-chovek-ot-domakinstvo-narasna-s-36-leva-za-polovi-685549.html", "text": "За нормален живот на четиричленно домакинство - двама възрастни и две деца, са необходими 2361,28 лв месечно.Това показват последните данни на Института за синдикални и социални изследвания на КНСБ, представени от президента на синдиката Пламен Димитров и от експерта на ИССИ Виолета Иванова, цитирано от БТА.Парите са нужни за покриване на разходите за храна, поддържане на жилището, здравеопазване, транспорт и почивка.За човек от домакинство необходимите средства за нормален живот са 590,32 лв. Издръжката нараства с 36 лева от началото на годината.Нетният размер на средната работна заплата трябва да е около 1200 лева на човек, за да може семейството да живее нормално, но не повече от 20 на сто от наемните работници у нас получават подобни заплати. Средното нетно възнаграждение през март е по-ниско с 321 лева, каза Пламен Димитров. 31,1 на сто от домакинствата в България са с общ доход на човек от домакинство до 321 лв. или това са близо 2 243 000 души.Според наблюденията на анализатори в области като Видин, Кюстендил и Благоевград нетният размер на средните трудови възнаграждения са едва около 50% от необходимия размер за издръжката на живот. ", "date": "2018.08.02", "title": "КНСБ: Издръжката на човек от домакинство нарасна с 36 лева за половин година"}
{"url": "https://offnews.bg/temida/mazhat-kojto-prostrelia-minuvach-v-podlez-v-sofia-okonchatelno-ostav-685548.html", "text": "Софийският апелативен съд остави в ареста Иван Тонев за стрелбата в подлез в София. Решението е окончателно.Тонев беше арестуван на 24 юли, след като простреля в корема 50-годишен мъж в оживен подлез на кръстовището на булевардите „България” и „Гоце Делчев”. Причината – спречкване, след като кучето на простреляния маркирало територия пред магазин на Тонев.Оказа се, че Иван Тонев има регистрация в полицията за побой, припомня bTV.„Съжалявам, че бях на пътя на семейство Адамс в този ден, защото когато им направят забележка, те могат да удрят с палка, а аз не мога да направя нищо”, каза пред съдебния състав задържаният.В деня на ареста от полицията казаха, че простреляния мъж е носел палка, но няма сведения да я е използвал.", "date": "2018.08.02", "title": "Мъжът, който простреля минувач в подлез в София, окончателно остава в ареста"}
{"url": "https://offnews.bg/112/stolichnata-politcia-na-krak-zaradi-ranitca-s-drehi-v-metroto-685552.html", "text": "Столичната полиция днес беше вдигната на крак заради забравен багаж в района на метростанция Сердика, съобщават от МВР.Около 11 часа днес е получен сигнал за изоставена раница пред входа на параклис в подлеза на метростанция в централната градска част. Незабавно полицейски служители са обезопасили района.Проверката, извършена от специализиран екип, е приключила към 12.10 часа. Установено е, че в раницата е имало дрехи.От съображения за сигурност районът беше обезопасен.", "date": "2018.08.02", "title": "Столичната полиция на крак заради раница с дрехи в метрото"}
{"url": "https://offnews.bg/obshtestvo/niama-prechki-da-butnat-feiata-ne-e-kulturna-tcennost-685566.html", "text": "Няма пречки сградата на някогашната легендарна кафе-сладкарница Феята в столичния квартал \"Яворов\" да бъде съборена. Тя не е недвижима културна ценност и не влиза в границите на недвижима културна ценност или в охранителната зона на такава и няма нужда от становище на НИНКН, става ясно от отговор директора на института за паметници на културата арх. Красимир Тодоров до Община Средец.От района са изпратили запитване до НИНКН, заради постъпилото искане от Българска холдингова компания чрез Софинвест да съгласува проектите за временна организация на движението, план за безопасност и здраве и план за управление на строителните отпадъци по време на събарянето на Феята. Договорът за приватизацията на Феята е от април 1999 г. първоначално за 948,93 кв. м. разгъната застроена площ(РЗС), като собствениците получават идеални части от терена и право на строеж. С допълнително споразумение три месеца по-късно квадратурата става 1347,46 км. м. През 2011 г. собствениците от Българска холдингова компания купуват терена, върху който е правото им на строеж - 752 кв.м., разказа кметът на района Мария Ачкова пред OFFNews още на 10 юли, когато станаха ясни намеренията на БХК. Рушащата се сграда според плановете на собствениците трябва да се превърне в офис сграда и ресторант. Според градоустройствения план на мястото не може да се строи над 3 етажа. ", "date": "2018.08.02", "title": "Няма пречки да бутнат Феята, не е културна ценност"}
{"url": "https://offnews.bg/analizi-i-komentari/ot-diamantite-na-diktatora-do-vagner-kakvo-stava-v-tcar-kadeto-ubi-685550.html", "text": "В последния ден на юли бе съобщено за смъртта в Централноафриканската република (ЦАР) на трима руски журналисти - Орхан Джемал, Александър Расторгуев и Кирил Радченко. Журналистите са работели върху филм за руснаци, които обучават местни военни.През последния половин век ЦАР преживя кървави междуособици, обвиняван в канибализъм \"император\" и няколко военни преврата. Досега никой не е успявал да наложи ред в най-неразвитата по оценки на ООН страна в света, нито французите, нито различните миротворчески мисии на ООН и на Африканския съюз, нито руските военни инструктори.Последното мястоДо 1960 г. ЦАР беше колония на Франция, а след получаването на независимост си остава една от най-бедните и слабонаселени африкански страни с изключително нестабилна политическа обстановка и продължаващ конфликт между християнски и мюсюлмански въоръжени групировки.Страната е разположена между Чад, Камерун, Конго, Демократична република Конго, Судан и Южен Судан. Няма излаз на море, затова пък територията на държавата, оформена по времето на колониализма, е богата на полезни изкопаеми: злато, диаманти, кобалт, уран и петрол.ЦАР води в много рейтинги на най-неблагополучните страни в света. През 2015 г. ООН я нарече най-неразвитата страна, а през 2017 г. ЦАР се оказа на последното място в рейтинга на МВФ по ниво на БВП на глава от населението.Близо 70 процента от децата са неграмотни, а средната продължителност на живота е около 50 години. Местните власти на практика не контролират 80% от територията на страната. От 2013 г. се води безкраен конфликт, който доведе до това, че половината от населението на ЦАР - 2,3 милиона души, се нуждае от хуманитарна помощ. Положението се влоши още повече, когато към ЦАР тръгнаха бежанци от суданската провинция Дарфур, където проправителствени отряди тероризираха християнското население. ООН нарече глада и масовата гибел на хора в Дарфур най-голямата хуманитарна катастрофа на 21 век.От Бокаса до БозизеЦялата съвременна история на ЦАР е свързана с преврати и опити на Франция и ООН чрез поддържане на едната или другата страна да наложи ред в страната.Скоро след получаването на независимостта на власт в ЦАР дойде диктаторът Жан-Бедел Бокаса. Той беше началник на генералния щаб на страната при първия ѝ президент Давид Дако, който му беше братовчед. Бокаса участва в заговор срещу Дако и в крайна сметка самият той дойде на власт, след това се обяви за пожизнен император, а страната нарече Централноафриканска империя. \"Императорът\" обичаше пищните церемонии и се вдъхновяваше от Наполеон Бонапарт.Бокаса живееше нашироко, но страната, като и сега, оставаше крайно бедна. От една страна, диктаторът демонстративно скъса отношенията с Франция и прие исляма, за да угоди на либийския лидер Муамар Кадафи, а от друга, бе приятел с френски политици и им подаряваше диаманти.През 1979 г. с участието на Франция Бокаса беше свален и се завърна в страната чак през 1986 г., но беше изправен пред съда. Освен всичко друго Бокаса бе обвиняван и в канибализъм - в хладилника на неговата резиденция бяха намерени части от човешки тела, но не успяха да го подведат под отговорност за това.През 90-те години на 20 век след серия от военни преврати в ЦАР се установи относителен мир, а военните не бяха на власт до 2003 г. Тогава генерал Франсоа Бозизе организира военен преврат срещу губещото популярност правителство, а след това нееднократно побеждаваше на изборите за президента на страната.През 2010 г. той реабилитира Бокаса.През 2013 г. Бозизе бе принуден да напусне страната. По това време в ЦАР вече беше пламнал въоръжен конфликт между мюсюлманската групировка \"Селека\" и властите, а по-късно и с християнските въоръжени групировки. Поддръжниците на \"Селека\" накрая завзеха столицата - град Банги, и отстраниха режима на Бозизе.Последва още една намеса на международните миротворци. За да се установи мир в страната, където по мнението на ООН имаше етнически прочиствания (срещу мюсюлманите) и се извършваха престъпления срещу човечеството, в ЦАР беше въведен международен контингент от повече от 10 000 миротворциПомагай, Русия!Сега страната се ръководи от бившия премиер Фостен-Аршанж Туадера, когото смятат за неутрална фигура и за човек, който не е свързан нито с мюсюлманските бойци, нито с християнските групировки.Именно той се обърна за помощ към Русия за възстановяване на реда. През октомври 2017 г. Туадера се срещна в Сочи с външния министър на Русия Сергей Лавров, а през март тази година Москва официално съобщи за решението си да окаже на ЦАР безвъзмездна военна помощ. Израз на това беше изпращането на близо 200 инструктори.През май тази година Туадера дори пристигна на Петербургския икономически форум, където се срещна с руския президент Владимир Путин.Руското интернет издание \"Бел\" (The Bell) съобщи в началото на юни 2018 г., позовавайки се на собствени източници, че в ЦАР работят военни инструктори на частната военна компания \"Вагнер\", която изданието свързва с близкия до Кремъл милиардер Евгений Пригожин. ", "date": "2018.08.02", "title": "От диамантите на диктатора до \"Вагнер\": какво става в ЦАР, където убиха руски журналисти"}
{"url": "https://offnews.bg/kultura/tri-sreshti-s-obrazite-na-izlozhbata-artextreme-strazha-v-morsko-685542.html", "text": "До края на август в Морско казино – Варна може да бъде видяна многожанровата изложба „ArtExtreme Стража“ на \"Андари\" – Анатолий Радев и Дария Василева, под патронажа на президента Румен Радев.Изложбата показва образа на Стража – свят пазител на същността в пространство, сътворено от божествената азбука Глаголица.На 3, 4 и 5 август в Морското казино в програмата на изложбата ще се проведат три срещи с образите на изложбата:На 3 август от 19 ч. ще се проведат „АртЕкстремни разговори“ с екипа на изложбата – авторите \"Андари\", композитора Александър Карагьозов и партньорите на изложбата. Разговор за създаване и явяването на образите и музиката на изложбата.На 4 август от 10 ч. пък е организирана работилница „Азбука Глаголица“ с \"Андари\", арх. Александра Бабунска и сдружение \"Амат\". За първи път във Варна ще се работи с образите на истинските глаголически букви от специалната книжка за оцветяване „Българска азбука Глаголица (песен за буквите)“, дело на изследователите Таньо Танев и Ангел Манев от сдружение \"Амат\". Участниците ще видят как се образуват буквите и ще отнесат със себе си избран от тях глаголически символ. На 5 август от 10 ч. в панела „Образ български“ ще бъде представено най-доброто от „Български исторически четения“ 2018, в които участват изследователите:Здравко Петров с „Духът на мястото – от метафора към модел за изява на градското културно наследство\", \"Андари\" - \"За себе си Кирилъ Шиваровъ\", Светлозар Попов с \"Известното и неизвестното за Елин и елините\", Донка Николова с „Братските могили - признателност, памет, дълг\", Иван Кръстев с \"Левски в нас\" и \"Музиката на Средновековието, ранен Ренесанс в българските църковни песнопения и проникване на музиката в литературата\", Марияна Шабаркова-Петрова с \"Колелото на живота - сравнителен аспект с някои хималайски и етиопски образци\", Таня Доганова-Христова с \"На учителя с любов и благодарност!\" - посвещава се на 110 години от рождението на големия български композитор със световна известност акад. Марин Големинов.Програмата на изложбата завършва на 25 август от 10 часа с пешеходна обиколка „ArtExtreme Стража“ с урбаниста Здравко Петров от historicalroutes.bg, \"Андари\" и темата за градските стражи. Сборно място е градския часовник на Варна. Обиколката ще проследи образа на стража в градските пространства около нас, които изразяват идеята за пазителството, за съхраняването както на мястото, така и на времето, т.е. историята на мястото. Темата на изложбата „ArtExtreme Стража“ е пресъздадена чрез 16 художествени творби - археометрирана мелодия на името на изложбата и буквите от Глаголицата ведно с български ритми, видео филми с преживявания, вплетени в танцови изпълнения. „ArtExtreme“ модели са световни балетни изпълнители и хореографи от България, Канада, САЩ, Куба, Южна Африка, Швейцария, Украйна и Италия.\"Андари\" – Анатолий Радев и Дария Василева са автори и куратори на изложбата. Изследователи на образа и вътрешните преживявания в пространствени среди. Културни оператори и куратори на образно изкуство. Създатели на Център за образна култура „ArtExtreme“, едноименна изложба и школа за образно изкуство „ArtExtreme Concept“, както и на \"Български исторически четения\".", "date": "2018.08.02", "title": "Три срещи с образите на изложбата „ArtExtreme Стража“ в Морско казино - Варна"}
{"url": "https://offnews.bg/obshtestvo/ne-vmeniavajte-nedokazana-vina-na-lekarite-zove-bls-sled-smartta-na-r-685569.html", "text": "Категорично се противопоставяме на популяризиране на вменена, но недоказана вина. Това се казва в позиция на Българския лекарски съюз по повод починалата родилка в университетската болница \"Георги Странски\" в Плевен.Докато по създал се медицински проблем, не бъде извършено щателно разследване относно възможните причини за настъпилите последици, всеки гражданин следва да бъде неприкосновен от уронващи името му упреци, както и вменяващи му недоказана вина коментари, пише още ръководството на БЛС, което изразява съболезнованията си към близките на починалата жена.Ръководството на съсловната организация вярва, че обществото ще успее да осъзнае, че лекарската професия е призвание и всички ангажирани с нея се водят от принципа „Primum non nocere“ (от лат.) - „На първо място: не вреди!\".Тази постановка е залегнала във възприятията на всички лекари, които на първо място се опитват да помогнат на своите пациенти, дори и в случаи на заболяване с повишена риск и опасност от неблагоприятен ход, убедени са в БЛС.От съсловната организация предлагат да съдействат \"по всички възможни начини\" на Изпълнителна агенция \"Медицински одит\" и РЗИ - Плевен - органите, които са заети с проверките по случая, \"така че казусът да бъде своевременно разрешен и обществеността да бъде успокоена\".При доказан от компетентните органи пропуск от страна на медицинския екип на УМБАЛ „Георги Странски“ Плевен, БЛС своевременно ще предприеме позволените от Закона за съсловните организации на лекарите и лекарите по дентална медицина действия, се казва още в позицията на Съюза.", "date": "2018.08.02", "title": "Не вменявайте недоказана вина на лекарите, зове БЛС след смъртта на родилката в Плевен"}
{"url": "https://offnews.bg/obshtestvo/radev-ilinden-napomnia-che-svobodata-i-istoricheskata-istina-triabva-685594.html", "text": "\"Илинден ни напомня, че свободата и историческата истина трябва да се ценят и ревностно да се отстояват.\" Това написа във Фейсбук президентът Румен Радев по повод годишнината от Илинденско-Преображенското въстание. \"С решителност и жертвоготовност, без надежда за помощ отвън, българите от Македония и Тракия се вдигнаха в отчаяна, но достойна битка за справедливост. Въстаниците издигнаха великото кредо на нашата национална революция - „Свобода или смърт“. В борбата паднаха мнозина, защото съзнаваха и приемаха, че собственият им живот е историческата цена на свободата. Тяхната саможертва почитаме и не забравяме. Илинден ни напомня, че свободата и историческата истина трябва да се ценят и ревностно да се отстояват\", гласи посланието на президента.По-рано днес в Благоевград бе почетена 115-тата годишнина от въстанието, на която присъстваха министър-председателят Бойко Борисов и премиерът на Македония Зоран Заев, с което страната ни отбеляза за втори път съвместно със съседката ни годишнината от героичното дело.", "date": "2018.08.02", "title": "Радев: Илинден напомня, че свободата и историческата истина трябва да се ценят и ревностно да се отстояват"}
{"url": "https://offnews.bg/futbol/espn-interviuira-vratar-po-vreme-na-mach-video-685570.html", "text": "Американският медиен гигант ESPN направи интервю с вратар по време на мач. Брад Гузан, който пазеше за сборния отбор на звездите на МЛС в приятелския мач срещу Ювентус, беше с микрофон и слушалка.От студиото на медията се свързаха с него и му задаваха въпроси до около 20-ата минута на шоуто в Атланта. Интервюто в разгара на срещата предизвика много коментира в социалните мрежи.Иначе италианският хегемон надви след дузпи сборният отбор на звездите на МЛС в приятелски мач, изигран на стадион \"Мерцедес Бенц\" в Атланта. В редовното време двубоят завърши 1:1, а при дузпите подопечните на треньора Масимилиано Алегри се наложиха с 5:3.Торинци откриха резултата в 21-ата минута с попадение на 21-годишния нападател Андреа Фавили, който се възползва от подаване на Матеус Перейра и се разписа с глава отблизо.Само пет минути по-късно съперникът изравни с гол на Мартинес след колективна грешка в отбраната на Ювентус. При дузпите \"бианконерите\" бяха безгрешни, докато за селекцията на МЛС пропусна Брадли Райт-Филипс.", "date": "2018.08.02", "title": "ESPN интервюира вратар по време на мач (видео)"}
{"url": "https://offnews.bg/ikonomika/osven-bosia-veche-i-shestima-poshtalioni-gladuvat-za-ostavka-na-moskov-685568.html", "text": "Шестима служителки на \"Български пощи\" вече участват в гладната стачка за по-добри условия на труд в държавното предприятие, а едно от исканията им е оставка на транспортния министър Ивайло Московски. Повече от месец със същото искане не се храни и Николай Колев-Босия.Дисидентът настоява Московски, при чието управление БДЖ достигна дъното, да се оттегли заради корупцията при издаването на шофьорски книжки, която води до стотици жертви по пътищата на България всяка година. Министърът, който е разследван за убийство по непредпазливост, обаче засега не намира куража да напусне кабинета.Както OFFNews вече съобщи, гладна стачка първа започна председателката на НС „Защита“ в БРСЦ – г-жа Златка Младенова. По-късно са се присъединили и колежките ѝ Светлана Великова, Паулина Съртмаджиева, Марийка Божилова, Мария Пашунова.Стачкуващите настояват за увеличаване на основните работни заплати в пощите с минимум 10% и искат да се преустанови несправедливото и субективно разпределение на допълнителни възнаграждения /бонуси/ във фирмата, както и за подобряване на недопустимо лошите условия на труд.", "date": "2018.08.02", "title": "Освен Босия вече и шестима пощальони гладуват за оставка на Московски"}
{"url": "https://offnews.bg/istoria/posledniat-otcelial-misteriata-okolo-naj-samotnia-chovek-na-sveta-685565.html", "text": "През годините се изписаха редица статии за \"най-самотния човек на света\" - туземецът, който обитава джунглите на Амазония и за когото изследователите твърдят, че е лишен от контакт с хора повече от 20 години. Въпреки че е обект на множество научни доклади и статии в пресата, за него се знае твърде малко, а животът му е обвит в мистерия.Смята се, че той е единственият оцелял от своето племе, което обитавало земи в щата Родония, Бразилия. Не е известно нито името на неговото племе, нито езикът, който са използвали членовете му. Знае се само, че едни от последните му членове са били избити през 1995 г.Местните го наричат \"Индианската дупка\", защото оставя след себе си дълбоки дупки, които използва за улавяне на животни и за укриване. В миналото са били забелязвани и други следи от него - сламени и ръчно изработени инструменти, както и стрели.Досега е заснета само една негова снимка - от ФУНАИ - бразилската агенция за контакт с племенните народи и индианците. Тя бива заснета от режисьор, който придружава служители на агенцията, и е показана за кратко в бразилския документален филм \"Corumbiara\" от 1998 г.Наскоро мъжът бе уловен във видеозапис, на който се вижда как сече дърво. От агенцията твърдят, че \"са доволни и изненадани да открият, че човекът е в добро здраве\".\"Той е много добре, ловува, поддържа някои насаждения от папая и царевица\", твърди регионалният директор на ФУНАИ Алтайър Алгайър.Агенцията обаче трудно би получила повече данни за него - в миналото той е стрелял по хора, поискали да се свържат с него. Мнозинството от племето му се смята за избито през 70-те и 80-те години, след като близо до територията им е построен път, който увеличава търсенето на земя за бизнес в района.В момента мъжът е в опасност, смятат от ФУНАИ, защото в териториите, които обитава, патрулират т. нар. \"пистолери\" - наемници, които обикалят в района за фермерите и собствениците на животни. През 2009 г. временен лагер, издигнат от наблюдателите на ФУНАИ, бе претърсен от въоръжената група, а в знак на заплаха те оставиха два пистолета. В Бразилия живеят десетки откъснати от цивилизацията племена, които обаче са в опасност именно заради нея и заради болести като грип, морбили или други често срещани заболявания, но имунитетът на хората от племената срещу тях е много нисък.\"Той е символ на това, което губим - огромното човешко разнообразие\", констатира със съжаление Алгайър.", "date": "2018.08.02", "title": "Последният оцелял: Мистерията около най-самотния човек на света"}
{"url": "https://offnews.bg/obshtestvo/600-tona-kamani-zapushiha-patia-asenovgrad-smolian-685572.html", "text": "600 тона скална маса са паднали върху пътя Асеновград - Смолян, съобщи агенция \"Пътна инфраструктура\" и увери, че се работи за възстановяване на движението там.Пътят е запушен в участъка Нареченски бани – Юговско ханче на път III-86 Асеновград - Смолян.По-рано днес преминаването в отсечката бе ограничено, а трафикът бе насочен по обходен маршрут през път III-866 Кричим – Девин.Трафикът се възстановява в една лента. Движението в другата ще остане ограничено, тъй като има опасност от свличане на нови скални маси. За да се гарантира безопасността на пътуване в следващите дни алпинисти ще обрушат ската. Необходимо е шофьорите да карат внимателно и с повишено внимание, спазвайки пътната сигнализация. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.", "date": "2018.08.02", "title": "600 тона камъни запушиха пътя Асеновград - Смолян"}
{"url": "https://offnews.bg/obshtestvo/kran-padna-blizo-do-muzikalnoto-uchilishte-vav-varna-685567.html", "text": "Кран падна тази сутрин във Варна, съобщи БНТ. Инцидентът е станал към 9 часа тази сутрин, когато съоръжениетосе е сринало странично по време на работа на улица \"Славянска\".  Той е паднал в близост до Музикалното училище, но няма пострадали, тъй като районът е бил отцепен.Нанесени са материални щети - оградата на учебното заведение е смачкана, както и предната част на паркиран наблизо автомобил.Причините за инцидента се изясняват, но възможни варианти са кранът да е бил претоварен или камионът да не е  позициониран правилно.", "date": "2018.08.02", "title": "Кран падна близо до Музикалното училище във Варна"}
