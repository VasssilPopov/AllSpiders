{"url": "https://offnews.bg/zimni/virer-pozhela-kasmet-na-domrachova-biorndalen-i-shipulin-694733.html", "text": "Италианският секссимвол на женския биатлон и временен лидер в генералното класиране за Световната купа Доротея Вирер пожела успех и късмет в живота след спорта на оттеглилите се Дария Домрачова, Оле Ейнар Бьорндален и Антон Шипулин.Тримата големи спортисти прекратиха кариерите си официално на 29 октомври след атрактивната \"Коледна гонка\" на стадиона на Шалке в Гелзенкирхен.Вирер и Лукас Хофер спечелиха победата,а семейството Бьорндален - Домрачова останаха трети като заслугата за това беше на германеца Бенедикт Дол, който изчака преди финала норвежеца и го пусна пред себе си.Жестът му предизвика симпатията на феновете на биатлона, които откриха в лицето на Дол пример за спортменство и джентълменство.\"Какво състезание само! Късмет във всичко Оле, Дария и Антон\", написа Вирер.", "date": "2019.01.01", "title": "Вирер пожела късмет на Домрачова, Бьорндален и Шипулин"}
{"url": "https://offnews.bg/obshtestvo/prezidentshata-s-pozdrav-za-chng-neka-ne-se-vtorachvame-v-tova-koeto-694711.html", "text": "И съпругата на президента Десислава Радева отправи новогодишни пожелания в профила си във Фейсбук. Минути след полунощ тя е публикувала песента Don't Let The Sun Go Down On Me  - дует на Елтън Джон с Джордж Майкъл и се обърнала към последователите си в мрежата:", "date": "2019.01.01", "title": "Президентшата с поздрав за ЧНГ: Нека не се вторачваме в това, което ни разделя"}
{"url": "https://offnews.bg/nashite-avtori/poema-za-prehoda-694713.html", "text": "Изкачил лазура на планински връх, оглежда България цяла. Вижда и огряна от слънцето София. От високо е светло и ясно.Безчестие громи българската земя. Канибализъм. Пълзящо самоунищожение.Същата сутрин като гарван надеждата е отлетяла през устата. Тъга е стегнала гърлото като тумор.От високо България прилича на горяща сграда със зазидани изходи. Безизходица. Жалък заден изход с табелка „Резигнация“. Предлага срамно спасение - провираш се лазейки… Прилича на тайните изходи, през които властта напоследък минава, за да не гледа суверена в очите. Повечето народ в ниското се е „спасил“ от тук.Погледнати от високо човеци и добитък се сливат. Зрителна измама…? Ядно си спомня: За три сандвича и разходка до София доброволстват в произволна кауза. Думата „достойнство“ не е просто демоде - в българския клони към безсмислица.Обича страната си. Боли го.В полезрението попадат низините на низостта. Различава олигарси и други издънки на прехода. Току привикват властимащи на инструктаж. С опорни точки демагози правят хипнози.Точка първа: „На човек оскотял не трябва идеал…“. Цинизъм празнува карнавал.Втората е алгоритъм с ритъм: „Духовни сиромаси с позаситени стомаси друсат чалга върху маси? = Значи нищо не пречи! Във властта си!“Третата е най-напета: „Страхът приспива всяка съпротива!“От птичи поглед мерва агиттабло: „Верую на преходните тарикати: България цяла е наша - противоречиш ли, пердаша!“. Парламентаристи-парашутисти ласкаят отрепки напористи: „Ваша е, господа, само Ваша!“ Кърлежи впити във власт с едничка задача: „Здраво дръж ножа, режещ държавната погача! Осигурявай на покровителя мир за безплатния пир!“ Незнайно кога властта е приватизирана. #Kой изповяда сделката…(?)Самозабрава. Всичко изтъпява...Хвърлят комат на сиромах, глад да залъже. Следва демагогия с изискана терминология: „Това е най-социалното правителство на прехода!“.Потрива очи. Насреща само власт за богатства разпнала паст. Немският президент Кристиян Вулф подаде оставка - конфликт на интереси за …700 €. В най-бедната страна в Европа крадат стотици хиляди, милиони! Оставка? Не дават. Поиска ли я суверенът - ехидно кикотене: „Съвсем обезумял е кретенът. Не слушайте неговото ломотене...“Чува шушукане: „Стане ли напечено, ще фашизираме! Мислещи досадници в ъгъл ще навираме! През тяхното оскотяване минава наш‘то оцеляване!“Цинична завера - задкулисна афера. Съзаклятие превърнало се в проклятие. Дочува инструктаж: „Европа баламосваме с имитация - празна опаковка вместо демокрация! После черпи-и-и от еврофондовете консумация и бодро „таковай“ цялата нация…“Равенство пред закона? Равни шансове за всеки? Щастието - основно човешко право? Не бъдете наивни – не в съвременна България.Стяга го болка. Страната му е пак на опашката. Като че ли е прокълната…От високо обаче няма скрито-покрито. Някакво …възмездие тегне над крадливото съзвездие. Очакваха живот като бал, а в душата - тъма и печал... Разяжда депресия с неумолима агресия. „Нали всичко има цена? За щастие и топлина всички мои милиони ще платя…!“Ограбиха ближния, но грабеха и себе си… Живеят живот с вкус на луксозна помия. Гади им се от вид и миризма? Подлудява мисълта, че някой, някъде, живее извънпомийно. Долавя сарказъм в нощния им спазъм: „О проклятие, само в обща помия мъката моя мога да скрия…“Усещат, че крадат и собствените деца! Знаят: достоен живот в България след грабежа ще е невъзможен. Извън нея – хъшовщина. Треска ги тресе: „Съдбата на децата ми какво ли ще им поднесе?“От орлов поглед съзира и друг безумен спектакъл - тарикат от прехода в ролята на оракул. С главна роля в пиеса, наречена „Бизнесуспех“, до вчера хамалин в селския цех. Карикатурата пошло намига и пискливо въздига: „Аз символизирам успеха.Подражавай! Друго всичко ялово е – забогатявай!“. Публика наша лакомо лапа блудкавата каша. Сякаш е религиозно откровение. Не съзнава, че собствена глупост тласка в подчинение…!Дайте психиатър да спре налудничавия театър!Вместо живот - недоразумение. Разпиляно достойнство - умопомрачение. Шизофреничен пристъп с летален край.Но, нали след деспотизма чакахме рай…?!", "date": "2019.01.01", "title": "Поема за прехода"}
{"url": "https://offnews.bg/sviat/mazh-se-vriaza-s-kola-sred-praznuvashti-v-tokio-minuti-sled-polunosht-694716.html", "text": "Девет души бяха ранени от млад мъж, умишлено врязал колата си сред празнуващи Нова година на улица в Токио, преди да бъде задържан, предаде Франс прес.Един от пострадалите е в тежко състояние, уточнява bTV.21-годишният японец Кадзухиро Кусакабе дошъл от Осака в японската столица с намерение да убива хора.Нападението е извършено десет минути след полунощ местно време на пълната с бутици улица \"Такешита\", смятана за център на младежта и модата в Япония. Улицата се намира в популярния туристически квартал \"Хараджуку\" близо до храма \"Мейджи\" в центъра на Токио.Един студент е пострадал тежко и е приет в болница, където е бил опериран, съобщи полицейски говорител.Според телевизия Ен Ейч Кей Кусакабе първо заявил в полицията, че е извършил терористичен акт, но след това казал, че нападението му било \"ответна мярка на смъртното наказание\", отбелязва Ройтерс, цитирана от БТА.В колата на нападателя е открит бидон с керосин. Кусакабе е арестуван за опит за убийство.", "date": "2019.01.01", "title": "Мъж се вряза с кола сред празнуващи в Токио минути след полунощ"}
{"url": "https://offnews.bg/tenis/sapernik-na-grigor-toj-e-izkliuchitelno-truden-protivnik-694717.html", "text": "Следващият противник на Григор Димитров на турнира в Бризбън Джон Милман засипа с похвали хасковлията преди мача между двамата от надпреварата.За втора поредна година тенисистите ще се срещнат във втория кръг, а през последното издание Гришо трябваше да спасява два мачбола, за да стигне до успеха над коравия австралиец.\"Григор направи средно добра година за неговите стандарти. Със сигурност обаче иска да вдигне нивото. Според мен той не се е представил на слабо ниво.Обича да играе в Бризбън, ставал е и шампион в турнира. Той е изключително труден противник, когато намери своя ритъм. Има наистина страхотни възможности\", каза Милман.От своя страна Григор беше далеч по-сдържан пред медиите и каза, че очаква срещата с нетърпение, подчертавайки че родната публика ще е бонус за Милман.", "date": "2019.01.01", "title": "Съперник на Григор: Той е изключително труден противник"}
{"url": "https://offnews.bg/zdrave/600-dushi-minali-prez-pirogov-snoshti-naj-mnogo-sa-prieti-v-travmatol-694712.html", "text": "Изключително натоварено бе дежурство в „Пирогов“.Това съобщи на брифинг говорителят на УМБАЛСМ „Н.И.Пирогов“ Мария Пойразова, цитирана от „Фокус“.По думите на Пойразова близо 600 души са преминали през спешното отделение на лечебното заведение в новогодишната нощ. Най-натоварено е било дежурството за травматологичния кабинет, тъй като доста от преминалите през „Пирогов“ през нощта са пострадали след употреба на пиратки. От лечебното заведение отчитат, че през токсикологичния кабинет са преминали по-малко пациенти в сравнение с минали години, но не са липсвали и такива.В спешния кабинет по токсикология са потърсили помощ много пациенти с алергични реакции. 4 от пациентите с алкохолна интоксикация остват за лечение в клиниката. Двама от тях са мъже на близо 60 години. Две непълнолетни момичета с алкохолно отравяне също са хоспитализирани в Токсикологията на \"Пирогов\".Д-р Кремена Йорданова поясни, че 5 души, пострадали от пиротехнически изделия, са били хоспитализирани през нощта, като четирима от тях остават в лечебното заведение. Най-тежкият случай е на 16-годишно момче, което е загубило част от третия си пръст. При него има сериозни наранявания и ампутация на един от пръстите, съобщи още хирургът на ръка д-р Йорданова. Най-натоварен е бил 108-ми кабинет - спешния травматологичен. През него са преминали множество пострадали с порезни наранявания от битов характер и 5 пострадали от пиратки. 4 от тях остават са хоспитализирани в Клиниката по хирургия на ръката, съобщи дежурният лекар д-р Кремена Йорданова. ", "date": "2019.01.01", "title": "600 души минали през Пирогов снощи, най-много са приети в травматологията"}
{"url": "https://offnews.bg/politika/putin-kam-rusnatcite-za-novata-godina-nikoga-ne-sme-imali-pomoshtnitc-694714.html", "text": "Пред Русия стоят важни въпроси за решаване през новата година и това може да стане само, ако нацията е сплотена. Това е заявил руският президент Владимир Путин в своето новогодишно обръщение.„Ние знаем точно какво ни е нужно за нас, за нашите семейства, за родната страна. Знаем, че можем да го постигнем само със собствени усилия и обща работа“, е казал ръководителят на Русия, цитиран от \"Фокус\".Путин е отбелязал, че „новогодишното вълшебство създава нашата душевна щедрост“. И е добавил: „Тя ни е нужна и в празник, и в делник, когато подкрепяме онези, които имат нужда от помощ, като всеки самотен или болен човек. Не можем да отминаваме чуждите беди, а на милосърдието винаги се отговаря с добро, то дарява радост, съучастие“.Руският лидер е подчертал, че страната „ предстои да решава не малко насъщни задачи – в икономиката, в науката и технологиите, в здравеопазването, образованието и културата“ И е изтъкнал: „Това можем да постигнем само ако сме заедно. Никога не сме имали помощници и няма да имаме. Затова за нас най-важното е да сме сплотена, единна и силна команда“.Държавният глава е призовал руснаците в новогодишната нощ да произнесат най-топлите слова на совите близки и да пожелаят благополучие на страната си.„Искрено ви желая радост и благополучие, а на нашата Родина, нашата любима Русия – успехи и просперитет. Поздравявам ви с празника, с настъпващата нова 2019 година!“, завършва приветственият адрес на Путин.Премиерът на страната Дмитрий Медведев също се е обърнал с поздравление към руснаците и е припомнил, че те имат обичай в кръга на най-близките си приятели да си пожелаят прости и важни неща като здраве, успехи и щастие, а също и благополучие на родната страна.", "date": "2019.01.01", "title": "Путин към руснаците за новата година: Никога не сме имали помощници и няма да имаме"}
{"url": "https://offnews.bg/112/60-godishna-zhena-e-pochinala-sled-kato-e-padnala-ot-16-i-etazh-v-sof-694719.html", "text": "60-годишна жена е починала, след като е паднала от 16-и етаж на жилищна сграда в София.Инцидентът е станал тази нощ. Все още е са ясни причините за инцидента, съобщават от Спешна помощ.Жената е била намерена от неин съсед. Полицията разследва какво се е случило.В същото време снощи са подадени и много фалшиви сигнали за инциденти. Снощи на телефон 112 е постъпил сигнал момче, нахапано от мечка в Банкя. Оказало се, че става дума за млад мъж, който премръзнал в новогодишната нощ.Повече от 600 души преминали през \"Пирогов\" в новогодишната нощ. При един от случаите се е наложила ампутация на пръстиот ръката на момче, което си играело с пиратки.", "date": "2019.01.01", "title": "60-годишна жена е починала, след като е паднала от 16-и етаж в София"}
{"url": "https://offnews.bg/ikonomika/danachnata-kampania-zapochva-na-10-i-ianuari-694720.html", "text": "Първите данъчни декларации за доходите от миналата година или печалбите на фирмите ще могат да се подадат на 10-ти януари, но образците на формулярите вече са достъпни на сайта на Националната агенция за приходите.Оттам припомнят, че ако подадем декларацията си по Интернет до 31-ви януари, можем да използваме 5 процента отстъпка от данъка за довнасяне. Облекчението е достъпно единствено ако нямаме стари задължения към хазната.Годишното приключване на данъчноосигурителните сметки на фирмите и гражданите ще бъде извършвано от Приходната агенция от днес до 10-ти януари.", "date": "2019.01.01", "title": "Данъчната кампания започва на 10-и януари"}
{"url": "https://offnews.bg/112/chetirima-dushi-postradaha-pri-sbivane-v-kvartal-hristo-botev-694718.html", "text": "Четирима души са пострадали при сбиване в кв. „Христо Ботев“ в новогодишната нощ.Това съобщи за „Фокус“ говорителят на Центъра за спешна медицинска помощ (ЦСМП) – София Катя Сунгарска.Тя поясни, че веднага след подаването на сигнала до адреса са били изпратени две линейки.Двама души са хоспитализирани в болница УМБАЛ „Царица Йоанна - ИСУЛ”. Другите двама са били с по-леки наранявания и са отказали да бъдат хоспитализирани.", "date": "2019.01.01", "title": "Четирима души пострадаха при сбиване в квартал Христо Ботев"}
{"url": "https://offnews.bg/futbol/menidzharat-na-arsenal-otnese-globa-zaradi-ritnata-butilka-694715.html", "text": "Мениджърът на Арсенал Унай Емери отнесе наказание от Футболната асоциация на Англия. Испанецът ще трябва да заплати глоба в размер на 8 хиляди паунда за действията си по време на срещата от английската Висша лига с Брайтън (1:1) преди седмица.Специалистът изрита бутилка с вода по посока феновете на съперниковия тим, в резултат от недоволството си от представянето на своя тим на терена.Емери вече сподели, че е съгласен с наказанието и ще заплати глобата си в необходимия срок. Днес Арсенал приема Фулъм на стадион \"Емиратс\" в среща от 21-ия кръг на Висшата лига. Двубоят започва в 17:00 часа българско време.", "date": "2019.01.01", "title": "Мениджърът на Арсенал отнесе глоба заради ритната бутилка"}
{"url": "https://offnews.bg/obshtestvo/intenziven-paten-trafik-se-ochakva-sledobed-694721.html", "text": "Много интензивен трафик се очаква в следобедните часове, предупреждават от Пътна полиция.С цел повишаване на безопасността и облекчаване на трафика от 14 до 20 часа днес се спира движението на камионите над 12 тона по автомагистралите и най-натоваренитe пътища.От Пътната агенция предупреждават, че в момента заради мъгла видимостта е намалена до 50 м. по път Е-79 между Видин и ДимовоНачалникът на \"Пътна полиция\" Росен Рапчев предупреди, че заради множеството ремонти на автомагистрала „Хемус“ там също е създадена специална организация на движението, особено около тунелите.„Имаме екипи, които да спрат и да образуват тази тапа малко преди тунела. Знаете, че имахме негативен случай да остават в тунела граждани дълго време. Това е причината преди тунела да се извършва допълнително забавяне на трафика, за да не се образува колона в самия тунел“, каза Росен Рапчев.На входовете и изходите на всички големи градове ще има специална организация на движението. Главен инспектор Любомир Костадинов от столичната пътна полиция предупреди къде се очакват най-сериозните проблеми на входовете на София.„Това ще бъдат Горубляне-Околовръстното, КПП-то подхода към „Младост“ и самият „Павел Красов“ и „Цариградско шосе“. Очакваме проблем да ни създаде и магистрала „Люлин“, но най-вече в подхода от Перник към София, каза той.", "date": "2019.01.01", "title": "Интензивен пътен трафик се очаква следобед"}
{"url": "https://offnews.bg/zimni/vladi-zografski-s-novo-solidno-predstaviane-na-chetirite-shantci-694728.html", "text": "Топскачачът ни Владимир Зографски откри 2019-а година с ново влизане в точките за Световната купа по ски скокове.На второто състезание от престижната верига \"Четирите шанци\" в Гармиш-Партенкирхен българинът зае 25-о място в класирането след скокове от 117 и 133 м и сбор от 226,3 т.Победата грабна японската сензация през този сезон Рьою Кобаяши със сбор от 266,6 т - скокове от 136,5 и 133 м.Преди два дни Зографски се класира на 23-о място в първата надпревара от \"Четирите шанци\". Третото състезание е в Инсбрук. Квалификацията е на 3 януари, сряда.В класирането за Световната купа Зографски е 19-и със 103 т, а лидер е Кобаяши със 756 т.", "date": "2019.01.01", "title": "Влади Зографски с ново солидно представяне на Четирите шанци"}
{"url": "https://offnews.bg/sviat/otkriha-11-mesechno-bebe-pod-razvalinite-v-ruhnalata-sgrada-v-magnitog-694722.html", "text": "Открито е живо 11-месечно бебе под развалините в Магнитогорск, състоянието му е тежко и то е транспортирано към отделение по реанимация, предава TACC.В понеделник в руския град имаше срутване на един от входовете на 10-етажна жилищна сграда. Разследващият комитет на Руската федерация счита, че експлозия на битовия газ е причина за инцидента, при който засега е известно, че жертвите са осем души, а съдбата на други 36 души остава неизвестна.Според информации на спасителите под развалините са чути звуци, но все още не ясно дали става дума за човек или животно.Взривът е станал вчера преди разсъмване, когато повечето от обитателите на сградата са спели. Уралският град Магнитогорск с население от 400 хиляди отстои на около 1400 км югоизточно от Москва.Днес беше съобщено, че спасителните работи са преустановени поради реална опасност от ново срутване.Ръководителят на руското министерство на извънредните ситуации (МЧС) Евгений Зиничев, каза, че поради реална заплаха от срутване на част от сградата в Магнитогорск, е невъзможно да се продължи с отстраняването на отломките. Неговите думи са цитирани във вторник от пресслужбата на Министерството.\"Продължавайки отстраняването на отломките, възникна реална заплаха от срутване на част от сградата. Стената на седмия вход губи стабилност, не е възможно да се продължи работата в такива условия\", заявиха от министерството.От МЧС съобщиха, че болниците в Магнитогорск не се нуждаят от кръв или други консумативи. Само две семейства са потърсили помощ от градската управа за настаняване. Останалите са подслонени от роднини или приятели.", "date": "2019.01.01", "title": "Откриха 11-месечно бебе под развалините в рухналата сграда в Магнитогорск"}
{"url": "https://offnews.bg/112/mazh-se-udavi-s-kolata-si-vav-vodoem-kraj-s-rozovo-694724.html", "text": "Намерено е тялото на издирвания 25-годишен мъж във водоема при с. Розово. Това съобщиха от пресцентъра на МВР.Съобщение за изчезнал 25-годишен жител на казанлъшкото с. Кънчево е получено вчера в РУ- Казанлък от тел. 112 към 12.15 часа. Според получените данни, той се е насочил с автомобила си в посока към водоем в с. Розово община Казанлък, където следите му се изгубили. Към мястото още вчера е бил изпратен водолазен екип от сектор „Спасителни оперативни дейности“ към РД „Пожарна безопасност и защита на населението“ – Пловдив. Със съдействието на служителите на реда от местното районно управление са предприети действия за издирване в района и във водоема, но през светлата част на деня 25-годишният не е бил открит.Днес сутринта към 08.00 часа водолазите са възстановили търсенето във водоема при с. Розово и рано следобед оттам е изваден лек автомобил, като в купето е намерено тялото на издирвания 25-годишен.", "date": "2019.01.01", "title": "Мъж се удави с колата си във водоем край с. Розово"}
{"url": "https://offnews.bg/obshtestvo/sas-70-po-malko-sa-bili-zhertvite-na-patia-prez-2018-g-694732.html", "text": "Жертвите на катастрофи през изтеклата година са били със 70 по-малко, отколкото през 2017-та, отчитат от МВР. 609 души са загубили живота си вследствие на пътен инцидент. Ранените са над 8400, което е с 225 души по-малко спрямо 2017-а.Пред \"Хоризонт\" бившият ръководител на Пътната полиция Алекси Кесяков препоръча се да шофира безопасно и предупреди:Стастиката показва, че жертвите на пътя в ЕС през 2016 г. са 25 624, с около 500 по-малко от 2015 г. От 1996 г. до 2016 г. броят им намалява с 57.4%. Според Евростат . Жертвите у нас са 99 на 1 млн. души население, два пъти повече от средното за ЕС (50 на 1 млн.) и три пъти и половина повече от страната с най-малко загинали на пътя в ЕС - Швеция.Статистиката на ЕС показва, че Полша, България, Хърватия, Латвия, Литва и Гърция бележат напредък в намаляване на броя на загиналите, но като цяло това са страните, в които жертвите от катастрофи са най-много.", "date": "2019.01.01", "title": "Със 70 по-малко са били жертвите на пътя през 2018 г."}
{"url": "https://offnews.bg/obshtestvo/rekordno-zamarsiavane-na-vazduha-v-sofia-po-vreme-na-novogodishnata-za-694729.html", "text": "Рекордни нива на замърсяване с фини прахови частици бяха регистрирани в полунощ по време на празничната заря в София, сочат данни от системата  съобщава Нова твНякои станции отчетоха моментна концентрация на финни прахови частици до 500-600 микрограма на кубичен метър - десетократно над допустимите среднодневни норми.Преди Коледа в няколко градове на страната . Най-мръсен на 23 декември беше въздухът в София в кварталите \"Младост\" и \"Надежда\", където запрашаването достигна над 4 пъти над нормата. Превишения бяха отчетени още в Шумен, Смолян, Варна, Перник, Плевен, Велико Търново и Пловдив.В навечерието на новогодишните празници германската федерална агенция за защита на околната среда  в новогодишната нощ заради замърсяването, съобщи ДПА, цитирана от БТА. Според изчисленията на агенцията около 4500 тона фин прах се издигат във въздуха над Германия в новогодишната нощ.", "date": "2019.01.01", "title": "Рекордно замърсяване на въздуха в София по време на новогодишната заря"}
{"url": "https://offnews.bg/obshtestvo/ianuari-idva-s-arkticheski-stud-i-temperaturi-do-minus-20-694675.html", "text": "Новата година идва с ниски температури. Най-ниските температури през януари ще бъдат между минус 18° и минус 13°, като в котловините ще достигат до минус 20°, а по Черноморието - около минус 10°. През първите дни от месеца се очаква нахлуване на студена арктична въздушна маса у нас и през първото десетдневие температурите ще бъдат по-ниски от обичайните, въпреки че в края на периода относително ще се повишат. Към 3-4 януари и в края на десетдневието ще има повишена вероятност за валежи от сняг.Очаква се средната месечна температура за месеца да бъде около и под нормата, която в Северна България и по високите полета е между минус 3 и 0 градуса, по Черноморието, в Горнотракийската низина и по долината на река Струма - от 0 до 3 градуса, а в планинските райони - между минус 8 и минус 3 градуса.Месечната сума на валежите ще бъде около и над нормата, която е между 30 и 60 литра на квадратен метър, а в планините и в най-южните райони - между 60 и 110 литра на квадратен метър.През второто и третото десетдневие динамиката на атмосферните процеси ще е повишена. Температурите ще бъдат близки до обичайните. Вероятност за валежи ще има през периода 13-15 януари, около 20 януари, 25 януари и в края на месеца.Януари обикновено е най-студеният месец от годината и обикновено той определя характера на зимата - мека, нормална или сурова. Времето обикновено е облачно и мъгливо. При нахлувания на студен въздух от северозапад и североизток вали сняг и се създават условия за снежни виелици, особено в Северна България.Според астрономическата справка в началото на януари слънцето в София изгрява в 7 часа и 57 минути, и залязва в 17 часа и 03 минути. Продължителността на деня е 9 часа и 06 минути. В края на месеца слънцето изгрява в 7 часа и 43 минути, и залязва в 17 часа и 38 минути. Продължителността на деня е 9 часа и 55 минути.", "date": "2019.01.01", "title": "Януари идва с арктически студ и температури до минус 20°"}
{"url": "https://offnews.bg/ikonomika/api-obiasni-kak-se-kupuva-e-vinetka-video-694723.html", "text": "До края на 2018 г. са продадени 14 018 електронни винетки на стойност около 1,3 млн. лв. Конвертирани са 55 000 хартиени винетни стикера. Това съобщиха от пресцентъра на Агенция \"Пътна инфраструктура\".От днес – 1 януари 2019 г., влиза в сила електронната винетка за ползване на платената пътна мрежа. За тежкотоварните автомобили над 3,5 тона е-винетките ще са валидни до 15 август 2019 г. включително. От 16 август 2019 г. за тях се въвежда тол като съвременен начин за събиране на такси.Най-много е-винетки са продадени чрез официалните партньори на Агенция “Пътна инфраструктура” – 6193 броя за над 570 000 лв. Чрез специализирания уеб сайт www.bgtoll.bg са купени 4776 е-винетки за над 428 000 лв., а чрез терминалите за самообслужване в търговските обекти са продадени 1798 броя на стойност близо 140 000 лв.В пунктовете за обслужване на клиенти на Агенция “Пътна инфраструктура” са купени 669 е-винетки за над 63 000 лв., а чрез мобилното приложение са продадени 582 броя за малко над 46 000 лв.Най-много са годишните е-винетки, продадени за леки автомобили – 11 976 броя на стойност над 1,1 млн. лв. За тировете над 12 тона са купени най-много дневни винетки - 507 броя на стойност над 11 500 лв.Всички хартиени винетни стикери, купени през 2018 г. и които изтичат след 1 януари 2019 г., запазват своята валидност. Шофьорите трябва да ги оставят залепени на предното стъкло на автомобила до датата, на която изтичат.Сайтът www.bgtoll.bg дава възможност за конвертиране на валидните хартиени винетки към електронни, като операцията не е задължителна. Тя обаче се препоръчва за улеснение при пътуването. При спиране от тол контрола, шофьорите няма да се считат за нарушители, след като имат валидна винетка, залепена на стъклото.Е-винетка може да се купи чрез сайта www.bgtoll.bg, мобилно приложение и терминалите за самотаксуване в ГКПП и търговските обекти. Запазва се и традиционният начин за продажба - в брой в търговски обекти и в областните пътни управления на Агенция “Пътна инфраструктура”.При покупка чрез www.bgtoll.bg и на терминалите може да се плаща с кредитна и дебитна карта, а през уеб сайта е възможен и банков трансфер. Ако шофьорите изберат последната възможност, трябва да предвидят 1-2 дни, които са необходими, за да се отрази плащането в системата, както е при всички банкови плащания.Необходимо е първо да се избере какъв продукт ще се ползва - уикенд, седмична, месечна, тримесечна или годишна винетка за леките автомобили и дневна, седмична и месечна за тежкотоварните. За улеснение в сайта и в мобилното приложение автоматично е посочена българска националност на регистрационния номер. Чужденците, които трябва да купят електронна винетка, ще могат да го направят на още седем езика – английски, немски, руски, турски, гръцки, сръбски и румънски.След избор на държавата, в която е регистриран автомобилът, за който се купува е-винетка, се въвежда регистрационният му номер. Графичният вид на символите от регистрационния номер трябва да отговаря на графичното изписване на буквите в номера, независмо дали се използва клавиатура на кирилица или на латиница. При изписването на номера се въвеждат само букви и цифри. В случай, че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви.След това се избира период на валидност на винетката. Системата автоматично изчислява коя е крайната дата за валидността й. Всички шофьори трябва да изберат категорията на автомобила си и да внимават за правилното вписване на регистрационния номер. Системата позволява е-винетката да бъде активирана с дата най-късно 30 дни след момента на купуването ѝ.По желание може да бъде посочена електронна поща, на която да се получи обратна разписка. Не е нужно да тя да се разпечатва, нито да се носи в автомобила си, нито да се представя на контролните органи. След получаване на идентификационен номер на транзакцията за купена е-винетка, може да се изтегли файла с разписка или да се въведе електронен адрес, на който да я получи, и след това да се приключи процедурата по покупката.В рамките до 5 минути след купуване на винетката, тази информация ще бъде въведена в системата и всеки сам ще може да провери дали тя е валидна чрез специалния бутон “Проверка на е-винетка”.Е-винетката е държавна такса и съответно при сгрешена транзакция или покупка, в съответните областни пътни управления трябва да бъде подадена писмена молба в свободен текст . Ако шофьорът има разпечатана разписка за покупката, това би помогнало много за бързото разясняване на случая.Системата за купуване на електронни винетки позволява с помощта на един банков превод юридическите лица да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк. Взети са всички мерки за сигурността на посещаващите страницата www.bgtoll.bg.Хората с увреждания могат да подадат заявление-декларация за получаване на безплатна електронна винетка лично в дирекция “Социално подпомагане” по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги.По информация от Министерството на труда и социалната политика подаването на заявленията може да започне от 2 януари 2019 г.Дирекциите “Социално подпомагане” обработват и одобряват документите в 7-дневен срок от подаването им.Агенцията за социално подпомагане ще изготвя и предоставя по електронен път чрез защитен канал на Агенция “Пътна инфраструктура” дневна заявка по образец за издаване на безплатни годишни електронни винетки.В срок до края на работния ден, следващ деня на получаване на дневната заявка, Агенция “Пътна инфраструктура” ще издава безплатна годишна електронна винетка със срок на валидност една година. Няма да е необходимо хората с увреждания да ходят втори път до дирекциите “Социално подпомагане”.При проверка специализираните мобилни екипи на Националното тол управление ще установяват на първо място дали има валиден хартиен винетен стикер на предното стъкло на автомобила. Ако такъв липсва, ще се прави проверка в системата за валидна електронна винетка.Ако няма валидна електронна винетка, тогава на нарушителя ще му бъде предложено да заплати компенсаторна такса - така ще може да довърши спокойно пътуването си в рамките на деня и ще му бъде спестено налагане на акт за установяване на административно нарушение. Компенсаторната такса може да бъде платена на място само с дебитна или кредитна карта и е съответно: 70 лева за лек автомобил до 3,5 тона; 125 лева за тежкотоварен камион от 3,5 до 12 тона; и 175 лева за тировете над 12 тона. При заплащане на компенсаторна такса на водача се издава документ, с който да удостовери плащането при последваща проверка на пътя.Ако не бъде платена компенсаторната такса на място при тол контрола, тя ще може да бъде погасена по банков път, както и в пунктовете за продажба – в брой или чрез картово разплащане. На ГКПП ще бъде възможно и плащане в брой, отчитайки че автомобилът не може да напусне страната в противен случай. При проверка от служителите на МВР няма да може да бъде плащана компенсаторна такса на място.След заплащане на компенсаторна такса пътуването ще може да продължи без купена винетка, но до края на астрономическия ден. На следващия ден липсата й отново ще се смята за нарушение.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, ще трябва да плати стойността на най-евтината винетка за съответната категория автомобили – уикенд винетка за 10 лева за леките коли и седмична винетка за тежкотоварните автомобили. Плащането отново е само с дебитна или кредитна карта.В случай, че водачът не плати компенсаторната такса в 14-дневен срок, влиза в сила наказателно постановление, в резултат на което ще се дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв.", "date": "2019.01.01", "title": "АПИ обясни как се купува е-винетка (видео)"}
{"url": "https://offnews.bg/ikonomika/minimalna-rabotna-zaplata-stava-560-leva-694170.html", "text": "Минималната работна заплата ще стане 560 лв. от 1 януари 2019 г. Размерът ѝ ще се повиши с 9,8% в сравнение с настоящата година. Това решение беше взето на заседанието на правителството преди коледните празници. Увеличаването на размера на минималната работна заплата отразява заявения приоритет на правителството за устойчиво повишаване на стандарта на живот.Нарастването ще допринесе за повишаване на мотивацията за търсене на работа на най-нискодоходната група от работната сила, както и за запазване на жизненото равнище и намаляване на риска от бедност сред работещите.За повишаването на минималната работна заплата способстват икономическото развитие, устойчивите темпове на ръст на БВП през последните години, увеличаване броя на заетите и отчетеното повишаване на средната работна заплата за страната.От 1 януари 2019 г. минималната работна часова заплата ще бъде 3,37 лв.", "date": "2019.01.01", "title": "Минимална работна заплата става 560 лева"}
{"url": "https://offnews.bg/obshtestvo/bez-tirove-ot-14-do-20-ch-po-magistralite-dnes-694692.html", "text": "Заради безопасността по пътищата днес, 1-ви януари, се спира се спира движението на камионите над 12 т по автомагистралите. Ограничението важи от 14 до 20 , съобщава пътната агенция.Оттам напомнят на шофьорите да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни в приложения линк - .", "date": "2019.01.01", "title": "Без тирове от 14 до 20 ч по магистралите днес"}
{"url": "https://offnews.bg/politika/ostri-kritiki-i-v-novogodishnoto-slovo-na-prezidenta-ne-storihme-nuzh-694699.html", "text": "В традиционното новогодишно обръщение на държавния глава към нацията президентът Румен Радев отново акцентира на критиките към управлението на страната.\"Не сторихме нужното, за да може 2019-а да бъде по-лесна\", заяви той. И разкритикува липсата на реформи, корупцията, зачеркването на \"машинното гласуване и на други идеи, гарантиращи честни избори\", \"отстъплението на закона и справедливостта пред произвола.\"Държавният глава посочи, че през 2018 година хората са се примирили \"със застоя и безвремието, с липсата на цели и реформи\" и са преглътнали ръста на цените и ниските доходи.Президентът каза още, че в много домове на рпазничната трапеза ще се говори за политика, но добави, че \"политиката не се прави на масата, а се определя и решава от усилията на милионите осъзнати личности.\" Той изрази надежда, че българите вече са свикнали със свободата и няма да позволят тя да бъде ограничавана, както и че ще обединят усилията си за по-добро бъдеще.Публикуваме пълния текст на словото на държавния глава:Новогодишно обръщение на президента Румен РадевСофия, „Дондуков“ 2Минути ни делят от новата 2019 година. Повечето от нас имат щастието да я посрещнат с близките и приятелите си. Други и в този час са на работа, а стотици хиляди са далеч от родината. В изминалите месеци някои са загубили роднини и приятели. Други отново ще посрещнат празника в недоимък. Нека в тези часове и в следващата година не забравяме за тях. Когато отваряме сърцата си и подаваме ръка на слабите, получаваме от тях повече сила и смисъл, отколкото им даваме.През изминалата година не сторихме нужното, за да може 2019-а да бъде по-лесна. Напротив: това бе година на корупционни скандали и ерозия на демократичните права и институции. Проблемите бяха отсрочвани, но не и решавани. Примирихме се със застоя и безвремието, с липсата на цели и реформи. Преглътнахме ръста на цените и ниските доходи. Зачеркнахме машинното гласуване и други идеи, гарантиращи честни избори. Продължава отстъплението на закона и справедливостта пред произвола.Тази вечер мнозина ще говорят за бъдещето си, а някои ще споделят и планове за емиграция. Други ще пуснат и неканения гост на празничната трапеза - политиката. Но политиката не се прави на масата, а се определя и решава от усилията на милионите осъзнати личности. Вярвам, че за изминалите години българите свикнаха да дишат въздуха на свободата и няма да позволят тя да бъде ограничавана. Убеден съм, че нашият народ може да излезе от всяка криза и безпътица, когато надмогне егоизма и страха и обедини усилия в името на справедливостта, законността, суверенитета и просветеното бъдеще. В това е смисълът на единението. В това е бъдещето ни като народ и държава.Бог да пази България и да благослови усилията на достойните, които творят добро. Такива винаги е имало. Има и днес.В този миг всички ние си отправяме благопожелания за настъпващата година. 2019-а ще бъде такава, каквато я сътворим с общи усилия. Нека тя да донесе здраве във всеки дом, сила на духа, за да преодолеем трудностите и дързост в сърцата, за да сбъднем мечтите си.Да ни е честита Новата 2019 година.", "date": "2019.01.01", "title": "Остри критики и в новогодишното слово на президента: Не сторихме нужното, за да може 2019 да е по-лесна"}
{"url": "https://offnews.bg/112/piratki-prichiniha-pozhari-v-sofia-i-plovdiv-video-694731.html", "text": "Заради фойерверки в новогодишната нощ пожарникарите в София и Повдив реагираха на сигнали за пожари.Фойерверки подпалиха сергии и навес на пазарче в пловдивския район Западен, съобщава bTV.В резултат на хвърлено пиротехническо средство след полунощ се запалил найлонов навес край голям хранителен магазин и от огъня са засегнати прозорци на обекта.Заведение на столичния булевард \"Витоша\" горя в новогодишната нощ. Няма пострадали при инцидента.Пожарникарите потушиха пламъците за минути. Предполага се, че пожарът е тръгнал от пиратки.Към момента на пожара заведението не е работело, уточнява Нова тв. Това, което е изгоряло, е допълнителна постройка. През зимата тя се ползвала за склад за столове и маси. Според първоначалната информация жилищната сграда над заведението не е засегната.", "date": "2019.01.01", "title": "Пиратки причиниха пожари в София и Пловдив (видео)"}
{"url": "https://offnews.bg/obshtestvo/sabitia-i-sluchki-na-1-ianuari-694591.html", "text": "България1867 г. - Към тази дата Георги Раковски вече е изработил „Привременен закон за народните горски чети за 1867-то лято”. Може да се каже, че това е първият спазен български закон в новата история на България. През пролетта и лятото на същата година като свой устав го възприема дисциплинираната чета на Панайот Хитов.1901г.-  В София тръгва първият трамвай (14 януари стар стил). Първоначално трамвайната мрежа, построена от белгийски и френски фирми е дълга 23 км и има шест маршрута.1918 г.- Открит е Медицински факултет на Софийския университет.1948 г. - Създаден Народен куклен театър в София (днес Столичен куклен театър).1962 г. - Извършена е парична реформа (обмяна). Според нея 10 „стари лева”, се равняват на 1 нов.1966 г. - Излиза брой първи на седмичника „Поглед“, издание на Съюза на българските журналисти, един от най-популярните вестници в годините преди демокрацията.1972 г.- С указ на Държавния съвет Висшият педагогически институт „Паисий Хилендарски\" е преобразуван в Пловдивски университет.1975 г.- В България се въвежда пощенски код.1986 г.-  България става непостоянен член на Съвета за сигурност на ООН. Същото се повтаря и смятано от 1 януари 2002 г.Забавно е, че и в двата случая събитието е представено като признание за България, за нейните управляващи и външната им политика - съответно комунистическата власт и кабинета на НДСВ - ДПС. Всъщност няма как да е признание; 10-те страни непостоянни членки на Съвета, се определят по ротационен принцип, всички държави в ООН се редуват.1993 г. - България установява дипломатически отношения с Чехия и със Словакия. Това става в същия петък, в който влиза в сила мирното разделяне на Чехословакия, договорено през 1992 г.1999 г. - Влиза в сила ново административно деление на България на 28 области. Географски те почти съвпадат с окръзите, излишно премахнати през 1987 г. с реформата на Тодор Живков, която разчерта страната на 9 области.2003 г. - От този ден работодателите са задължени да регистрират в НОИ трудовите договори на работниците и служителите си - до 3 дни след сключването им.2004 В България започва да се прилага наказанието „пробация“, в съответствие с приетите по-рано разпоредби на Наказателния кодекс.2005 г. - Влиза в сила винетната система – такса за ползване на пътната мрежа.2007 г. - Първи ден от пълноправното членство на страната ни в Европейския съюз. Влиза в сила Договорът за присъединяване на България и Румъния към ЕС, подписан на 25 април 2005 г. в Люксембург.По света45 пр. Хр. За първи път в историята Нова година (от наша гледна точка 46-а пр. Хр.) започва на 1 януари. Това става с въвеждането на календарната реформа на римския пълновластен управник Юлий Цезар (т. нар. Юлиански календар). По-късно традицията се размива, но през XVI – XVII век, с утвърждаването на съвременния, Грегорианския календар, 1 януари си връща важната роля.1443 г. - Папа Евгений ІV издава була за кръстоносен поход против турците. Този документ подтиква т. нар. Дълъг поход на опитния унгарски военачалник Янош Хуняди и полския крал Владислав III Ягело през 1443 и (втори епизод) 1444 г.Походът е последният за епохата сериозен опит да бъдат отхвърлени нашествениците от Югоизточна Европа, включително България. Той се проваля на 10 ноември 1444 г., в мащабна битка край Варна, в която османците побеждават. Там, предприел твърде дръзко нападение, е убит 20-годишният Владислав – и го запомнят като Варненчик.По някаква закачка на историята мъжът, който ясно посочва на завоевателите обратния път, е също полски крал и също е с „номер 3” в своята фамилия. Той е Ян III Собиески, който през септември 1683 г. смазва двумесечната османска обсада около изнемощелите бранители на Виена.1959 г. - Фидел Кастро с въстаническата си армия влиза в Хавана, прогонва проамериканския диктатор Фулхенсио Батиста и взема властта в Куба.1991 г. - Страните членки на СИВ и на Международната банка за икономическо сътрудничество към СИВ преминават към нова система на разплащане – в свободно конвертируема валута. Икономическият съюз на социалистическите страни официално и окончателно се разпада през септември с. г.2002 г. - Новогодишните празненства в 12 европейски страни се сливат с въодушевено честване на една нова валута. Еврото влиза в обращение от този ден.", "date": "2019.01.01", "title": "Събития и случки на 1 януари"}
{"url": "https://offnews.bg/obshtestvo/kakvo-se-promenia-ot-1-ianuari-2019-g-694100.html", "text": "През новата 2019 г. настъпват редица промени, свързани най-вече с влизането в сила на нормативни уредби.От 1 януари влизат в сила нови цени на водата и природния газ. Решението беше взето от Комисията за енергийно и водно регулиране на 28 декеври. Цената на природния газ поскъпва с 3.5 процента, а 26 ВиК дружества ще продават водата на по-високи цени. Водата на повечето места ще поскъпне с до 10%. Най-скъпа ще е в Шумен - 3 лева и 40 стотинки за кубик. Увеличението на водата в Бургас и София ще е с 10 %. Над 3 лева за кубик ще плащат още във Варна, Враца, Силистра и Добрич.За Видин поскъпването може да е до 22%, но само ако бъде въведена новата услуга „пречистване на вода“. Ако новата услуга не бъде въведена, увеличението ще е с 6%.Поевтиняване на водата от 1 януари ще има само в Кърджали.Синьото гориво поскъпва след подаденото от „Булгаргаз” ЕАД заявление за утвърждаване на цена за I-то тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа.От КЕВР обаче заявяват, че независимо от повишението на цената, реалното увеличение за битовите и за стопанските клиенти, ползващи природен газ, ще бъде под 2%, тъй като цените за достъп, пренос, разпределение и снабдяване, не се променят, уточняват от енергийния регулатор.В същото време минималната работна заплата ще стане 560 лв. Размерът ѝ ще се повиши с 9.8% в сравнение с настоящата година. Увеличаването на размера на минималната работна заплата отразява заявения приоритет на правителството за устойчиво повишаване на стандарта на живот.От 1 януари 2019 г. минималната работна часова заплата ще бъде 3,37 лв.Също от 1 януари минималната основна учителска заплата се увеличава от 760 на 920 лева. Размерът ѝ е валиден за следните длъжности в училищата и детските градини: учител, възпитател, логопед, психолог, педагогически съветник, корепетитор, хореограф, треньор по вид спорт, рехабилитатор на слуха и говора, ръководител нанаправление \"Информационни и комуникационни технологии\".Минималната основна заплата на директорите става 1 140 лв. (от 950 лв), а на заместниците им - 1 065 лв. (от 887 лв.). За старши учителите и старши възпитателите сумата става 955 лв. (792 лв.), а за главните учители/възпитатели - 1 005 (от 836 лв.).Предвижда се до края на мандата заплатите на педагозите да бъдат удвоени, а целта - привличането и задържането на повече млади учители, се казва в мотивите на министъра на образованието Красимир Вълчев към проекта за изменение на Наредба № 4 от 2017 г. за нормиране и заплащане на труда, чието гласуване от Министерския съвет предстои.От 1 януари 2019 г. всички хора с трайни увреждания, които са над 18 години, ще имат право на нов вид месечна финансова подкрепа. Помощта е регламентирана в новия Закон за хората с увреждания, обнародван в бр. 105 на Държавен вестник от 18.12.2018 г.Новата помощ ще замени досега изплащаните на хората добавки за социална интеграция, както и социалната пенсия за инвалидност, когато същата се изплаща към друг вид пенсия. Размерът на финансовата подкрепа ще зависи от степента на увреждане и ще се определя и актуализира спрямо линията на бедност в България, определена с Постановление на Министерския съвет за съответната година. За 2019 г. линията на бедност в България е 348 лв.Месечната финансова подкрепа ще се изплаща от Агенцията за социално подпомагане (АСП) до края на месеца, следващ месеца, за който се полага, по избрания от лицата начин - чрез пощенските клонове или по банков път. Очакванията са, че тя ще се получава от над 600 000 души - с около 100 000 повече в сравнение с тези, които към момента получават добавки за социална интеграция.За хората със степен на увреждане от 50 до 70,99 на сто месечната финансова подкрепа ще е 7 процента от линията на бедност, или 24,36 лв. за 2019 г. За хората със степен на увреждане от 71 до 90 на сто нейният размер ще е 15 процента от линията на бедност, или 52,20 лв. За хората със степен на увреждане над 90 процента финансовата подкрепа ще е 25 на сто от линията на бедност, или 87 лв. За хората с над 90 процента степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест новата помощ ще е равна на 30 на сто от линията на бедност, или 104,40 лв.Най-висок размер на финансова подкрепа ще получават хората с над 90 на сто степен на увреждане с определена чужда помощ, които получават социална пенсия за инвалидност. За тази група новият вид месечна помощ през 2019 г. ще е 57 процента от линията на бедност, което прави 198,36 лв.Предвидената в Закона за хората с увреждания трансформация на социалните пенсии за инвалидност, изплащани към друг вид пенсия от Националния осигурителен институт (НОИ) в размер на 25 на сто, в месечна финансова подкрепа, ще засегне около 336 хил. пенсионери. От 1 януари 2019 година този вид пенсии ще бъдат служебно прекратени от НОИ, след което институтът ще изпрати на всеки засегнат пенсионер писмено разпореждане с размера на пенсията, която остава дължима. Прекратените по този ред пенсии стават част от новата месечна финансова подкрепа, която от 2019 г. ще се плаща от АСП, като размерът й не може да бъде по-нисък от размера на прекратената социална пенсия.Прекратяването не засяга социалните пенсии за инвалидност, които се изплащат като самостоятелна пенсия на лицата. Хората, които към момента получават месечна добавка за социална интеграция, ще получават новата финансова подкрепа, без да е необходимо да подават нови заявления в дирекция \"Социално подпомагане\" (ДСП).Хората, които са получавали прекратената от 01.01.2019 г. социална пенсия за инвалидност, изплащана към друг вид пенсия, но не получават месечна добавка за социална интеграция, ще трябва да подадат заявление в ДСП по настоящия си адрес не по-късно от 31 март 2019 г., за да им бъде отпусната новата месечна финансова подкрепа, считано от 1 януари 2019 г. Заявление-декларация в ДСП по настоящ адрес трябва да подадат и хората, които получават месечна добавка за социална интеграция за наем на общинско жилище, тъй като от 1 януари 2019 г. сумата ще се отпуска под формата на целева помощ и ще се превежда директно на общините.Повече информация, свързана с предстоящите промени, гражданите могат да получат в дирекциите \"Социално подпомагане\" по настоящ адрес, пощенските клонове и териториалните поделения на НОИ, съобразно тяхната компетентност.От 1 януари влиза в сила новият Национален и правилото камери да снимат пациенти и лекари на входа на инвазивните кардиологии. Идеята е да се следи дали в операционната влизат лекар и пациент за съответната процедура.Ще се следи и за броя на заетите легла в клиниките, с което се очаква да се подобри контрола, като няма да може за едно легло да са записани повече от един пациенти. От новата година личните лекари ще издават само талон за хоспитализация, а всички необходими изследвания на пациентите ще се извършват след приема му за сметка на лечебното заведение.От 1 януари влизат в сила новите винетки. Водачите на моторни превозни средства до 3.5 т вече ще могат да ползват и уикенд винетка. Тя ще струва 10 лв. и ще важи от 12.00 ч. в петък до 23.59 ч. в неделя. Останалите цени на винетни такси остават непроменени. Няма да се променят цените на винетните такси и за тежкотоварни превозни средства - те ще важат до 16 август 2019 г., когато влиза в сила тол системата и ще преминат на тол такса.Въвеждането на уикенд винетката се регламентира с правителствено постановление, с което се изменя Тарифата за таксите, които се събират от Агенция „Пътна инфраструктура“. Тази възможност ще облекчи водачите, които пътуват по републиканската пътна мрежа по-рядко.С промяната се дава възможност водачите на моторни превозни средства с чуждестранна регистрация да плащат определените в евро такси в левовата им равностойност.В Тарифата за таксите, които се събират от Агенция „Пътна инфраструктура“, е определен и размерът за компенсаторната такса, която ще се заплаща от нарушителите, които ползват републиканската мрежа без платена пътна такса. За шофьорите на превозни средства над 12 тона тя ще бъде 175 лв., за пътните превозни средства между 3,5 и 12 тона - 125 лв., а за леките автомобили до 3,5 тона - 70 лв. За тежкотоварните автомобили компенсаторната такса ще се прилага за т.нар. преходен период преди въвеждането на тол таксата за изминато разстояние от 16 август 2019 г. От тази дата тя ще бъде актуализирана в зависимост от приетата тарифа за тол такси, които ще се плащат за територията на България.Компенсаторната такса е междинна санкция към лицата, които не са платили дължима винетна такса, а ползват пътната мрежа и са нарушители по смисъла на законовите разпоредби за пътно таксуване. Това е таксата, която се заплаща с цел избягване на административни санкции.В същото време в сила влизат и електронните винетки. Преобразуването на валидните през 2019 г. винетни стикери в електронни няма да е задължително. Закупените през 2018-а винетки ще могат да се ползват залепени върху стъклата на автомобилите до изтичане на техния срок. Всички шофьори, чиито винетки стикери все още са валидни и през 2019 г., не трябва да ги отлепят от стъклото. Водачите ще имат възможност да ги преобразуват в електронни. Конвертирането е препоръчително, защото ще улесни системата, но не е задължително, уточняват от АПИ.Очаква се от началото на годината таксите за банков превод в евро в ЕС да поевтинеят драстично. В момента българските банки събират 10 пъти по-високи такси за такива преводи в сравнение с тези в останалите държави от ЕС. Очакванията са, че от сегашните 30-60 лв. за превод, ще паднат на 3-6 лева. Очакванията са да бъдат спестени близо 4 млрд. лв. годишно. Европейски регламент въвежда и ясни правила за информиране на потребителите за обменните курсови при превалутиране, както и предлагане на най-благоприятната възможност за тях. Реглалемнтът не трябва да се въвежда в националното законодателство, а влиза в сила веднага.", "date": "2019.01.01", "title": "Какво се променя от 1 януари 2019 г."}
{"url": "https://offnews.bg/na-tozi-den/12-godini-balgaria-v-es-678047.html", "text": "На тази дата през 2007 г. България става част от Европейския съюз.Задно с България към ЕС се присъединява и Румъния.На тази дата българският, румънският и ирландският език стават официални езици на Европейския съюз, заедно с още 20 езика.На 13 април 2005 г. Европейският парламент гласува с абсолютно мнозинство в подкрепа на подписването на Договора за присъединяване на България към ЕС на 1 януари 2007 г. Подписването на Договора за присъединяване е подкрепено с 522 гласа “за”, 70 гласа “против” и 69 “въздържали се”.На 25 април същата година на тържествена церемония в Люксембург България и Румъния подписват Договори за присъединяване към Европейския съюз от 1 януари 2007 г.От българска страна Договорът за присъединяване е подписан от президента Георги Първанов, министър-председателя Симеон Сакскобургготски, министърът на външните работи Соломон Паси и министърът по европейските въпроси Меглена Кунева.От 1 януари 2014 г. трудовият пазар на целия ЕС е отворен за български граждани без ограничения.", "date": "2019.01.01", "title": "12 години България в ЕС"}
{"url": "https://offnews.bg/kultura/preporachvame-vi-praznichen-novogodishen-kontcert-magiata-na-tantca-694241.html", "text": "Традиционният финал на Новогодишния музикален фестивал тази година ще бъде отбелязан с Празничния новогодишен концерт „Магията на танца“ на 1 януари от 18:30 часа в зала 1 на НДК.Танцова феерия с музика от Вагнер, Чайковски, Понкиели, Шостакович, Хачатурян, Хинастера, Маркес, Дворжак, Григ и др. ще завладее публиката в първите часове на новата година.Те ще бъдат споделени с най-добрите музиканти на столичните оркестри в лицето на Фестивалния симфоничен оркестър с диригент Маестро Емил Табаков, а солист на вечерта ще бъде флейтистът със световна слава – Патрик Галоа.Билетите са в продажба на касите на Билетен център – НДК, както и онлайн на .", "date": "2019.01.01", "title": "Препоръчваме ви: Празничен новогодишен концерт 'Магията на танца'"}
{"url": "https://offnews.bg/nauka/navrah-nova-godina-new-horizons-shte-presreshtne-asteroid-na-raba-na-s-694252.html", "text": "Навръх нова година сондата  ще ще премине близо до астероид на ръба на Слънчевата система. Това е първата по рода си среща на създаден от човека апарат с толкова отдалечено тяло от Слънчевата система. Това е обект в Пояса на Кайпер, наречен 2014 MU69 или Ултима Туле, .Най-близкият подход на New Horizons към тялото ще бъде малко след полунощ - 00:33 EST или 7:33 часа българско време.Сондата ще премине покрай Ултима Туле почти три пъти по-близо, само на 3500 км, в сравнение с Плутон, покрай който прелетя на 12,5 хил. километра.След като напусна Плутон преди почти три и половина години, през юли 2015 г. New Horizons измина разстояние от почти 1,6 милиарда километра и се движи точно по график.При скорост от 50 700 километра в час дори и мъничко въздействие би могло да унищожи космическия кораб. А наземният екип няма да може да вземе контрола от първо лице над New Horizons, за да заобиколи препятствията, защото комуникацията със сондата е невероятно бавна.В момента New Horizons е на 44,10 астрономически единици от Земята или около 6,11 светлинни часа. Това означава, че макар радиовълните да пътуват със скоростта на светлината, ще им трябват повече от 6 часа, за да достигнат сондата.Името на обекта идва от митичен остров от средновековни карти и се отнася за място, което се намира извън границите на познатото. За астероида се знае, че представлява неправилно парче скала в астероидния Пояс на Кайпер. Тялото представлява или два свързани астероида, или много близка двойна система, с един астероид с размер около 20 километра и друг - 18 километра. То има червеникав оттенък и му трябват над 296 години, за да извърши една пълна обиколка на Слънцето.", "date": "2019.01.01", "title": "Навръх нова година New Horizons ще пресрещне астероид на ръба на Слънчевата система"}
{"url": "https://offnews.bg/obshtestvo/vasiliovden-e-survachkite-da-udriat-zdravo-694359.html", "text": "Днес православната църква отбелязва паметта на Свети Василий Велики. Имен ден празнуват Васил, Василка, Василена, Веселин, Веселина, Весела и производните им. Св. Василий бил епископ в Кесария, Мала Азия, философ и писател във време на църковни раздори и новопоявяващи се ереси. Посветил живота си на добротворството и борбата с арианството - ерес, която отричала божественият произход на Исус Христос.В народните представи Свети Василий предпазва от зли сили, магии, уроки и душевни заболявания. Помага да надмогнем скръбта и отчаянието, да се противопоставим на грешните желания.Голяма част от ритуалите в навечерието на Васильовден са близки до тези на Бъдни вечер - отново се прикадява трапезата, стопанинът разчупва пита с пара и дава на всеки член на семейството, огънят трябва да гори през цялата нощ, а трапезата не се раздига.Народната традиция свързва празника на Св. Василий с обичая сурвакане. На Васильовден се събират млади мъже, които обикалят къщите през нощта и сурвакат техните стопани. На самия празник минават и групи от деца, които също сурвакат стопаните на къщите. За благодарност стопаните даряват децата със сушени плодове, сладки и дребни пари.В същността си този ритуал е магия за здраве, плодородие и богатство. Всяко сурвакане започва със заклинанието: Сурва, сурва година!, а самата сурвакница има роля на магически жезъл. Сурвакането е уникален български обичай.", "date": "2019.01.01", "title": "Васильовден е, сурвачките да удрят здраво"}
{"url": "https://offnews.bg/ikonomika/vodata-i-prirodniat-gaz-poskapvat-ot-1-ianuari-694577.html", "text": "От днес цената на природния газ поскъпва с 3.5 процента, а 26 ВиК дружества ще продават водата на по-високи цени. Решението беше прието на 28 декември.Водата на повечето места ще поскъпне с до 10%. Най-скъпа ще е в Шумен - 3 лева и 40 стотинки за кубик.Увеличението на водата в Бургас и София ще е с 10 %.Над 3 лева за кубик ще плащат още във Варна, Враца, Силистра и Добрич.За Видин поскъпването може да е до 22%, но само ако бъде въведена новата услуга „пречистване на вода“. Ако новата услуга не бъде въведена, увеличението ще е с 6%.Поевтиняване на водата от 1 януари ще има само в Кърджали.КЕВР не взе решение за цената на водата в Стара Загора и Хасково, защото бизнесплановете на двете ВиК дружества ще бъдат готови през януари.Синьото гориво поскъпва след подаденото от „Булгаргаз” ЕАД заявление за утвърждаване на цена за I-то тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа. Независимо от повишението обаче, реалното увеличение за битовите и за стопанските клиенти, ползващи природен газ, ще бъде под 2%, тъй като цените за достъп, пренос, разпределение и снабдяване, не се променят, уточняват от енергийния регулатор.Промяната на цената на природния газ няма да се отрази на цените на топлинната енергия.Без промяна остават и цените на електрическата енергия за битовите и небитовите потребители на регулиран пазар. Решението на КЕВР за утвърждаване на цената на природния газ за І-то тримесечие на 2019 г. е публикувано на интернет страницата на регулатора.Утвърдената от комисията цена на природния газ за първото тримесечие е в размер на 44,80 лв./MWh лв. (без акциз и ДДС). Тя е с 3.51 % по-висока от цената за ІV-то тримесечие на 2018 г.В утвърдената цена на природния газ от 44,80 лв./MWh лв. (без акциз и ДДС) са включени компонента „цена на природния газ на входа на газопреносните мрежи“ в размер на 44,08 лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,59 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,13 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации, съгласно Регламент на ЕС № 994/2010. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД.Компонентата „цена на природния газ на входа на газопреносните мрежи“ се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница и осреднен валутен курс на Българската народна банка на лева спрямо чуждестранната валута, в която се заплаща внасяният в страната природен газ за период от четиридесет и пет дни, предхождащи месеца на внасяне на предложението за утвърждаване на цени и при отчитане движението на цената на петрола и на алтернативните на природния газ горива на световните пазари за последните 9 месеца. В правомощията на КЕВР е да установи единствено дали заявлението на обществения доставчик \"Булгаргаз\" ЕАД отговаря на изискванията на Наредба № 2 за определяне цените на природния газ и на договора за доставка между \"Булгаргаз\" ЕАД и ООО \"Газпром Експорт\".", "date": "2019.01.01", "title": "Водата и природният газ поскъпват от 1 януари"}
{"url": "https://offnews.bg/offtopic/filmite-koito-ochakvame-prez-novata-2019-g-694136.html", "text": "В сезона на филмовите награди, освен очакванията на феновете за това дали техните любимци ще получат мечтаните статуетки, новата година носи и големи очаквания за новите заглавия. След като в Холивуд се утвърди мнението, че филмите с водещи женски роли носят по-големи печалби, тази година на големия екран ще гледаме повече продукции като Капитан Марвел (Captain Marvel) - първият филм за супергерой с жена в главната роля, Brightburn (24 май 2019) и Hellboy (20 август 2019 г.), в който ще видим Мила Йовович. Засиленото женско присъствие на големия екран е гарантирано и с очакванията за появата на римейка на култовия филм с Мел Гибсън \"Какво искат жените\" - Какво искат мъжете/What Men Want (8 февруари) с Тараджи Хенсън в главната роля, както и филмите с участието на Ан Хатауей, Кейт Бланшет и Бионсе. Освен очакванията за засилено женско присъствие, 2019 г. е белязана и с дългоочакваните продължения на саги като \"Междузвездни войни\".18 януари - Стъкленият/GlassГодината стартира с едно от заглавията, събрало актьори като Брус Уилис и Самюъл Джаксън. Трилърът разказва за супергероя Дейвид Дън, който проявява свръхестествени способности, за да възспре действията на неуравновесен мъж с 24 самоличности. Режисьорът е М. Найт Шаямалан (M. Night Shyamalan), който отново с Брус Уилис сътвори шедьовъра \"Шесто чувство\" (The Sixth Sense).15 март - Ние/UsРодители отвеждат децата си на ваканция в къща на плажа, където очакват да изкарат прекрасни моменти с приятели. Спокойствието им обаче е помрачено от неканени гости. В ролите ще видим Елизабет Мос (Западното крило/ The West Wing), Ана Диоп и Яхая Абдул Матин II.22 март - Къде отиваш, Бернардет/Where’d You Go, BernadetteВ адаптацията по комедийния роман на Мария Семпъл от 2012 г. главна роля има Кейт Бланшет. Историята е за страдаща от агарофобия архитектка, която внезапно изчезва. 15-годишната ѝ дъщеря (в ролята Емма Нелсън) опитва да разреши случая, като така се натъква на неизвестни факти от живота на майка ѝ. 26 април - Отмъстителите: Край на играта/Avengers: EndgameЗасега малко се знае за сюжета на филма. Отмъстителите ще неутрализират щетите, нанесени от Танос, който заличава част от живота във Вселената. В ролите ще видим Робърт Дауни Джуниър като Железния човек, Бенедикт Къмбарбач в ролята на доктор Стивън Стрейндж, Скарлет Йохансон като Черната вдовица Larson, а Брадли Купър ще озвучава \"Ракетата\".17 май - Джон Уик 3: Парабелум/John Wick 3: ParabellumЗаглавието на третата част от поредицата за легендарния убиец и отмъстител идва от латинската сентенция, приписвана на Платон: \"Si vis pacem, para bellum\" - \"Ако искаш мир, готви се за война\".Джон Уик (Киану Рийвс) бяга, за да спаси живота си, след като в края на втората част за главата му бе обявена награда от 14 милиона. На територията на „Континентал“ той бе убил член на “Високата маса”. Уинстън (Иън Макшейн) бе дал на Джон 60 минути преднина из целия свят...31 май - Годзила: Кралят на чудовищата/Godzilla: King of the MonstersКрипто-зоологическата агенция \"Монарх\" се изправя срещу истинска армия от титанични чудовища, включително могъщата Годзила, която се сблъсква с Мотра, Родан и последното си отмъщение - триглавия крал Гидора. В ролите ще видим Мили Боби Браун (Stranger things, Grey's Anatomy), Вера Фармига (The Departed, The Judge) Сали Хокинс (Формата на водата/The Shape of Water) и други.Ирландецът/The IrishmanЕдно истинско завръщане на \"кръстниците\" на класическите гангстерски филми - на големия екран отново ще се съберат Робърт Де Ниро с Ал Пачино. Към звездната двойка се включва и друг техен колега от \"гангстерските\" им години - Джо Пеши, а филмът е режисиран от Мартин Скорсезе. Историята разказва за килър и вероятното му участие в убийството на синдикалния лидер Джими Хофа, който изчезва мистериозно през 1975 г. Още не е обявена датата на излизането му, но е ясно, че филмът ще се разпространява от Netflix.Завръщането на ТерминаторПрез годината това е едно от големите завръщания на друг популярен екшън герой от 90-те години, заедно с Рамбо. Името на новият филм от поредицата с участието Арнолд Шварценегер все още не е обявено официално. Единствено е известно, че на бате Арни ще партнират Маккензи Дейвис (Марсианецът) и Линда Хамилтън - друга звезда от Терминатор и Терминатор 2.Рамбо 5: Последна кръв/Rambo 5: Last BloodДатата, на която ще бъде пуснат филмът, все още не е известна. По заглавието му обаче личи, че той ще бъде последният от поредицата (първият филм за Рамбо от 1982 г. се казва \"Първа кръв\"). Рамбо (Силвестър Сталоун) влиза в последната си схватка за справедливост. Този път с мексикански наркокартел. 19 юли - Цар Лъв/The Lion KingКултовата анимация на Уолт Дисни от 1994 година се появява с нова визия благодарение на технологията CGI, която позволява нова \"възстановка\" на класически сцени от филма и придава на движенията на героите напълно естествен вид. Филмът е своеобразно завръщане на Джеймс Ърл Джоунс, който отново ще озвучи Мустафа. С гласа си Бионсе ще се превъплати в ролята на Нала.9 август - Имало едно време в Холивуд/Once Upon a Time in HollywoodКуентин Тарантино се връща на екран като сценарист и режисьор и \"изтупва\" прахта от раменете на актьори като Леонардо ди Каприо и Кърт Ръсел. Историята разказва за залязващ телевизионен актьор и дублиращия го каскадьор, които опитват да пробият във филмовата индустрия в разгара на култа към Хелтър Скелтър (Helter Skelter - апокалиптична война между расите), който властва в Лос Анджелис през 1969 г. 6 септември - То 2/It: Chapter TwoПродължението на екранизацията на романа на Стивън Кинг. 27 години по-късно членовете на Клуба на загубеняците са вече пораснали и са се пръснали в различни посоки. Те не подозират, че им предстои ново събиране след ужасяващо телефонно обаждане. 20 септември - Имението Даунтън/Downton AbbeyИзключителната британска телевизионна поредица „Имението Даунтън“ (Downton Abbey) се пренася на голям екран. Във филма се събира оригиналният актьорски състав от сериала заедно със създателя му Джулиан Фелоус, който е сценарист на филма и негов продуцент. Режисьор е Майкъл Енглър. За шест сезона „Имението Даунтън“ печели 3 награди Златен глобус и 15 награди Еми от общо 69 номинации, което го прави най-номинираният неамерикански сериал в историята на наградите.4 октомври - Джокер/JokerХоакин Финикс и Робърт Де Ниро ще застанат един до друг в криминалния трилър, разказващ историята на провалил се стендъп комедиант, който се превръща в сериен убиец.20 декември - Междузвездни войни: Епизод Star/Wars: Episode IXДългоочакваната продукция тъне в пълна секретност. Ясно е, че деветата част от сагата ще се режисира от Дж. Дж. Ейбрамс, като във филма посмъртно е отредено място и на Кари Фишер, като бъдат използвани кадри от заснемането на предишните филми. ", "date": "2019.01.01", "title": "Филмите, които очакваме през новата 2019 г."}
{"url": "https://offnews.bg/obshtestvo/dobre-doshla-2019-694590.html", "text": "Добро утро на 2019!Нека е добре дошла и носи на всички здраве, щастие, спокойствие, споделени мигове и много успехи!Днес православната ни църква чества Васильовден. На този ден се почита паметта на Свети Василий Велики, един от тримата отци на Вселенската църква.Народната традиция свързва празника на Св. Василий с обичая сурвакане. На Васильовден се събират млади мъже и деца, които обикалят къщите през нощта и сурвакат техните стопани. На самия празник минават и групи от деца, които също сурвакат стопаните на къщите. За благодарност стопаните даряват децата със сушени плодове, сладки и дребни пари.Сурвакането е уникален български обичай. Ритуалът се изпълнява за здраве, плодородие и богатство. Всяко сурвакане започва със заклинанието: Сурва, сурва година!, а самата сурвакница (сурвачка) има роля на магически жезъл.", "date": "2019.01.01", "title": "Добре дошла, 2019!"}
{"url": "https://offnews.bg/obshtestvo/ochakvajte-gospodari-na-tihookeanskia-briag-ot-6-ianuari-694005.html", "text": "В документалната поредица от две части 'Господари на тихоокеанския бряг' археологът д-р Джаго Купър разкрива едни от най-вдъхновяващите съдби в човешката история, изследвайки необикновената и издръжлива култура на американския Северозапад.2250 км от стръмната, брулена от ветровете, скалиста брегова линия на днешна Югоизточна Аляска, Британска Колумбия и щат Вашингтон са били дом на стотици различни общности в продължение на повече от 10 000 години.Това е най-дълго съществуващата култура в Северна и Южна Америка и те са се справили със суровата околна среда, за да създадат уникални и сложни групи, които са променили идеята за развитие на човешките общества.Поредицата можете да видите по телевизионния канал  от 6 януари, в 21:00.", "date": "2019.01.01", "title": "Очаквайте 'Господари на тихоокеанския бряг' от 6 януари"}
{"url": "https://offnews.bg/obshtestvo/koi-sa-pochivnite-dni-prez-2019-godina-694602.html", "text": "Около Великден в края на април и на Коледа - това ще са двата периода през 2019 г., в които ще се натрупат повече почивни дни.С измененията на Кодекса на труда отпадна практиката за разместване на почивни дни във връзка с официалните празници, за да се получат дълги уикенди. Според новата схема на официалните празници няма да се работи, а ако някой от тях се пада в събота или неделя, за почивен се обявява и следващия го понеделник. Така на практика по-дълги с един допълнителен ден уикенди ще има на почти всички официални празници догодина.Денят на Освобождението - 3 март, е в неделя, затова ще се почива и на 4 март, понеделник.Следва първата за годината по-дълга почивка за Великден, който ще честваме на 28 април. Така за празника ще се почива общо 4 дни - от петък, 26 април, до понеделник, 29 април, включително.Около 1 май - Деня на труда и международната работническа солидарност, сряда, няма да има допълнителни почивни дни. Така ще бъде и на Гергьовден - 6 май, който се пада в понеделник.Без допълнителни почивни дни ще преминат и празниците около 24 май (петък) и 6 септември, петък. Един допълнителен ден почивка ще получим за 22 септември - Деня на Независимостта на България, който се пада в неделя. Затова ще се почива и на 23 септември - понеделник.Следващата почивка ще бъде около коледните празници. 24, 25 и 26 декември - Бъдни вечер и Рождество Христово, през 2019 г. са съответно вторник, сряда и четвъртък. Ще се почива само в тези три дни.От Асоциацията на индустриалния капитал изчислиха, че през 2018 г. сме работили само 249 дни и сме почивали повече, отколкото през 2017 г. Точно толкова ще работим и през новата година, показва календарът.", "date": "2019.01.01", "title": "Кои са почивните дни през 2019 година"}
{"url": "https://offnews.bg/kultura/filmat-za-hristo-iavashev-kristo-da-hodish-po-voda-otkriva-23-tia-694234.html", "text": "„Да ходиш по вода“ на Андрей Паунов открива 23-тия София Филм Фест на 7 март 2019 в Зала 1 на НДК.С безпрецедентна интимност и достъп до Христо Явашев - Кристо и неговия екип, филмът проследява процеса по реализирането на един от най-мащабните арт проекти създавани някога„Да ходиш по вода“ е представен за първи път на фестивала в Локарно и представлява непосредствен поглед към артистичните търсения и личните взаимоотношения на Кристо, прочут със своите мащабни инсталации. За първи път от кончината на Жан-Клод, неговата съпруга и партньор в творческия процес, Кристо решава да реализира проекта, започнат заедно с нея преди много години – „Плаващите кейове”...Кристо заедно със съпругата си Жан-Клод са автори на множество неповторими художествени проекти като „Опакования Понт Ньоф“, Париж, 1975-85; „Опакования Райхстаг“, Берлин, 1977-95; „Бягащата ограда“, Калифорния 1972-76; „Портите“, Сентрал Парк, Ню Йорк, 1979-2005; „Чадърите“, Япония и Калифорния, 1984-91; „Заградените острови“, Флорида, 1980-83; Лондонската Мастаба 2016-18.Андрей Паунов е режисьор и сценарист, познат в цял свят със своите документални филми. Дебютната му творба „Георги и пеперудите“ печели наградата „Сребърен вълк“ на международния фестивал за документално кино в Амстердам IDFA през 2004.Премиерата на „Проблемът с комарите и други истории“ е в престижната конкурсна програма „Седмица на критиката“ в Кан през 2007. Следват награди в Барселона, Карлови Вари, Лондон, Мадрид, Мотовун, Сараево, Висбаден.Третият пълнометражен документален филм на Паунов „Момчето, което беше цар“ беше представен за първи път в програмата на фестивала в Торонто през 2011 година, а на международния фестивал RiverRun през 2012 година спечели Наградата на журито за най-добър документален филм.", "date": "2019.01.01", "title": "Филмът за Христо Явашев - Кристо 'Да ходиш по вода' открива  23-тия София Филм Фест"}
{"url": "https://offnews.bg/sviat/rumania-poema-predsedatelstvoto-na-saveta-na-es-694506.html", "text": "Румъния поема шестмесечното председателство на Съвета на ЕС от 1 януари 2019 г.Имаше съмнения около готовността на страната да поеме председателството и корупционни скандали, а през ноември делегираният министър по европейските въпроси - 33-годишният Виктор Негреску от управляващата Социалдемократическа партия, подаде оставка именно заради съмненията, че не е успял да подготви председателството. Това даде повод на президента Клаус Йоханис да изрази безпокойството си относно готовността на страната:\"Моето впечатление е, че не сме подготвени за това. Междувременно нещата се объркаха. В правителството вече не се разбират. Лицата, които са отговорни, си тръгват или са уволнени\", заяви държавният глава на среща с кметове през ноември.Той определи управлението на правителството на Социалдемократическата партия и Алианса на либералите и демократите като \"катастрофа\".Премиерът Виорика Дънчила опроверга тези твърдения и заяви, че страната е подготвена за поемането на ротационното председателство.\"Искам да ви уверя още от началото, че Румъния е подготвена да поеме председателство на Съвета на ЕС. Подготвени сме както от организационна и логистична гледна точка, така и от гледна точка на програмата, която имаме за председателството. Скоро в румънския парламент ще бъде гласувана окончателната форма на програмата на председателството на Съвета на ЕС\", заяви в края на ноември Дънчила.Румъния се поставя четири основни теми. Първата от тях е сближаване чрез икономически растеж, намаляване на неравенството, конкурентноспособност, трудова заетост, дигитализация, иновации, свързаност и пазари. Втората тема - сигурността - обхваща въпроси като охрана на границите, Шенгенско пространство, борба с престъпността и тероризма, киберсигурност. Като трети приоритет е изведена ролята на Европа на световната сцена, включваща общата политика за сигурност и отбрана, ефективността на действията на ЕС във външната политика, политиките към съседните на ЕС региони. Европа на общите ценности е четвъртата тема, където акцентът е поставен върху солидарността, сближаването, равните възможности и социалната справедливост, демокрацията, свободата и запазването на човешкото достойнство, борбата с расизма, ксенофобията, антисемитизма, нетолерантността и популизма.За това и лозунгът на румънското председателство е \"Сближаването - обща европейска ценност\".Туризмът също ще бъде приоритетна тема. Страната планира да използва шестте месеца на председателството на Съвета на ЕС, за да даде тласък на своята туристическата индустрия, която в момента бележи ръст, а амбициите на правителството са секторът да бележи ръст от 10 процента всяка година.Председателството на Съвета на ЕС се сменя на ротационен принцип между държавите-членки, на всеки 6 месеца. През този 6-месечен период председателството ръководи заседания на Съвета на различни нива. Румъния ще председателства Съвета в периода януари-юни 2019 г. След нея Финландия ще поеме председателството за останалата част от следващата година.", "date": "2019.01.01", "title": "Румъния поема председателството на Съвета на ЕС"}
{"url": "https://offnews.bg/politika/borisov-chestiti-chng-neka-prez-2019-g-zaedno-da-rabotim-za-nadgrazh-694710.html", "text": "Нека през 2019 година заедно да работим за надграждане на постигнатото и да бъде по-добра за всички.Това е написал министър-председателят Бойко Борисов в профила си в социалната мрежа „Фейсбук”.„Измина една дълга година, изпълнена с много предизвикателства. За първи път България пое председателството на Съвета на ЕС. Доказахме, че можем да бъдем активни участници в дебатите за развитието на ЕС, миграцията, присъединяването на Западните Балкани към Съюза, че може да защитаваме националния си интерес по важни въпроси като правата на българските граждани във Великобритания след Брекзит”, пише премиерът. „Доказахме, че можем да бъдем лидер в региона, водейки активни разговори със съседите ни за реализирането на съвместни проекти и развитието на всички държави на Балканите”, допълва той и подчертава, че през годината са работили активно и във вътрешен план. „В сила влиза рекордно голям държавен бюджет с ръст на БВП, пенсии, заплати, като особено внимание отделяме на образованието и на хората в неравностойно положение”, посочва Борисов.„Нека през 2019 година заедно да работим за надграждане на постигнатото и да бъде по-добра за всички! Честита нова година”, пожелава още Бойко Борисов.", "date": "2019.01.01", "title": "Борисов честити ЧНГ: Нека през 2019 г. заедно да работим за надграждане на постигнатото"}
{"url": "https://offnews.bg/zdrave/momicheta-sa-parvite-bebeta-za-godinata-v-sofia-burgas-i-shumen-15-g-694725.html", "text": "Първото бебе в университетската акушеро-гинекологична болница \"Майчин дом\" за 2019 г. е момиче, родено по естествен начин малко след 5.00 ч. сутринта. Детето е трето в семейството, има две по-големи сестри и е с перфектно тегло от 3,100 кг.Първото бебе за новата година в Стара Загора е момче. Казва се Борис и родено малко преди 8.00 часа тази сутрин в Университетската болница \"Проф. Стоян Киркович\". То е първа рожба на 26-годишна жена от града, съобщи за \"Хоризонт\" дежурната акушерка Галина Гатева. Малко преди полунощ е проплакало и последното за 2018-а година бебе в Стара Загора. То е момиченце и родено оперативно при интервенция, водена от д-р Мангърова и д-р Цанкова.Първото за 2019-та година бебе, родено в шуменската болница, е момиче. То се е родило малко преди 12.00 часа днес. До обед в болниците в Разград, Търговище и Силистра все още нямаше раждания за новата година. Във всички болници в избороените градове има спад на ражданията през 2018-та година в сравнение с предходната 2017-та година.Първото бебе за 2019 г. в УМБАЛ Бургас е момиче. По първоначални данни това е и първото новородено за Бургаска област. Родено е в 6.20 тази сутрин и се казва Никол. Второто бебе на 1 януари в УМБАЛ Бургас също е момиче - Гергана. И двете са родени по естествен път. До края на деня днес в Родилно отделение в най-голямото лечебно заведение в Югоизточна България очакват да дойдат на бял свят още деца.Първото бебе за 2019 година в МБАЛ-Пазарджик е момче. То е родено 03.40 часа на 1 януари. Тежи 2 700 грама, с ръстът 48 сантиметра. Майката е на 15 години и е от Пещера. Бебето се казва Рашко.", "date": "2019.01.01", "title": "Момичета са първите бебета за годината в София, Бургас и Шумен, 15-годишна роди в Пазарджик"}
{"url": "https://offnews.bg/offtopic/iaponetc-prevrashta-opakovki-na-hrani-v-izkustvo-snimki-694652.html", "text": "Японският артист Харуки превръща опаковки на различни хранителни стоки в изкуство. Той стана известен в Туитър, след като публикува снимки на фигурките, които създава.Изкуството за рязане и сгъване на хартия киригами е традиционно за Япония, но Харуки го използва по по-съвременен начин. Сайтът Bored Panda събира на едно място примери за фигурките на Харуки. Вижте ги в галерията. ", "date": "2019.01.01", "title": "Японец превръща опаковки на храни в изкуство (снимки)"}
