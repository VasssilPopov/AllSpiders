{"url": "https://offnews.bg/analizi-i-komentari/chez-otchaiano-biaga-ot-balgaria-komunizmat-se-zavrashta-675909.html", "text": "В безумния фарс с ЧЕЗ, който се разиграва пред очите ни, има толкова много димки, политически глупости и популизъм, че се изпуска най-важното. Началото и краят.Началото на драмата. ЧЕЗ се опитва година и половина да избяга от България. Ама толкова отчаяно, че е готова на всякаква оферта, само и само да се махне. По причини, които не ги крие: лоша съдебна система и политически натиск. Държавна или частна, хубава или лоша, ЧЕЗ е голяма компания. С влияние в Европа. Сега инвестира в Германия. И в много други страни. Бяга само от България. Заради лоша съдебна система и политически натиск. Преди това само Албания е развалила договора си с ЧЕЗ. Компанията отказва да се поддаде на изнудване на тамошните политици.Та, това е началото. Крупна европейска компания бяга от държавата ни. Заедно с много други големи европейски компании. Сещате ли се това какви знаци изпраща на всички потенциални инвеститори, фондове, фирми или който и да е луд, който случайно си е помислил да работи в България?Краят на драмата. На срещата с Гинка Върбакова Борисов поискал държавата да има контролен дял в бизнеса на ЧЕЗ. Кратко и ясно. Официално правителствено искане за национализация.Ами ако утре двама служители подадат оплакване, че сте им забавили заплатите и държавата поиска 1/3 от фирмата, за да гарантира правата? Към това ли се движим? Национално отговорна национализация с цел стабилност?Да повторим жизнения цикъл: В началото съсипваш съдебната система и оказваш политически натиск, а на финала, като изгониш европейските компании, принудително национализираш.Казвах ви аз преди две години, че се надига пълзяща рекомунизация. Мразя да съм прав за подобни неща...Че комунистите, уффф, сори, социалистите де, искат национализация, е разбираемо. Че патриотите искат да изгонят всичко европейско, също е ясно. Че герб го предлагат, е, нали, всички са комунисти... :)Не разбирам само, толкова ли не остана поне една наистина про-европейска политическа сила?Комунизмът се завръща. Спете спокойно деца.Б. ред. - ", "date": "2018.03.01", "title": "ЧЕЗ отчаяно бяга от България, комунизмът се завръща"}
{"url": "https://offnews.bg/temida/sluzhbite-znaeli-kakvo-stava-v-chez-oshte-ot-2010-godina-675861.html", "text": "Още от 2010 година датира активността на службите около чешката компания ЧЕЗ в България. Това стана ясно от изказване на председателя на Държавна агенция \"Разузнаване\" Драгомир Димитров, който беше изслушан на открито съвместно заседание на комисиите за контрол над службите и по енергетика. Поводът за изслушване на шефовете на служби беше сделката с ЧЕЗ, за купуването на която договор е подписала българската компания \"Инерком България\" с директор Гинка Върбакова.Дейността на ДАНС по тази сделка също беше резюмирана от председателя на контраразузнавателната служба Димитър Георгиев.По данни на разузнаването чешката компания е имала намерение да продаде бизнеса си в България още през 2010 г. и тогава е очаквала да получи 240 млн. евро, но била склонна да отстъпи до 200 млн. евро. Според Драганов активите на чешката ЧЕЗ в България са оценени на 225 млн. евро, което означава, че сделката с българската компания била силно надценена. Към момента неофициалната информация е, че договорената по сделката цена е 320 млн. евро.От обясненията на Димитров и Георгиев стана ясно, че службите са следили компанията при опитите ѝ да продаде бизнеса си в България. Интерес към дружеството през годините са проявявили турска и руска компания, като последната била дъщерно дружество на \"Газпром\". Впоследствие и двете компании се отказали от сделката. „През 2014 година в ДАНС периодично е получавана информация от ЧЕЗ за намерение да продаде активите си в България. Тези действия са свързани с протестите от февруари 2013 година“, обясни Димитър Георгиев.„През 2015 година отново е получена информация, че ЧЕЗ обмисля поетапно преустановяване на дейностите си в България“, допълни той и уточни, че през този период е имало интерес и от българо-австрийска компания.„Установено е наличие на водене на прокурорски преписки от 2010, 2014,2015 и 2016 година срещу управление на лизингово дружество, което е ощетявано с чуждо имущество, където взаимополучатели са от семейство Върбакови. 4 от проверките са прекратени, по 2 от тях работата продължава. До момента няма повдигнати обвинения срещу лицата“, каза още той.При последната процедура през 2017 г. компанията вероятно е можело да бъде продадена на \"Енерго-Про\" Варна. Компания на Христо Ковачки е предлагала първоначално 302 млн. евро, но е подобрила офертата си до 360 млн евро, а \"Инерком\" - от 290 млн. евро до над 300 млн. евро.", "date": "2018.03.01", "title": "Службите знаели какво става в ЧЕЗ още от 2010 година"}
{"url": "https://offnews.bg/politika/parlamentarna-komisia-othvarli-iskaneto-za-referendum-za-istanbulskata-675911.html", "text": "Парламентарната комисия по взаимодействието с неправителствените организации и жалбите на гражданите отхвърли днес предложението на БСП за национален референдум с въпрос: „Против ли сте Народното събрание на Република България да ратифицира така наречената Истанбулска конвенция от 11.05.2011 г.?“.Седем депутати гласуваха \"против\" предложението, шест бяха \"за\", а един гласува \"въздържал се\".Депутатите от ГЕРБ и ДПС в парламентарната комисия гласуваха \"против\".Предложението беше внесено от Корнелия Нинова и група народни представители на 31 януари, а това е първата парламентарна комисия, която се произнася по искането на БСП за референдум за Истанбулската конвенция.Искането трябва да бъде разгледано както в правната парламентарна комисия, така и в пленарна зала.", "date": "2018.03.01", "title": "Парламентарна комисия отхвърли искането за референдум за Истанбулската конвенция"}
{"url": "https://offnews.bg/kultura/da-pravish-profesionalen-teatar-bez-da-vizhdash-istoriata-na-balgars-675913.html", "text": "С Велимир Велев разговаряме за предизвикателствата пред създаването и поддържането на трупа от незрящи, която обаче прави театър за зрящи.Доц. Велев, какво е „Невиждан театър“?Нарекохме го „Невиждан“ след появата на трупата на първия световен фестивал на незрящите в Загреб, където реакцията бе, че това, което правят актьорите от тази трупа, е нещо невиждано. И наистина никой нито беше чувал и виждал, нито си беше представял, че това може да се случва – незрящи да правят визуален театър, с лекота да владеят визуални сценични средства като сенки, импровизирани кукли, да рисуват и да играят с марионетки, без буквално да виждат това, което правят. При подобна работа се изисква зрение, за да можеш да получаваш обратна връзка от художествения ефект, който създаваш. И по този начин да можеш да контролираш внушението и възействието, което стига до зрителя.А как е възможно актьорът хем да е незрящ, хем да се координира с останалите актьори и обекти на сцената?Оказа се, че е възможно. Много от незрящите се справят добре с пространството – и вкъщи и навън – нормално се придвижват из града. И въпреки капаните в един неуреден град като София, те се справят. В случая обаче координацията и взаимодействието между актьорите на сцената е много по-трудна задача. Не контактуват вербално, взаимодействат си в мълчание и заедно създават образи с тела и ръце. Усещат къде се намират едни спрямо други, къде се намират спрямо осветлението, разположено на различни места по сцената, къде са спрямо екрана, каква е позицията и ракурса на тялото и ръцете на всеки. И едва оттук започва актьорската игра – така създадения образ на екрана трябва да се “одухотвори” да му се вдъхне живот и да започне да общува с останалите образи-герои в спектакъла. Това наистина е извън съществуващите представи за сложност на актьорския процес на сцената. Поради това, моята обучителна методология е насочена върху развиване на рецептори и сензорика, извън конвенционалните граници на това понятие.Бихте ли казали, че това, което правят тези хора, е нещо почти отвъд човешките възможности?И колеги, и специалисти от чужбина считат „Невиждан театър“ за нещо извън човешките възможности. Преди малко ви описах бегло процеса на създаване на образ чрез сянка и неговото одухотворяване. Но този процес се повтаря през цялото време от началото до края на спектакъла. Нещата, които трябва да изиграят, са много. Трябва вземем предвид, че пространството за всеки спектакъл се променя – позицията на прожекторите един спрямо друг и спрямо екрана и т.н. Като добавим, че те играят в продължение на около час – време, за което човек, дори и да е зрящ, може да загуби ориентация, ако затвори очи, то логично е заключението, че това е невъзможно. Но след като е факт, очевидно то е в човешките възможности. Може би е извън границите на това, което сме свикнали да възприемаме. И затова влиза в тази категория.Как се роди идеята за визуален театър с незрящи актьори?В началото човекът, който инициира театралната работа с незрящи деца бе преводачът Блажо Николич. Това беше негова лична инициатива – покани ме и станахме двама. Не беше нито проект по целева програма, нито подкрепяна от фондове или по някаква друга линия дейност. В началния период Николич се грижеше финансово за нещата – за материали и пособия, транспорт, за това децата да бъдат почерпени и т.н. В един момент така стана, че той се оттегли, беше му невъзможно да продължава да движи това начинание. Каза: „Трябва да продължиш“. Така останах сам.Как успявате да финансирате дейността на „Невиждан театър“?Не успявам. Допреди няколко години се справях самостоятелно. Преподавах в няколко академии извън България и с парите, които получавах в чужбина, покривах належащите разходи, без да съм успял да придвижа нещо много голямо. За участията на международни фестивали се справяхме някак с помощта на Национален фонд „Култура“, плюс свои средства и единични дарения. В различни периоди, различни сърцати хора са подкрепяли трупата със своята енергия. Например, талантливата режисьорка Дора Петрова направи документален филм и с него събра благотворително малка сума, с която да се подпомогне проектирането на специални прожектори за спектакъла на сенките. Също през трупата са преминавали много различни доброволни асистенти. В момента с нас са Лазар Панев и Мария-Луиза Спасова - актьори, завършили НАТФИЗ. Но, като цяло, съществуването на театъра е на ръба и винаги някаква мъничка моментна подкрепа се появява като чудо в последния момент преди цялата дейност да рухне.Получавала ли е трупата подкрепа от държавата или от частни дарители?Имаше един частен дарител за пътуването на последния международен фестивал в Омск, Русия миналата година. Иначе през тези 13 години се надявах, че трупата ще получи подкрепа от държавата или от мецанати. Както и да се намери сцена за регулярни спектакли, така че да може редовно да се генерират някакви приходите. Мечтаех си всичко това да даде възможност на незрящите актьори в тази малка трупа за постоянно заплащане, за да могат наистина да живеят от театралната си работа. И съответно да отделят повече време за това. Това до този момент, за съжаление, не е станало.Как се издържат самите актьори от трупата?Издържат се така, както могат. Те вече имат други професии и в общи линии са в условията на всички актьори от малките частни трупи по света. Звучи като виц истината, че ако в чужбина кажеш, че си актьор, те питат: „А какво работиш?“ В този смисъл, тези незрящи момчета и момичета са в позицията на всички други актьори по света. Аз се надявах, че когато трупата набере известност в България, тя ще получи подкрепа, тъй като е сигнално различна, нова и единствена. И то в световен мащаб.Какви са основните предизвикателства пред трупата на „Невиждан театър“ и пред Вас като неин режисьор?Доста са, и то от най-различно естество. Един от най-големите пречки е липсата на собствена сцена. За незрящите актьори е изключително важно да имат собствено пространство. Чуждото пространство изисква време, за да бъде опознато, за да се състоят репетициите. Често не достига време за това. Материалната част, с която работи трупата, е тежка за “прибиране” всеки път. Работи се с осветление, със сенки, с кукли, с материали, които са закачени в самото пространство. Личното пространство дава възможност тези неща да бъдат складирани. Както и възможност на незрящите актьори сами да ги намират и боравят с тях. А да се местиш непрекъснато, означава нужда от подходящ транспорт, какъвто ние по принцип нямаме, за да може всичко да бъде извозено до наетата сцена. Самите незрящи актьори също трябва да стигнат до това място. Там всичко трябва да се подреди по сцената и чак тогава да се започне работа. Когато се приключи – всичко трябва да се събере отново, да се пакетира, да се натовари и да се извози някъде, където трябва да се съхранява. Всичко това е наистина един голям проблем. Ако имахме собствено пространство, аз съм убеден, че нещата биха потръгнали и към регулярни представления.На каква възраст са актьорите в „Невиждан театър“?Ами вече пораснаха. От деца станаха големи хора. В един момент едни се оттегляха, а други идваха. В момента възрастта им е от 18 до 26 години.А вече колко време съществува трупата?От 2009 г. Значи, това са 9 години. Но самата работа в училището започна през 2005 г.Забелязали ли сте предразсъдъци спрямо „Невиждан театър“?Не мисля. Има някаква нагласа в обществото въобще към хората с увреждания. Но в театралния салон у зрителите това се стопява за минути, още от началото на спектакъла. И пред хората на сцената застават момчета и момичета, които правят наистина невиждани неща – каквито обикновените хора в залата едва ли биха могли, въпреки че виждат. Осъзнаването, че тези незреящи правят неща, които за повечето зрящи в салона са невъзможни, действа невероятно силно мотивиращо за хората, кара ги да видят себе си по различен начин. За зрителя, тези актьори от хора с увреждания се превръщат в свръхсъщества. И техния пример зарежда с позитивизъм. С яснота, че няма от какво да се оплакваш или отчайваш, че няма невъзможни неща, щом тези момчета и момичета могат да направят чудеса без да виждат.Къде в чужбина сте представяли спектакъла?Представяли сме го в Загреб, в Карловац, Хърватия, и в Русия няколко пъти. Различното на тази трупа от незрящи актьори е, че тя участва на международни фестивали наравно с най-добрите зрящи професионалисти от цял свят. „Невиждан театър“ не влиза в категорията на театър на хора с увреждания. Той не влиза и в категорията на арт или социална терапия. Той просто се нарежда до всички професионални театри на зрящи хора, на хора без увреждания.А какви са отзивите от чужбина?Актьорското ниво на трупата на „Невиждан театър“ е наистина високо. А липсата на зрение допълнително се превръща и в художествено средство на сцената. Театърът в професионално и художествено отношение нееднократно е признаван за световно театрално и културено явление. Както от най-именитите ни руски колеги, които са много тежки на подобен род признания, така и от международните журита и от многобройните колеги, участници и конкуренти, селектирани от цял свят.Къде може да се гледа „Невиждан театър“?Както вече казах, театърът няма собствена сцена. При предишните правителства той получаваше сцена №17 в Министерството на културата за репетиции, но по лично усмотрение от страна на министрите, като неформална подкрепа. След това няколко сезона бяхме в Младежкия театър, но тежката му програма все повече затрудняваше работата на трупата. Дори и за един и същи спектакъл са нужни цял ден репетиции и работа на сцената. А Младежкият театър с натоварения си репертоар не можеше да осигурява това всеки път. В един момент трупата напусна Младежкия театър и я подслони новата зала на бившето кино „Левски“. Но и там не бе за дълго, изкарахме два сезона. Освен това сцената там трябваше да се достроява всеки път, защото наличното сценично пространство в залата е доста миниатюрно. Последно трупата игра на голямата сцена в Народния театър при пълен салон. Засега търсенето на сцена за спектаклите на Невиждан театър все още продължава.Как смятате да продължите Вашата мисия в бъдеще?Сега имам намерение да възвърна самата школа с незрящи, но като школа към „Невиждан театър“. Нарекох тази школа „Училище за зрение“. И вече съм отворил вратите без възрастово ограничение. Тоест всеки, който иска, е добре дошъл. Говоря за незрящи, но и за зрящи също. Реших в работата, в тренингите да смеся зрящи и незрящи актьори – това ми е новата концепция. Във взаимодействието между зрящите и незрящите актьори всеки получава нови очи за света. Това съм го видял от опит. Зрящите си сменят гледната точка към живота, което е нов поглед и ново зрение. При незрящите също се забелязва подобен процес, развиват се личностно, придобиват увереност и вътрешна стабилност. Освен това, самите тренинги развиват в тях сетива, различни от обичайните, с които са свикнали да се справят в живота. Изграждат допълнителен усет за пространството, за партнирането, професионални актьорски умения, поглед за театралния процес и отношение към изкуството, като цяло. И на базата на всичко това се гради “невижданото” изкуство, което те правят на сцената.Какво послание бихте отправили към читателите?Невиждан театър работи за зрящите, поради причината, че върху хората той има много силен нравствено трансформиращ ефект. Нещо, което е и мисията на самото театрално изкуство въобще. Днес театърът в голяма степен е изместен в посока на суета, амбиция, показност и печалба. Докато изначалната мисия на театъра е била да променя и възстановява морала и духа на хората. На това се е посветил и „Невиждан театър“ – работи за 9-те милиарда на планетата. Тази трупа е световен феномен – тя ще продължи да “завоюва света”, но е родена и ще остане тук, и това не й пречи да работи за промяна на хората на Земята. В България много хора са отчаяни, че държавата и правителството нищо няма да променят. И предпочитат да емигрират там, където има благоприятни условия за живот, според тях. Не вярват, че тук нещо зависи от тях, че могат нещо да изградят. Мисля, че посланието на „Невиждан театър“ е, че това е възможно, независимо от всичко, въпреки държавата и политиците. Можем да направим България прекрасно място за живот, стига да работим за това. Защото най-добрият начин да работиш за себе си е като работиш за другите. И актьорите, които в момента са в трупата на „Невиждан театър“, могат с цялото си сърце и душа да го потвърдят.", "date": "2018.03.01", "title": "Да правиш професионален театър, без да виждаш: историята на българския 'Невиждан театър'"}
{"url": "https://offnews.bg/tenis/sharapova-vleze-v-roliata-na-dizajner-675919.html", "text": "Руската суперзвезда в женския тенис Мария Шарапова влезе в ролята на дизайнер на новата колекция маратонки от серията Cortez на производителя Nike. Моделът, вдъхновен от Шарапова, е изпълнен в розово и златно.\"Харесва ми минимализмът на дизайна, в който е отделено внимание на детайлите, материалите и цветовете. Вдъхнових се от сутрешните кросове по крайбрежната алея. Надявам се да съм предала това настроение\", споделя Маша, която вече заема 41-о място в ранглистата.Моделът маратонки, чийто дизайнер е Шарапова, вече е в продажба от 1 март.", "date": "2018.03.01", "title": "Шарапова влезе в ролята на дизайнер"}
{"url": "https://offnews.bg/sviat/sedem-zadarzhani-za-ubijstvoto-na-slovashkia-zhurnalist-675914.html", "text": "Полицията в Словакия задържа седем души във връзка с убийството на разследващия журналист Ян Куциак и неговата годеница, съобщи полицейският началник Тибор Гашпар, цитиран от словашки медии.Сред задържаните има италиански бизнесмени, чиито имена се споменават в разследваща публикация на Куциак за корупция по високите етажи. Куциак ги е подозирал във връзки с мафията, посочва Ройтерс, цитирана от БТА.Според местни медии са задържани италианският бизнесмен Антонио Вадала и членове на неговото семейство, които Куциак е подозирал във връзки с базирана в Калабрия организирана престъпна групировка.Според италианския прокурор от град Катандзаро - Никола Гратери, \"вероятно зад убийството стоят калабрийски семейства. Очевидно ндрангета е способна да прави такива неща\".\"Ндрангета не е просто проникнала, а е вкоренена в цяла Италия, но също така и в други европейски страни като Германия, Швейцария\", каза той. Според Гратери тя има присъствие и в Източна Европа, като освен в Словакия, тя действа България и Румъния, посочва АФП.\"Ндрангета се разширява в момента на Изток. Тя отива там, където има власт и пари за управление и възможности за грабване\", допълни днес прокурорът в интервю за италианско радио.27-годишният журналист и приятелката му бяха намерени в неделя застреляни в дома им край Братислава.Новината за убийството на Куциак шокира Словакия и повдигна отново въпроса за корупцията в страната.В незавършена, но публикувана след убийството на Куциак статия в сайта aktuality.sk, журналистът говори за случай с данъчни измами. Куциак пише за италиански бизнесмени, вероятно работещи с калабрийската мафия с цел извършване на данъчни измами и източване на европейски средства. Според статията италианците са изградили мрежа от политически връзки в Словакия, стигаща чак до премиера Робърт Фицо.В публикацията се споменава и името на личната асистентка на Фицо Мария Трошкова. Твърди се, че тя е бивша бизнес партньорка и любовница на Антонио Вадала, смятан за мозък на италианската мафия в Словакия. Трошкова и още един близък помощник на Фицо бяха отстранени от длъжност до приключването на случая.Министърът на културата Марек Мадярич подаде вчера оставка и заяви пред журналисти, че след убийството не може просто да си се представи \"седнал спокойно на министерското кресло\".", "date": "2018.03.01", "title": "Седем задържани за убийството на словашкия журналист"}
{"url": "https://offnews.bg/kultura/muzikautor-prati-signal-do-dans-za-promoutara-moko-solution-675898.html", "text": "Организацията за управление на авторски права Музикаутор прати сигнал до ДАНС относно нарушения на промоутъра Moko Solution. Организатори на концерти укриват милиони левове приходи и не плащат авторски права, казват от Музикаутор.Фирмите, действащи под бранда Moko.Solution, формално сключват договор с Музикаутор, за да изпълнят законовото изискване да имат предварително разрешение от авторите, без обаче след това да изпълняват задълженията си и да заплащат възнаграждения.Така брандът се превръща във фантом, зад който стои едно и също лице – Димитър Дамянов, пишат в съобщението си до медиите от Музикаутор. Под различни имена работят над 8 фирми, които от 2014 г. до края на 2017 г. са генерирали предполагаеми приходи от продажба на билети над 4 млн. и половина лева. Moko Solutions е организирала концерти в Арена Армеец с изпълнители като Цеца, Лепа Брена, Драгана Миркович, Брайън Адамс, Deep Purple, Al Bano и ФСБ.За концерта на Любе през 2016г. в столицата, компанията дори променя името си на Любе 2016. И тя обаче е с наложен запор, заради дългове.Ето какво пише още в съобщението на Музикаутор: Регистрирани са и фирми като Брайън 2016, Драгана 2016, които въпреки, че не са представени като официални организатори на концертите ( Музикаутор има сключени договори с други компании, които стоят зад провеждането на събитията), очевидно налагат модел на “фирми еднодневки”, от които след това нито държавата, нито контрагентите могат да получат дължимото си, а те самите към днешна дата са в ликвидация. Само за концертите организирани през последните години, непогасените авторски възнаграждения са в размер на близо 300 хиляди лева, а 50 000 от тях, би трябвало да постъпят в хазната на държавата.Казано с други думи - от 11 концерта, за които има сключен договор между Музикаутор и някоя от фирмите от бранда МОКО е заплатено възнаграждението само за един и то наполовина – за концерта на Брайън Адамс.И още – компаниите на Дамянов организират и концерти без разрешението на авторите на музика. Два от тях са се провели в зала 1 на НДК през 2017-та – на GREGORIAN и Желко Йоксимович. А последният преди броени дни в зала Универсиада – на Тимати.През 2015г. Музикаутор заведе и спечели дело срещу Бюро Моко ЕООД, за договорно незипълнение във връзка с концерта на Лепа Брена през същата година. Въпреки постановеното решение в полза на Музикаутор, с което те бяха осъдени да заплатят 7 918,72 лева през 2016 година, ЧСИ и до ден днешен не е събрал нито лев. Музикаутор нееднократно е информирало всички отговорни институции за подобни схеми на работа на некоректните организатори на концерти и техните фирми фантоми.Подобен беше случая с компанията Болкан ентъртейнмънт къмпани, преминал в Карма ивентс и след това в Болкан ентъртейнмънт груп, всяка от които, с огромни задължения и препродадена на малоимотни българи. Към последната компания тече проверка в прокуратурата, а фирмата вече не функционира на пазара.Въпреки всички нарушения, компаниите под марката Moko.Solution продължават да работят, като в музикалния и календар за 2018-та година са записани концерти на:• 12.3.2018 г. Despina Vandi, зала 1 НДК• 23.3.2018 г. Лепа Брена , Арена Армеец• 13.4.2018 г. Горан Брегович, Арена Армеец• 9.5.2018 г. Foreigner, Арена Армеец• 29.9.2018 г. Шоуто на ABBA,зала 1 НДКВъв връзка с всички изложени факти, Музикаутор подаде сигнал до ДАНС, с искане да разгледа цялата дейност на компаниите свързани с марката Moko.Solution и нарушаване на авторските права.", "date": "2018.03.01", "title": "Музикаутор прати сигнал до ДАНС за промоутъра Moko Solution"}
{"url": "https://offnews.bg/sviat/tcelta-ni-e-vaprosat-s-imeto-na-makedonia-da-se-reshi-do-iuni-obiavi-675912.html", "text": "Целта ни е да решим проблема с името на Македония преди срещата на Европейския съюз през юни, на която се очаква да получим дата за начало на преговори за присъединяване към ЕС. Това заяви македонският премиер Зоран Заев след среща на премиера Бойко Борисов с председателя на Европейската комисия Жан-Клод Юнкер и лидерите на страните от Западните Балкани. Заев посочи, че проблемът с името на Македония съществува от много години и не е лесен, но сега има добри шансове той да се реши, като колкото по-бързо се случи това - по-добре. Заев не поиска да издаде подробности около преговорите, но обяви, че трябва да се избере позиция, която ще потвърди това, че Република Македония е част от историческа Македония, като все пак трябва да се зачитат фактите. \"Правителството на България демонстрира сериозно лидерство в региона за евроинтеграцията на Западните Балкани. Аз съм убеден, че гражданите на всички 6 държави високо ще оценят усилията на България, включително премиерите и президентите, които бяхме днес тук. Защото е достоен за уважение и фактът, че България отделя сериозно внимание за своите съседи и приятели\", каза още  македонският премиер. На въпрос за общите проекти с България Заев обясни, че Македония е готова с проектите.\"Знаете, Бойко Борисов е практичен човек, иска да говори за конкретни неща – проекти и пари. Всичко това, разбира се, зависи от това доколко регионът е подготвен. Ние даваме приоритет на Коридор номер 8 и използваме и средствата на европейската банка за отсечката от Крива Паланка до българската граница и получихме 70 млн. грант за това. Вече говорим и с ЕБВР, за да получим следващия транш за свързването на София и Скопие с жп линия, буквално до Черно море. Също работим и за отсечката от Кичево до Лин, Албания, което на практика ще свърже Адриатическо с Черно море. Целта е целият този регион да бъде отворен\", обясни той. ", "date": "2018.03.01", "title": "Целта ни е въпросът с името на Македония да се реши до юни, обяви Заев"}
{"url": "https://offnews.bg/sviat/ne-sme-iznenadani-ot-novite-orazhia-na-rusia-i-sme-v-palna-gotovnost-675917.html", "text": "Министерството на отбраната на САЩ не е изненадано от твърденията на руския президент Владимир Путин, че Русия има нови ядрени оръжия.Това заяви говорителката на Пентагона Дейна Уайт, цитирана от Асошиейтед прес и БТА.\"Не сме изненадани от тези изявления. Американците трябва да са спокойни, че сме в пълна готовност\", подчерта Уайт.Тя добави, че оръжията, за които говори Путин, се разработват отдавна и са взети предвид като фактор от американските военни.В реч пред парламента Путин обяви, че Русия е изпробвала редица нови стратегически ядрени оръжия, които не могат да бъдат откривани и ще направят излишна противоракетната отбрана на НАТО.По думите му сред тези оръжия е крилата ракета и подводен дрон, задвижвани с ядрен двигател и нова свръхзвукова ракета, които нямат равни в света.Противоракетната отбрана на САЩ не е изграждана заради Русия, заяви пред журналисти в Пентагона Дейна Уайт.", "date": "2018.03.01", "title": "Не сме изненадани от новите оръжия на Русия и сме в пълна готовност, обявиха от Пентагона"}
{"url": "https://offnews.bg/ikonomika/rosatom-puska-do-kraia-na-2018-g-parvata-v-sveta-plavashta-aetc-675907.html", "text": "„Росатом“ планира да пусне първата в света плаваща атомна топлоелектрическа централа през 2018 г. Това съобщи генералният директор на корпорацията Алексей Лихачов на среща с руския президент Владимир Путин.„Академик Ломоносов“ се строи в Балтийски завод в Санкт Петербург. Освен изработването на топлинна и електрическа енергия, централата можe да са използва и за обезсоляване на морска вода. ПАТЕЦ има два реактора КЛТ-40С, които могат да изработят до 70 мегавата електроенергия и 50 гигакалории в час топлинна енергия.Планираше се ПАТЕЦ да бъде доставена в пристанище Певек в Чукотка през юни 2019 г. Централата трябва да замени Билибинската АЕЦ, която изработва 80% от електроенергията на този изолиран район.", "date": "2018.03.01", "title": "Росатом пуска до края на 2018 г. първата в света плаваща АЕЦ"}
{"url": "https://offnews.bg/politika/bankata-za-razvitie-prizna-che-e-imala-interes-kam-sdelkata-s-chez-675897.html", "text": "Българската банка за развитие (ББР) призна, че е имала интерес към сделката за ЧЕЗ - става дума за отговор на писмо, изпратено от \"Инерком\" рефинансиране на заема на електроразпределителното дружество. От банката отговорили, че имат интерес, но до финансиране не се е стигнало. Главният изпълнителен директор на Българска банка за развитие (ББР) Стоян Мавродиев обясни, че е получил от фирмата на Гинка Върбакова \"Инерком България\" молба за разглеждане на възможността за рефинансиране на заема на ЧЕЗ. На него ББР са отговорили, че имат готовност, но този отговор не е ангажимент, защото има много проверки, които трябва да бъдат извършени. По думите на Мавродиев след отговора на ББР нищо не е последвало и банката не е поемала ангажименти за финансиране на сделката.\"Това е банкова практика, не е правнообвързващ ангажимент. За мен е потресаваща тази манипулация, която извършва бордът на ЧЕЗ и така заблуждава и чешкия премиер\", каза той.\"Значи това е все едно да питат една банка дали дават кредити и тя да отговори - да, даваме\", обобщи обяснението на ББР председателят на енергийната комисия Делян Добрев. Мавродиев подчерта, че \"Инерком\" може да имат истински банкови гаранции от други банки, но ББР не е сред тях. Той подчерта, че е дошъл на днешното заседание \"от уважение към парламента\", а не по задължение. Обърна се и към БСП с думите: \"Някои депутати казаха, че Българската банка за развитие е излъгала и се надявам, че след тази комисия те ще ревизират тона\".Мавродиев каза още, че премиерът Бойко Борисов не стои зад банката, както твърдят социалистите. \"Направи се и спекулация, че премиерът Борисов стои зад банката. Нито веднъж премиерът Бойко Борисов или министърът на финансите Владислав Горанов не са влияли по никакъв начин на банката за нито една нейна сделка\", обясни той.\"Не само по воля, по задължение сте тука. В закона се казва, че дейността на банката се съобразява с политиката на правителството. Затова сте тука. И не е вярно, че не трябва да информирате принципала за дейността си\", отговори на твърденията на Мавродиев лидерът на БСП Корнелия Нинова. Тя посъветва Мавродиев да иде в секретното деловодство на парламента, \"където има един хвърчащ лист, предоставен от премиера Бойко Борисов и да видите какво пише там за вашата банка\".", "date": "2018.03.01", "title": "Банката за развитие призна, че е имала интерес към сделката с ЧЕЗ"}
{"url": "https://offnews.bg/sviat/studat-v-evropa-vze-54-zhertvi-675906.html", "text": "Студът, обхванал в последните дни Европа, взе най-малко 54 жертви, а обилните снеговалежи парализираха летищата и пътното движение, съобщи Франс прес, цитирана от БТА.По данни на АФП починалите вследствие на студовете са най-много в Полша - 21 души. В Чехия жертвите са шест, в Литва - пет, във Франция и в Словакия - по четири, най-малко три в Испания, по две в Румъния, Сърбия и Словения, и по един човек в Холандия, Англия и Швеция. Много от починалите са бездомници.Говорителка на полското правителство обяви, че с регистрираните в последните 24 часа жертвите на лошото време в страната от ноември досега са 61 души.На Балканите метеоролозите очакват повишаване на температурите, но в някои планински райони на Босна изминалата нощ беше леденостудена.Като пряко следствие от студената вълна руската компания \"Газпром\" обяви, че е счупила нов рекорд, за седми пореден ден, изнасяйки 695,1 милиона куб. м газ за Европа и Турция.Летището в Дъблин ще е временно затворено днес следобед. Червена степен на тревога беше обявена в югозападна Англия и Южен Уелс. Според метеоролозите снежната покривка там може да надхвърли 50 см. Очакват се и бурни ветрове. Летището в Глазгоу остана затворено до днес на обяд, а полетите от шотландската столица Единбург имаха значителни закъснения.Близо 11 000 домакинства в Южна Франция днес останаха без ток заради обилните снеговалежи.В 37 френски департамента е въведена оранжева степен на тревога, както заради снеговете, така и заради поледици и възможни наводнения.В резултат на най-силните снеговалежи за последните 30 години в департамент Еро движението по автомагистрала А-9 в посока към Испания беше напълно блокирано и няколкостотин души бяха принудени да прекарат нощта в колите си. Снегът парализира обществения транспорт в град Монпелие.От студ и снегове е обхваната и Северна Италия. Телевизия \"РАИ нюз 24\" съобщи днес за обилни валежи от сняг във Флоренция, Милано, Генуа, Торино, Болоня, Парма и голяма част от област Венето. Снеговете затрудняват работата на железниците.Доста необичайна гледка са покритите със сняг плажове на тиренското и адриатическото крайбрежие. В много райони температурите са с 10-12 градуса по-ниски от средиземноморските норми.", "date": "2018.03.01", "title": "Студът в Европа взе 54 жертви"}
{"url": "https://offnews.bg/futbol/iunosha-iznenada-s-martenitci-futbolistite-na-tcska-675904.html", "text": "Футболистите на ЦСКА бяха приятно изненадани по време на днешната тренировка, която се проведе на базата в Панчарево.Юношата на ЦСКА Йордан от набор 2006 присъстваше на заниманието и подари на всички играчи и щаба ръчно изработени от него мартеници по случай 1 март.Младият армеец е запален цесекар още от дете и беше изключително развълнуван и щастлив да закачи мартенички на своите любимци. Най-изненадани бяха чужденците, на които българите разказаха за традицията, която се спазва в нашата страна през този месец от векове.Всички приеха подаръците с усмивка, а Йордан им пожела неговите мартеници да им донесат късмет не само в мачовете през март, а във всички двубои до края на сезона.", "date": "2018.03.01", "title": "Юноша изненада с мартеници футболистите на ЦСКА"}
{"url": "https://offnews.bg/politika/tova-koeto-pravim-pod-egidata-na-es-ne-e-sreshtu-rusia-ili-turtcia-675901.html", "text": "Това, което правим под егидата на ЕС, не е насочено нито срещу Русия, нито срещу Турция, заяви премиерът Бойко Борисов след срещата с председателя на Европейската комисия Жан-Клод Юнкер и лидерите на държавите от Западните Балкани в София. \"Тук е мястото, защото на Балканите има различни интереси, да потвърдим, че това, което правим под егидата изцяло на ЕС, не е насочено нито срещу Русия, нито срещу Турция, нито срещу който и да е от съседите ни. Точно обратно. Искаме на нашия регион, за да има смисъл да строим, а не да го строшим след това - да постигнем мир, стабилност. Разбира се в енергийната, газовата сфера - работим с колегите в тази посока\", подчерта Борисов. Борисов подчерта, че в рамките на последните два месеца е постигнат голям напредък и има финализирани поети ангажименти.\"По Дъблинското споразумение вървим напред и разбира се - темата Западни Балкани. С тази обиколка Юнкер показа, че там, където малко се говори за Западните Балкани, поне заради него ще го чуят и видят повече хора\", допълни Борисов.\"Разчитаме много на помощта на ЕК, на хибридното финансиране, на това, че вече сме готови и сме си поставили амбициозната задача с всички колеги до срещата в май да имаме лот по лот за жп линии, магистрали, дигитална инфраструктура, готови части или съответно на какъв етап са проектиране, финансиране, за да може в срокове да говорим със своите народи кога дадената отсечка ще стане готова. Защото ние в следващите две три години с колегата Вучич може да кажем, че София - Белград, или Белград - Истанбул, Белград - Будапеща ще бъде готова, тъй като ни остават по -малки отсечки. Разбира се изключително важни са другите магистрали - \"магистралата на мира\" през Косово - Белград, и т.н. , Коридор номер 8, 10, 4\", изреди още Борисов. Премиерът заяви още, че е изключително важно страните от Западните Балкани да продължат съвместната работа между спец службите, службите за борба с организираната престъпност, прокуратурите. Той подчерта, че е доволен от създадените условия за двустранни срещи между Белград и Прищина, а на икономическия форум в Гърция си е поставил за цел да бъдат затворени точките, които ще могат да позволят по транспортните ни коридори максимално бързо да минават товарите. За в бъдеще целта е да имаме единни тарифи на километър придвижване, които тол системите да отчитат.Председателят на ЕК пък коментира въпроса за присъединяването на страните от региона към ЕС.Връщам се в Брюксел убеден, какъвто винаги съм бил, че мястото на Западните Балкани е в Европейския съюз, каза Юнкер. Срещата отбеляза края на балканската обиколка на Юнкер, която започна от Скопие и Тирана и продължи в Белград, Черна гора, Босна и Херцеговина и Косово. В София пристигнаха още върховният представител на ЕС по външната политика и сигурността Федерика Могерини и комисарят за политиката за съседството и преговорите за разширяване Йоханес Хан.Юнкер отново подчерта, че държавите от Западните Балкани няма да могат да се присъединят към ЕС в рамките на мандата на тази Комисия - до 2019 г. Според него по-реалистично е да се говори за присъединяване през 2025 г., но само ако всички условия са изпълнени. \"Това като че ли натъжи нашите приятели от региона и трябваше да уточня думите си, а именно да ускоря присъединяването, сближаването на тези наши партньорски отношения, да видим какви ще са статутите на кандидати на едните и кога ще се осъществи присъединяването\", каза той, връщайки се към думите си в началото на своя мандат начело на ЕК за това, че не се очаква присъединяване на държава от региона в ЕС до 2019 г.\"Не че искам да ги обидя, но мога да кажа, че на този етап нито една държава не отговаря на всички условия въпреки че има огромен напредък във всички тези партньорски държави в региона. Силно съм впечатлен, но отново наблягам на нуждата да работим заедно и да имаме ефективна борба срещу организираната престъпност, срещу корупцията, която всъщност унищожава обществото\", подчерта председателят на ЕК.Според Юнкер вече е ясно, че присъединяването на държавите от региона към ЕС не е мечта, а е реално постижимо, но фокусът трябва да е не върху датите за това, а върху същността на процеса и изпълняването на критериите за присъединяване към ЕС възможно най-бързо.\"Видяхме нашите партньори - еднакво важни партньори, те са тук зад мен, но дори да не бяха, щях да кажа същото. Искам да им благодаря за сърдечното приемане по време на всеки етап от нашето пътуване в Западните Балкани и също навсякъде, където бяхме приети от нашите партньори от Западните Балакани. Програмата тази седмица е много тежка, но и много богата и открих нещо много важно по време на това посещение. ЕС остава силно ангажиран с европейските перспективи за нашите западни партньори от Западните Балкани и също, че ние ще направим всичко възможно и ще работим в тази насока. И виждам същото желание и от страна на партньорите ни - те имат желание да предприемат реформи, реформи, които са необходими за присъединяване към ЕС\", допълни Юнкер.Той отново подчерта, че всички страни от Западните Балкани, които искат да се присъединят към ЕС, трябва да са приключили двустранните териториални конфликти преди това.\"В ЕС следим отблизо тази нестабилност, ние не искаме такава. Искаме да имаме стабилност, която да се постигне в този процес на преговори за присъединяване. На всеки един етап от моето пътуване винаги слушах. В Западните Балкани се говори много за Балканите, но като цяло в ЕС не се говори чак толкова много с тези Западни Балкани. Нека не забравяме, че трябва да се опитаме да обхванем комплексността на този регион. ЕС е един голям пазар с много положителни ефекти за икономиката и също ценност, които не бива да изчезнат от нашия обхват\", коментира Жан-Клод Юнкер.По думите му на предстоящата среща на върха на Западните Балкани и ЕС ще се говори и за разширяване на Съюза, но това няма да е основната тема, а ще се наблегне на теми като миграцията, икономическата ситуация в региона, свързаността на региона между отделните държави. \"По време на срещата в София ще трябва да обсъдим и финансирането на подобряването на свързаността в този регион. Но много е лесно да се хвалим тук или да хвалим другите, трябва да бъдем много конкретни и поради тази причина искам от държавите максимално бързо да вземат решенията, свързани с перспективата 2027 - 2030. Стартираме определен брой проекти, които ще бъдат решени по време на срещата на върха в София, но не можем да спрем финансирането на 1 януари 2020 година. Много е важно за страните, за които става дума, много е важно за частния сектор, който трябва да вземе част във финансирането на всички тези проекти. Отговорността в крайна сметка е огромна за региона и още по-огромна за ЕС\", каза още Юнкер.", "date": "2018.03.01", "title": "Това, което правим под егидата на ЕС, не е срещу Русия или Турция, обяви Борисов"}
{"url": "https://offnews.bg/sviat/puchdemon-se-otkaza-da-se-kandidatira-za-lider-na-katalunia-675918.html", "text": "Уволненият каталунски премиер Карлес Пучдемон обяви, че оттегля кандидатурата си за лидер на областта. Пучдемон съобщи, че коалицията му в палрамента \"Заедно за Каталуния\" ще издигне кандидатурата на Жорди Санчес за поста. Коалицията стана втората политическа сила след предсрочните избори в края на декември. Пучдемон се намира в Брюксел от ноември миналата година, като имаше намерение да управлява Каталуния оттам. Карлес Пучдемон обяви решението си да оттегли кандидатурата си, след като Конституционният съд реши, че той може да се кандидатира за поста, но трябва да се яви лично в регионалния парламент и да поиска разрешение на съдия, за да го направи. Пучдемон обаче ще бъде арестуван при влизането си в Испания заради обвинението срещу него в подклаждане на бунт и антидържавна дейност. \"Сега Мадрид няма да има никакво извинение, за да продължи окупацията на институциите ни. Никакво извинение, за да пренебрегва гласа ни\", заяви Пучдемон.Жорди Санчес е председател на една от организациите, които агитираха с гласуване с \"да\" на референдума за независимост на Каталуния - Каталунска национална асамблея. Той също е разследван за подстрекателство към бунт и се намира в предварителен арест. ", "date": "2018.03.01", "title": "Пучдемон се отказа да се кандидатира за лидер на Каталуния"}
{"url": "https://offnews.bg/politika/okonchatelno-kasovite-aparati-shte-badat-samo-s-deklariran-v-nap-soft-675873.html", "text": "Касовите апарати в търговските обекти вече ще трябва да са само със специално определени от Националната агенция за приходите (НАП) софтуери.  Това решиха депутатите с окончателното приемане на промените в закона за митниците, където в преходните и заключителни разпоредби бяха прокарани и  промени в закона за ДДС.Промяната със софтуерите обаче засяга само малкия и среден бизнес, в което обаче не попадат онлайн магазините. НАП ще направи списък на софтуерите за управление на продажби в търговските обекти. Търговците пък ще са длъжни да използват в само включените в списъка софтуери.Идеята е всеки касов апарат да предава по електронен път данни от всяка касова бележка към НАП. Промяната предвижда и глоби за търговците, които използват нерегистриран софтуер. За физически лица, които не са търговци- от 1000 до 3000 лева, за юридическите лица и едноличните търговци- от 5000 до 10 000 лева. На самите касови бележи пък вече ще има QR код, с който всеки клиент ще може да провери дали покупката му е отчетена в НАП. Промяната породи притеснения, че така ще се наложи всички касови апарати да бъдат подменени. Според агенцията за приходите обаче това няма да се наложи. По думите им част от устройствата ще могат да се преработят, за да могат да покрият новите изисквания. Промените не изискват подяна на касовите апарати, които са купувани в последните две години. При тях ще се наложи само ъпгрейдване на софтуера.Това обаче не успокои социалистите, които заподозряха, че промените се правят заради лобистки интереси. Депутатите от БСП напуснаха пленарната зала, докато текстовете се гласуваха. По-късно социалистите обявиха, че предварително се знае кои са фирмите, които ще произведат касовите апарати и ще разработят софтуерите. Депутатът от БСП Драгомир Стойнев заяви, че това са \"три-четири фирми\".\"Тези, които едвам изкарват хляба си, тези с малки и средни предприятия и личните ви лекари, трябва да подновят своите устройства, да ги заплатят. Това всичко ще бъде за тяхна сметка, добави той. Председателят на бюджетната комисия и депутат от ГЕРБ Менда Стоянова отхвърли обвиненията на БСП. По думите й в измененията не става въпрос за касови апарати, а за софтуер за управление на продажбите. \"Един касов апарат струва между 100 и 150 лева. От 2011 година досега мога да попитам всеки от вас колко пъти си е сменил телефона и колко струва\", обясни Стоянова. По думите й проверки на НАП са показали, че има лични лекари, които не отчитат такси за повече от половината прегледи през месеца. ", "date": "2018.03.01", "title": "Окончателно: Касовите апарати ще бъдат само с деклариран в НАП софтуер"}
{"url": "https://offnews.bg/obshtestvo/mlad-basketbolen-talant-se-bori-s-kovarna-bolest-neka-mu-pomognem-675903.html", "text": "18-годишният баскетболен талант Самуил Владимиров има нужда от нашата помощ в борбата му с коварна и ужасяваща болест.На редовен преглед при очен преглед, заради високо налягане в очните дъна, Самуил е пратен на ЯМР, а там научава новината, че има голям тумор в мозъка и необходима спешна операция за отстаняването му.Родителите на Самуил са започнали кампания в сайта .Ето какво пише майката на Сами:Всеки, който иска и може да помогне, нека да го направи в сайта на този .Ако желаете да помогнете на Самуил, сметката е:IBAN: BG65CECB97901004227500 BIC: CECBBGSF Банка: Централна кооперативна банкаБоряна Владимирова (майката на Самуил)PayPal акаунт b.vladimirova@abv.bg Boryana Vladimirova", "date": "2018.03.01", "title": "Млад баскетболен талант се бори с коварна болест, нека му помогнем"}
{"url": "https://offnews.bg/sviat/mladezh-opital-da-ubie-britanskata-kralitca-prez-1981-g-razkriha-raz-675908.html", "text": "Опит за покушение е извършен срещу британската кралица Елизабет II през 1981 г. в Нова Зеландия. Това показаха разсекретени в четвъртък документи на британското разузнаване, съобщи руската служба на Би Би Си.Опитът за покушение станал в град Дандин. 17-годишният Кристофър Люис стрелял по кралицата от прозорец на петия етаж на сграда, но не улучил. Жителите на града, събрали се да видят кралицата, са съобщили тогава за необичаен звук, но властите обяснили, че звукът бил от счупила се наблизо неонова табела. \"Люис наистина е искал да убие кралицата, но не е успял да намери подходящо място, за да се прицели добре, освен това пушката му не е била достатъчно мощна\", пише в документите. Предполага се, че младежът е страдал от психическо разстройство и бил убеден, че трябва да убие цялото кралско семейство. Кристофър Люис обявил, че е член на групировката Национална имперска партизанска армия, в която според полицията членували едва трима души. 17-годишният младеж е арестуван. Той обаче не е обвинен за опит за покушение, а му е повдигнато обвинение за незаконно притежание на оръжие. Смята се, че причината вероятно също е опит да се прикрие случилото се.Шефът на полицията в Нова Зеландия вече обяви, че е разпоредил разследване по въпроса.След опита за покушение полицията внимателно е следила действията на Люис. ", "date": "2018.03.01", "title": "Младеж опитал да убие британската кралица през 1981 г., разкриха разсекретени документи"}
{"url": "https://offnews.bg/protesti/poreden-protest-v-zashtita-na-pirin-675916.html", "text": "Десетки излязоха на поредния протест срещу решението на Министерския съвет да промени плана за управление на Национален парк \"Пирин\".Демонстрантите се събраха близо до НДК, където се проведоха събития, свързани с българското европредседателство. Шествието блокира за кратко кръстовището на булевардите \"България\" и \"Черни връх\" в София. Протестиращите поискаха оставките на екоминистъра Нено Димов и на вицепремиера Валери Симеонов и отмяна на решението на МС. Протести бяха организирани и в други 14 града у нас и в чужбина.", "date": "2018.03.01", "title": "Пореден протест в защита на Пирин"}
{"url": "https://offnews.bg/politika/mareshki-ochakva-pone-dvama-evrodeputati-dogodina-675902.html", "text": "Зам.-председателят на Народното събрание и председател на партията \"Воля\" Веселин Марешки съобщи днес, че очаква поне двама представители на неговата политическа организация да бъдат избрани за евродепутати догодина, предаде БТА.Марешки направи този коментар в отговор на въпрос на пресконференция в Европейския парламент, където обяви сътрудничеството си с групата \"Европа на народите и свободата\" (ЕНС). Тази група в момента е най-малката в ЕП и има 37 евродепутати. За вероятен водач на листата на \"Воля\" за изборите за ЕП догодина днес бе представен Антон Дончев (депутат от \"Воля\" - б.р.).По думите на Дончев, в България се наблюдават все по-видими признаци на авторитаризъм. Той коментира, че управлението в страната може да достигне режим, по-тежък и от този до 1990 година.Надяваме се да имаме основна роля в следващото българско правителство, защото само така са възможни радикални реформи, посочи Марешки. Ще подкрепяме добрите идеи на управляващите, но няма да влизаме в сегашното правителство под никаква форма, добави той. България е управлявана през последните години недемократично, не в полза на българския народ, коментира Марешки.По неговите думи ЕНС са разпознали \"Воля\" като истинската патриотична организация. За съжаление, има партии в България, които използваха патриотизма с користни цели, заяви Марешки. Той уточни, че преговорите с новите им европейски партньори са продължили близо година.", "date": "2018.03.01", "title": "Марешки очаква поне двама евродепутати догодина"}
{"url": "https://offnews.bg/obshtestvo/lichnite-lekari-na-protest-pred-zdravnoto-ministerstvo-675883.html", "text": "Общопрактикуващи лекари от София се събраха на протест пред здравното министерство.Те настояват за намаляване на административната работа и увеличаване на финансирането на дейността им. То може да дойде от повишаване на потребителската такса от 2,90 лева на 5,10 лева, изчисляват джипитата.Лекарите настояват пенсионерите и хронично болните да плащат пълния размер на потребителската такса, а след това социалните служби да им възстановяват разликата. В момента тези две групи пациенти плащат по един лев за посещение при личен лекар, а личните лекари получават от държавата остатъка до 2,90. За да го получат обаче, се налага да описват всяка касова бележка след посещенията на тези пациенти, което ги натоварва административно за сметка на основната им дейност.Общопрактикуващите лекари искат и да отпадне изискването да са денонощно на разположение.", "date": "2018.03.01", "title": "Личните лекари на протест пред здравното министерство"}
{"url": "https://offnews.bg/futbol/hiliadi-se-sboguvaha-s-kini-maradona-go-sravni-s-naj-velikite-675886.html", "text": "Хиляди изпратиха легендата на испанския футбол Енрике Кастро-Кини в последния му земен път. Поклонението пред Кини се състоя на стадион \"Ел Молинон\" в родния град на футболиста Хихон.На изпращането на големия спортист присъстваха бившият треньор на Барселона Луис Енрике, който водеше делегацията на каталунците, както и Емилио Бутрагеньо, който бе начело на тази на Реал Мадрид.Легендата на Аржентина Диего Марадона също отдаде почит на бившия си съотборник Кини, с когото играха в Барселона от 1982 до 1984 година.\"Магьосникът Кини беше изключителен мъж и нападател, който създаваше положения за останалите. Истината е, че той беше нападател, какъвто няма в наши дни. Също като Мартин Палермо, който можеше да не пипне топката цял мач, но когато я ритне с левачката, го правеше като играча с най-добрия ляв крак в света.Когато риташе с десния крак, Кини изглеждаше като най-добрия играч с десен крак в света. Топката винаги го търсеше. Топката можеше да стигне случайно при мен и аз излизах сам срещу вратаря.Той беше най-добрият при играта с глава и винаги беше най-добрият в пласирането. Кини ми помогна много, когато дойдох в Барселона и с него играехме много тенис в свободното си време. Надявам се да почиваш в мир\", написа Марадона.Погребението на Кини ще се състои по-късно днес, като на него ще присъстват единствено членове на семейството му.", "date": "2018.03.01", "title": "Хиляди се сбогуваха с Кини, Марадона го сравни с най-великите"}
{"url": "https://offnews.bg/politika/ninova-borisov-da-se-izvini-na-balgarskia-narod-za-gadove-675889.html", "text": "Започваме подписка сред българите за спиране на сделката с ЧЕЗ. Това каза председателят на БСП Корнелия Нинова в централата на партията след срещата си с чешкия посланик Душан Щраух. ЧЕЗ и Гинка Върбакова, по взаимно съгласие, да развалят договора си, да стартира нова процедура и тогава държавата да се включи, като един от евентуалните купувачи. Вторият вариант е Гинка Върбакова да прехвърли всичките си акции на държавата. И в двата случая за 3 милиона българи националната и енергийна сигурност са поставена в зависимост или от ЧЕЗ, или от Гинка от Пазарджик. Това е абсурдно, коментира Нинова.Тя обясни, че левицата работи по вариант, в който българският народ не е само пасивен наблюдател за съдбата си, а е активен участник. „От няколко дни, с авторитетни юристи по европейско право и по търговско право в България, обсъждаме и подготвяме за внасяне колективен иск в съда, български или чешки, както решат специалистите, и искаме да се спре сделката”, заяви Нинова. Тя обясни, че КЗК се управлява от майката на депутат от ГЕРБ, а КЕВР вече е с позиция, че законът не позволявал това. „Какво да очакваме от тези институции, които на всичкото отгоре са проспали сделката. Затова ще се обърнем към български или чешки съд и започваме подписка в цялата страна от български граждани - клиенти на ЧЕЗ, които смятаме, че могат да бъдат по делото трета заинтересована страна и да внесем колективен иск за спиране на сделката”, поясни Нинова. Връчих на чешкия посланик позицията на БСП във връзка с продажбата на ЧЕЗ. Тя е от 2004 г. и не е променяна. Ние искаме българската държава да има контрол в този сектор, заяви Корнелия Нинова след срещата в централата на партията. Тя добави, че освен позицията на партията е задала и въпроси на посланика - дали е спазено чешкото законодателство при продажбата на компанията, какви гаранции са дадени, от кои банки и офшорни компании са се ангажирали със сделката и изпълнила ли е ЧЕЗ задължението си по договор - да предупреди предварително писмено българското правителство, преди да пристъпи към продажбата.Посланикът е поел ангажимент да предаде писмото пред чешкото правителство.„Отговорността за случилото се не е на правителството на Чехия, а на България и персонално на Бойко Борисов. През последните дни се оплетоха в лъжи. Вчера премиерът ни беше изобличен и от чешкия министър – председател. Това е абсолютно непростимо за европейска държава. Също от чешка страна, беше изобличена и лъжата на ГЕРБ, че Българската банка за развитие нямала отношение към сделката. Щом държавната банка има, значи и държавата, и правителството на Борисов има”, категорична бе Нинова. Според нея премиерът действа панически в две посоки, за да се спаси.„Първо, традиционно хвърля вината на друг и каза, че някакви \"гадове\" искат да го свалят от власт. Кого наричате \"гадове\", г-н Борисов? Защото през 2013 г. ви свали от власт българският народ с протести. И онези момчета, дето се самозапалиха като факли и изгоряха, и те ли са \"гадове\"?”, попита Нинова и допълни, че най-малкото, което може да направи Борисов, е да се извини на българския народ. „Разбираме, че енергийната и националната ни сигурност, както и животът на българите са поставени на колене пред Гинка от Пазарджик. Самият Борисов се докарал до там- да се моли на Гинка от Пазарджик. Мисля, че в по-унизително положение не сме били никога”, каза лидерът на БСП.", "date": "2018.03.01", "title": "Нинова: Борисов да се извини на българския народ за 'гадове'"}
{"url": "https://offnews.bg/sviat/putin-v-programna-rech-rusia-pritezhava-hiperzvukovi-orazhia-675885.html", "text": "Президентът обяви в годишната си програмна реч пред парламента, че Русия е изпробвала поредица от нови ядрени оръжия, сред които задвижвани с атомна енергия крилати ракети и подводен дрон, неуязвими за прехващане от противника, предаде БТА. Той каза, че Русия притежава хиперзвуково оръжие и добави, че страната му не възнамерява да напада никоя държава.\"Нарастващата военна мощ на Русия не заплашва никого, не сме имали и нямаме планове за използване на този потенциал за нападателни, камо ли за агресивни цели\", подчерта той.В същото време руският президент даде да се разбере, че страната му ще възприеме ядрена атака срещу нейни съюзници като ядрена атака срещу самата нея, предаде Ройтерс. \"(Нашият) отговор ще е незабавен\", предупреди той.Путин изрази тревога от намаляването на прага за употреба на ядрено оръжие в новата военна доктрина на САЩ. Успокояват ни с думи, а в документа е ясно написано, че Съединените щати могат да използват ядрени оръжие в ответен удар на конвенционална атака и дори на киберзаплаха, обърна внимание той, цитиран от ТАСС.Бедността да се съкрати двойноВ речта си Владимир Путин постави за задача да се намали двойно равнището на бедността в страната през следващите шест години.Той отправи обръщението си малко преди президентските избори на 18 март, които се очаква той да спечели четвърти мандат.\"Ние трябва да решим една от ключовите задачи в предстоящото десетилетие - да осигурим уверен, дългосрочен растеж на реалните доходи на гражданите, а за шест години да намалим най-малко два пъти равнището на бедността\", заяви Путин в годишното си обръщение пред руския парламент. Той отбеляза, че 20 милиона руснаци сега живеят под официалния праг на бедността, равняващ се на близо 180 долара месечно.Руският президент очерта редица амбициозни икономически цели, обещавайки увеличаване на жизнения стандарт, подобряване на здравеопазването и образованието, изграждане на модерна инфраструктура в годишното си обръщение пред парламента.Русия трябва да постигне технологичен пробив, за да положи основите на бъдещо успешно развитие, заяви държавният глава.Путин посочи, че страната трябва да вземе мерки за подобряване на здравеопазването и постави за цел очакваната средна продължителност на живота, в момента 73 години, да надхвърли 80 години през идното десетилетие.Той отбеляза нуждата да се насърчи развитието на обширните територии на Русия, обещавайки да удвои средствата за нови пътища и инвестиции и нови транспортни обекти и модерни комуникации.Той акцентира и върху нуждата страната да укрепи демократичните си институции. \"За да вървим напред, за да се развиваме динамично, ние трябва да разширим пространството на свободата във всички сфери - да укрепим демократичните институции, местното самоуправление, структурите на гражданското общество, съдебната система, да бъдем страна, открита към света, с нови идеи и инициативи\", заяви той.Руският президент подчерта, че \"промените в света носят цивилизационен характер и мащабите на това предизвикателство изискват от нас също толкова силен отговор\".ОтбранаРуската военна операция в Сирия демонстрира нарасналите способности на Русия в областта на отбраната, заяви още президентът в годишното си обръщение към парламент. Той добави, че Русия е възстановила своите системи за противовъздушна отбрана. \"По целия периметър на границите на Русия е създадено плътно радиолокационно поле на системите за предупреждение за ракетно нападение. След разпадането на СССР се появиха огромни дупки. Всичко е възстановено\", каза Путин, цитиран от ТАСС.", "date": "2018.03.01", "title": "Путин в програмна реч: Русия притежава хиперзвукови оръжия"}
{"url": "https://offnews.bg/obshtestvo/snegat-zatvori-1219-uchilishta-675890.html", "text": "Зимната обстановка принуди 1219 училища в страната да преустановят днес учебните занимания, съобщават от Министерството на образованието.Най-много – 136 и 122 училища, са затворени в областите Бургас и Варна.111 училища не учат в област Стара Загора.В област Плевен са затворени 86 училища, а в област Кърджали – 84 училища, следват област Велико Търново – 77, и област Русе – 70 училища.Затворени учебни заведения има и в останалите области.", "date": "2018.03.01", "title": "Снегът затвори 1219 училища"}
{"url": "https://offnews.bg/tenis/legenda-v-tenisa-dzhokovich-shte-specheli-nov-trofej-ot-golemia-shlem-675893.html", "text": "Легендата в тениса Стефан Едберг е на мнение, че Новак Джокович ще спечели поне още един турнир от Големия шлем. Това обаче би се случило само, ако здравословното състояние на сърбина се възстанови напълно.От \"Уимбълдън\" насам Джокера е тормозен от контузия в лакътя. Когато се завърна за Откритото първенство на Австралия през януари, той бе отстранен от Хьон Чунг в четвърти кръг, преди да се подложи на операция в Швейцария.\"Джокович със сигурност ще се завърне и когато го направи, останалите ще трябва да го имат предвид. На физическо ниво той винаги е бил сред най-добрите състезатели на турнирите от Големия шлем. Много е вероятно, ако е здрав, да спечели нов трофей от Големия шлем\", каза Едберг.Шведът обаче не звучеше толкова обнадежден, когато стана дума за Анди Мъри. Шотландският боец не е играл от Уимбълдън и също се подложи на хирургическа интервенция през януари:\"Ситуацията с Мъри според мен е по-сложна, тъй като контузия в бедрото е много сериозен проблем. Показвал е през годините, че винаги ще е фактор на големите турнири. Но за мен успешното му завръщане е под въпрос\", коментира легендата.", "date": "2018.03.01", "title": "Легенда в тениса: Джокович ще спечели нов трофей от Големия шлем"}
{"url": "https://offnews.bg/tenis/vizhte-unikalniat-amfikort-za-tenis-v-akapulko-video-675881.html", "text": "Доминик Тийм и Александър Зверев са част от тазгодишния турнир по тенис в мексиканския град Акапулко. Двамата таланти преминаха успешно през първия кръг, като преди това успяха да намерят време да се запознаят с красотите на града.Организаторите ги заведоха с хеликоптер до уникален корт, който се намира на самия ръб на скалист бряг, предлагайки неповторима гледка.Съоръжението е оградено от стена - подиум, зад който стъпаловидно са разположени местата на зрителите. Именно заради този начин на устройство, кортът поразително много прилича на амфитеатър.", "date": "2018.03.01", "title": "Вижте уникалният амфикорт за тенис в Акапулко (видео)"}
{"url": "https://offnews.bg/kultura/the-comedy-club-sofia-tragva-na-turne-iz-balgaria-675863.html", "text": "Комедиантите от The Comedy Club Sofia тръгват на турне из България, като обиколката ще приключи с най-голямото стендъп шоу, правено у нас в зала 1 на НДК на 1-ви април. Турнето започва на 25 март във Велико Търново и ще бъде с 8 от най-добрите стендъп комици - Александър Деянски, Петя Кюпова, Николай Банков, Николаос Цитиридис, Христо Радоев, Филип и резидентите Васил Ножаров и Иван Кирков. След това комедиантите ще направят две шоута в два поредни дни във Варна.На 28 март The Comedy Club Sofia ще бъде на гости в Стара Загора, а на 29-ти март ще имат и две шоута в Пловдив.Два дни почивка ще имат артистите на Комеди Клуба, след което на 1-ви април ще излязат на сцената на зала 1 на НДК. В международния ден на шегата комедиантите ще изнесат над два часа шоу!Междувременно хубавите новини около стендъпа у нас не спират.Освен The Comedy Club Sofia, най-добрите комедианти у нас ще си имат втори дом - The Comedian. Новото място е на \"Христо Белчев\" 8 в София и беше открито на 24 февруари. Програмата и на двете заведения може да следите във Фейсбук.", "date": "2018.03.01", "title": "The Comedy Club Sofia тръгва на турне из България"}
{"url": "https://offnews.bg/futbol/nejmar-shte-se-operira-v-brazilia-675862.html", "text": "Звездата на Пари Сен Жермен Неймар ще претърпи операция в родината си Бразилия, съобщават местните медии.Той ще премине интервенцията в болницата \"Матер Деи\" в Бело Оризонте в четвъртък от доктор Родриго Ласмар, който работи с националния отбор на Бразилия. Според Радио Тупи, Неймар, баща му и доктор Ласмар са отпътували от Париж за Бело Оризонте, за да се подготвят за операцията.Според други източници интервенцията ще бъде извършена в петък, а не в четвъртък, но това са подробности. Важното е, че Неймар ще пропусне важния мач за ПСЖ срещу Реал Мадрид от 1/8-финалите на Шампионската лига в Париж. След първия мач в Мадрид Реал води с 3:1.Лошите новини за парижани не свършиха с контузията на Неймар. В мача за Купата на Франция срещу Олимпик Марсилия снощи травма получи и друг от звездното офанзивно трио на тима - Килиан Мбапе.Младокът беше заменен още на почивката, след удар в глезена, като сам поиска смяната. Любопитното е, че и Неймар беше контузен в мач срещу Олимпик Марсилия, но за първенството.", "date": "2018.03.01", "title": "Неймар ще се оперира в Бразилия"}
{"url": "https://offnews.bg/obshtestvo/zamraznala-strelka-blokira-tramvai-675864.html", "text": "Заради блокирала стрелка на релсовия път на кръстовището на ул. \"Витоша\" и ул. \"Алабин\" трамваите, обслужващи линии 4, 10, 12 и 18, имат отклонение от графика. Аварийни екипи отстраняват повредата, съобщи Дарик. Изпълняват се всички маршрути на градския транспорт, съобщиха от Столичната община.През тази нощ екипите, ангажирани със снегопочистването, са обработили против заледяване опасни и стъмни участъци в район \"Витоша\", \"Връбница\" и \"Нови Искър\", както и на общинските пътища в \"Нови Искър\" и \"Панчарево\". Обработени са и участъци от Южната дъга.В момента се обработват улици, по които се движи градският транспорт, в районите \"Сердика\" и \"Средец\" и булевардите \"Акад. Иван Гешов\", \"Евлоги и Христо Георгиеви\", \"Брюксел\" и \"Цар Освободител\". Опесъчени са и пътищата в природен пак \"Витоша\", \"Драгалевци - Алеко\" и \"Бояна - Златни мостове\".", "date": "2018.03.01", "title": "Замръзнала стрелка блокира трамваи"}
{"url": "https://offnews.bg/112/tri-chasa-patnitci-mraznaha-vav-vlak-kraj-ajtos-obnovena-675854.html", "text": "С три часа закъснение бързият влак от София за Бургас пристигна на гарата в морския град. Тази сутрин той закъсал между Айтос и Черноград. По информация на служители на БДЖ, проблемът е бил в контактната мрежа.Пътници бяха вбесени на условията, на които са били подложени. Някои разказаха, че още при тръгването на влака и през целия път, е имало вагони, които не са били отоплени и то – спални вагони. Жена, пътувала в композицията, показа и измръзналите си ръце и разказва, че вътре е било -18 градуса. Някои се зарекоха, че повече няма да ползват БДЖ, а други с усмивка коментираха, че вече са свикнали.\"\", разказаха пътници.Други споделиха, че от БДЖ са им обещали компенсация – безплатен билет. Кондукторите са обиколили влака и са записали данни на пътниците и могат да получат безплатно пътуване с влак, до която точка на страната поискат и в желано от тях време.", "date": "2018.03.01", "title": "Три часа пътници мръзнаха във влак край Айтос (обновена)"}
{"url": "https://offnews.bg/medii/wnesstv-kogato-svetat-ot-ekrana-ne-e-siv-i-cheren-675613.html", "text": "Ако все още не сте чули, WNESSTV е първата българска нишова телевизия за хармония на духа и тялото и вече успешно завладява международния пазар.От началото на февруари нейната програма се приема чрез сателит в Хърватия, а амбицията ѝ е скоро да стъпи и в други страни като Чехия и Румъния. Програмата на WNESSTV вече е достъпна и чрез всички големи тв мрежи у нас.Акцентите в WNESSTV са предавания за здравословен начин на живот, позитивно мислене самоусъвършестване: йога класове, кулинария, фитнес, пилатес, йога за бременни, родителство и др. \"Отвъд ограниченията\" (Beyond the Limitations) с банкера Емил Иванов пък разказва за хора, които са постигнали нещо значимо.Основното послание на телевизията е, че можем да водим много добър начин на живот, да имаме вдъхновение и мотивация. Светът не е сив и черен, всичко е пред нас и то е такова, каквото го постигнем и сами го направим. Ние сме алтернативата на сивото и безполезното, казва Иван Тодоров, изпълнителен директор на медията.Създателите на канала са добре познати в телевизионните среди. Иван Тодоров има дългогодишен опит в различни телевизии у нас и в чужбина, вкл. като главен изпълнителен директор на Нова Телевизия. Негов съдружник и съосновател на WNess е бившият шеф на Нова и bTV Павел Станчев.Пред OFFNews Иван Тодоров разказва за предизвикателствата пред създаването на профилирана телевизия, за любимите на зрителите предавания и за понякога неочакваните дори за създателите на проекта резултати.- Как решихте да стартирате проект за независима нишова телевизия?- И на българския, а и на световния пазар няма много wellness (добър и здравословен начин на живот - б.а.) телевизионни канали. Да не кажа, че няма почти никакви. Тези, които съществуват, са доста по-нишови от WNESSTV.Ние, от една страна, наистина сме нишов канал, но и не е съвсем така. Съдържанието ни е подходящо за всяко едно семейство. Имаме предаване за здравословно хранене - Beauty in the Kitchen с Преслава Пейчева, имаме предавания за фитнес, йога, за личностно развитие. Всички те са много важни за всеки един човек, стига той да разпознае себе си в това съдържание.- Кога стартирахте?- През 2014 г., виждайки какво реално се предлага на пазара и имайки предвид това, че хората са все по-загрижени за това с какво се хранят, по какъв начин искат да живеят, да спортуват, ни подтикна към това да започнем да създаваме такова съдържание, което да облечем в телевизионен канал с wellness насоченост. Произвеждаме професионално съдържание с хора, които са специалисти в дадените области. Така в края на 2015 г. стартирахме WNESSTV като международна wellness платформа. Тя включва линеен тв канал плюс онлайн платформа.- Амбициите Ви очевидно са и към международния пазар.- Да. WNESSTV вече е на международния пазар. От няколко седмици сме на сателита Eutelsat 16A, който покрива цяла Европа. Посредством него имаме възможност да влезе в други страни. Първата, в която влязохме, е Хърватска. В момента приключваме разговори в Чехия, Словакия и Румъния, където съвсем скоро ще пуснем канала.В момента съдържанието се излъчва на български в България, а паралелно с това върви и на английски за всички останали страни. Амбицията ни е и да произвеждаме локално съдържание във всяка една страна, в която излъчваме.- Как приеха кабелните оператори канала?- Във всяка страна е трудно да влезе нов канал, особено ако не е част от голяма група, защото пакетите са пълни. Така се получава, че трайно установени канали излъчват едни и същи неща и няма място за нови. Ако не си група от канали, нямаш и силата да преговаряш, така че да влезеш на всяка цена. Все пак ще използвам случая да благодаря на българските опeратори. Много от тях приеха много добре идеята да има един различен канал, който е алтернатива на останалите. Вече сме в цялата страна, вкл. във всички най-големи регионални кабелни мрежи.- Какво показва пийпълметрията? Как ви приемат зрителите?- От началото на годината ние се измерваме от GARB. За щастие резултатите показват, че се позиционираме точно така, както се очакваше. 92% от нашата аудитория е сред градското население. Над 70% от хората, които ни гледат, са работещи или на пълeн, или на непълен работен ден или са по майчинство. Над 27% от хората, които ни гледат, са с доход над 1000 лева, а над 43% имат доход над 500 лева. Ние сме насочени към средния и висок сегмент. Не сме масова телевизия. Нашето съдържание може да бъде разпознато от хората, които са в един по-висок стадий на собствено развитие, без да омаловажавам всички останали, разбира се. Те са осъзнали нуждата да гледат позитивно съдържание, което да води до по-добър начин на живот за тях.- Кои са най-предпочитаните предавания от зрителите?- За изминалата седмица например Beauty in the Kitchen с Преслава Пейчева е най-гледаното предаване. Друго предпочитано предаване е \"Запазено за родители\" с Дани Колева. Много предпочитан е и слотът за бременни жени. Всеки ден от 10 и от 14 ч имаме йога или пилатес за бременни. Това са предавания се гледат средно от над 900 души в този сегмент - бременни жени. Не звучи много, но ето - за 2017 има 57 000 родени бебета. Ако се вземе тази цифра към даден момент на годината, се оказва, че немалка част от този сегмент гледа тези предавания и вероятно практикува. Аз лично не очаквах толкова добър резултат. Щях да се радвам, ако 10 бременни правят упражнения с WNESSTV всеки ден. А те са 900.- Какви са резултатите от Хърватска?- Още нямаме резултати, тъй като се излъчваме там едва от началото на тази година. Но започнахме да получаваме имейли и 8% от посещенията на сайта ни са от там, което е индикация, че на ежедневна база хора от Хърватска следят програмата.- Как реагира рекламният пазар на подобен проект?- Това е много интересен въпрос. Няма клиент, рекламодател или агенция, който да не е приел позитивно проекта. От февруари имаме няколко кампании, миналата година също имахме. Вижда се ясна реакция от страна на рекламодатели и агенции, които вече не се страхуват да рекламират в WNESSTV. Причините са няколко. Първо, при нас е лесно да таргетираш съдържание.- Как произвеждате предаванията?- Всичко е собствено съдържание, произведено от нас.- Планирате ли и друг канал?- В интерес на истината - да, даже два. Но още е рано за тях. Засега планираме още интересни предавания в WNESSTV.", "date": "2018.03.01", "title": "WNESSTV: Когато светът от екрана не е сив и черен"}
{"url": "https://offnews.bg/tenis/saprugat-na-serina-uiliams-ia-zaradva-sas-strahoten-zhest-675867.html", "text": "23-кратната победителка в турнири от Големия шлем Серина Уилямс благодари на съпруга си Алексис Оханян и дъщеря си за необичайния подарък, който й направиха в навечерието на турнира в Индиън Уелс.Половинката на Уилямс нае няколко билборда на шосето, което води от дома им в Палм Спринг към мястото на провеждане на надпреварата. На един от тях беше изписано G.M.O.A.T. (Greatest mother of all time) или \"Най-страхотната майка на всички времена\".На други три пък бяха поставени снимки на Серина и дъщеря, които показваха защо е това твърдение.Серина качи в Инстаграм видео на цялата композиция, заснета от дрон и написа, че е трогната от жеста.\"Чувствам се специална. Благодаря ви и на двамата\", написа американката.", "date": "2018.03.01", "title": "Съпругът на Серина Уилямс я зарадва със страхотен жест"}
{"url": "https://offnews.bg/ikonomika/chartarna-aviokompania-bul-air-poluchi-iosa-sertifikat-za-sigurnost-i-675884.html", "text": "Чартърната авиокомпания Bul Air успешно премина цялостен експлоатационен одит и получи престижния IOSA сертификат за сигурност. Признанието, което утвърждава, че авиокомпанията изпълнява международните стандарти за безопасност и качество на полетите, беше връчено на управляващия директор на Bul Air Валери Григоров от Рафаел Шварцман - регионален вицепрезидент на Международната асоциация по въздушен транспорт (IATA) за Европа.Щастливи сме, че работата ни през последните няколко години се оценява и възнаграждава. Настоящият сертификат от IATA е признание, че компанията ни, макар млада, предлага високо ниво на безопасност и качество на услугата. Само за две години успяхме да изградим мрежа от партньори, която вярваме, че ще продължи да се увеличава“, заяви Валери Григоров – управляващ директор на Bul Air.Сертификатът за безопасност е част от програмата IOSA на IATA, която цели да осигурява и поддържа висок стандарт на сигурност и качество сред авиокомпаниите. Той се издава след обстоен одит на авиокомпаниите от международен екип от специалисти в различни области. Общо 424 авиокомпании в света притежават такъв сертификат, като Bul Air е третият авиопревозвач в България, който получава престижния документ.Церемонията по връчването на сертификата се проведе в рамките на Aviation Day в сряда, на 28 февруари, в „София Хотел Балкан“. Събитието се организира от IATA и Министерството на транспорта, информационните технологии и съобщенията и събра на едно място авиационни експерти и представители на авиокомпании.Чартърна авиокомпания Bul Air е основана през 2016 година и предлага сезонни и целогодишни чартърни превози от и до София, Варна и Бургас, до и от десетки летища в Европа и Близкия Изток по заявка на клиента. Авиокомпанията оперира със собствени и лизинговани самолети Боинг 737 -300 (148 Y), които благодарение на добре балансираните си характеристики, са подходящи да изпълняват полети от и до почти всяко летище в Европа и Средиземноморския регион.Bul Air предлага и организa специални корпоративни и бизнес полети и отдава самолети на мокър лизинг.", "date": "2018.03.01", "title": "Чартърна авиокомпания Bul Air получи IOSA сертификат за сигурност и качество"}
{"url": "https://offnews.bg/futbol/nikozia-veche-spi-spokojno-niki-mihajlov-podnovi-trenirovki-675892.html", "text": "Българският вратар Николай Михайлов поднови тренировки със съотборниците си от Омония Никозия след 4-седмично отсъствие.Михайлов е напълно възстановен от контузията на глезена, която получи при победата с 5:1 над Неа Саламина в края на януари среща в редовния сезон на кипърския футболен шампионат.Българският страж ще бъде на разположение на старши треньора Ивайло Петев за двубоя от първия кръг от първата шестица на първенството, в който тимът от Никозия приема в неделя шампиона и градски съперник АПОЕЛ.Омония е шести в класирането с 44 точки, с 19 точки по-малко от лидера АПОЕЛ.", "date": "2018.03.01", "title": "Никозия вече спи спокойно: Ники Михайлов поднови тренировки"}
{"url": "https://offnews.bg/politika/slavi-trifonov-ginki-shte-ima-dokato-tarpim-675905.html", "text": "Тв водещият с политически амбиции Слави Трифонов коментира най-актуалната сделка в държавата  - покупката на активите на ЧЕЗ у нас от Гинка от Пазарджик.Ето какво написа той в профила си във фейсбук:„От лидера на една политическа сила беше зададен въпросът как може Гинка от Пазарджик на 43 години да си купи ЧЕЗ. А как може млада дама от село Крушовица на 28 години да си купи „Техноимпекс“?\" - това попита днес в Народното събрание Гинка Върбакова, която иска да купи ЧЕЗ.Всъщност и двата въпроса са резонни - и на лидера на политическата сила, и на Гинка Върбакова.И като е започнала тая игра, защо пък ние да не зададем още няколко резонни въпроса:Как може току-що завършил студент от Белене на 26 години да си купи „Кремиковци“?Как може третокурсник по право от Пазарджик на 21 години да оглави пристанище „Варна?“Как може трима младежи от Стара Загора – на 20, 21 и 24 години да си купят Дипломатическия клуб в Бояна?Как може младеж от Разград на 28 години да си купи „Каолин“?Как може младеж с рода от Сирищник на 27 години да си купи петзвезден СПА хотел?Как може бедняк от преградията на Никозия на 42 години да си купи ски съоръженията в Банско и на Витоша?Да, в България всичко това може! Докога? Докато търпим!", "date": "2018.03.01", "title": "Слави Трифонов: Гинки ще има, докато търпим"}
{"url": "https://offnews.bg/obshtestvo/vnimanie-izmama-mnim-nomer-zvani-na-firmi-i-iska-nesashtestvuvashti-675871.html", "text": "Ало-измамите не са само за възрастни хора! В социалните мрежи потребители предупреждават, че непознат номер им звъни и иска несъществуваща такса за пререгистрация на неправителствена организация. Мнимите ало-измамници звънят и казват, че са от публичен портал и ще изпратят фактура за 72 лева по куриер с наложен платеж. Ето какво пише във Фейсбук потребител, който получил такова обаждане:В момента върви измама, свързана с пререгистрацията по ЗЮЛНЦ. Звънят на телефони, които са посочени в Булстат, и се представят за \"обаждам се от публичния портал на регистъра за неправителствени организации\". Казват, че във връзка със задължителната пререгистрация има еднократна такса от 72 лв. и на посочения адрес ще изпратят необходимите документи срещу наложен платеж на сумата. Номерът, от който са звъннали, е 0888 419 613.Друг потребител се шегува:\"Ако институциите работеха толкова добре, можеше и да се подлъжем. Ама всички знаем, че ако има да се плаща нещо, ще получиш писмо с гълъб, трябва да ходиш до другия край на София от 10 до 12 и няма да е 72 лв., а 150 и няма да е еднократно, ами ежегодишно.\"", "date": "2018.03.01", "title": "Внимание, измама! Мним номер звъни на фирми и иска несъществуващи такси"}
{"url": "https://offnews.bg/obshtestvo/mart-zapochva-sas-stud-shte-ima-i-24-gradusa-675795.html", "text": "Март започва със студ, жълт код е обявен в цялата страна, сочи справка в сайта на НИМХ. Сутринта ще е между минус 10 и минус 15 градуса. Максималните ще са между минус 5 и 0 градуса, в крайните югозападни райони до 3 градуса. Над планините ще преобладава слънчево време, ще духа умерен до силен вятър. По високите върхове - 2000 метра термометрите ще се качат до около минус 6 градуса.Над Черноморието ще преобладава слънчево време. Вятърът ще е слаб до умерен от югозапад. Максималните температури ще са между минус 3 и 1 градуса. Температурата на морската вода е 4-5 градуса. Вълнението на морето ще е 2-3 бала.  Средната температура през дамския месец ще бъде между 5 и 9 градуса, според прогнозата на НИМХ. Температурите ще падат до минус 15, на места и минус 20 градуса, ще се качват обаче и до 24°. През първото десетдневие ще вали често, на места и много, ще има условия за поледици. Времето се затопля, но остава под нормите в първите дни на март, прогнозират синоптиците, цитирани от Фокус.След пети март става още по-топло, за 8 март в София ще е около 15 градуса.Най-голяма вероятност за валежи има около 13-и, 15-и, 18-и, 23-и, 25-и, 28-и и 31-ви март. Астрономическата пролет настъпва на 20.03 в 18 ч. и 15 минути. ", "date": "2018.03.01", "title": "Март започва със студ, ще има и 24 градуса"}
{"url": "https://offnews.bg/obshtestvo/chestita-baba-marta-pizho-i-penda-chakat-shtarkelite-675774.html", "text": "Първи март е, българите връзваме мартеници на близки и приятели, за да са здрави и късметлии. Баба Марта води пролетта, идва краят на зимата. Смята се, че с мартеници - тогава само овързани червени и бели конци - се кичели още траките, а в последствие и българите, като се среща мнението, че именно българите са първоносители на тази традиция. Баба Марта е митологичен образ във фолклора на България, почит към който се отдава всяка година от първи март до края на месеца. Тя е сестра на Голям Сечко (януари) и на Малък Сечко (февруари), които често я дразнят и затова тя е ту добра, ту лоша, което води до непредвидимост на характера й и на времето през месеца.В класическия си вид мартеницата (марта, мартичка, гадалушка, кичилка) представлява усукани бял и червен конец, най-често вълнени. Цветовете имат строго определен смисъл: червено - кръв, живот; бяло - чистота, щастие. Традицията е на първия ден от март най-старата жена в семейството да връзва на ръцете на децата пресукан бял и червен конец за здраве и против уроки. Мартениците се носят до появата на първото цъфнало дърво или на първата прелетна птица, тоест до настъпването на пролетта, след което се връзват на клонче или храст. Друг обичай е мартениците да се носят, докато се видят първите щъркели и чак тогава да се закичат на дърво. Според народните вярвания Пижо и Пенда са брат и сестра, които много се обичали и били неразделни. Те винаги си помагали един на друг и останали заедно до последния си дъх. ", "date": "2018.03.01", "title": "Честита Баба Марта, Пижо и Пенда чакат щъркелите"}
{"url": "https://offnews.bg/analizi-i-komentari/galyp-nad-70-iskat-darzhavata-da-otmeni-sdelkata-i-da-si-varne-chez-675891.html", "text": "Огромната част от българите са против случващото се с ЧЕЗ и искат по-ефективна намеса на държавата. Общественият отзвук е мащабен. Българите не възприемат добре действията на властта до този момент.Това са част от изводите от експресен, независим от външно финансиране, телефонен сондаж на „Галъп интернешънъл“, проведен сред 800 души на възраст 18 г.+ по специална панелна методика, която осигурява максимална надеждност на данните. Сондажът е проведен на 28 февруари и 1 март. Максималното стандартно отклонение е ± 3.5 при 50% дялове.На практика цялото общество вече знае за скандала около ЧЕЗ. 93% от запитаните твърдят, че са чули. 72% от чулите намират идеята за тази сделка за ненормална и неприемлива, а само 16% намират случващото се за нормално и приемливо. Останалите не могат да преценят. Общественото мнение явно еднозначно се противопоставя на случващото се. Затова и българите обвиняват правителството – мнозинство от 61% казват, че министърът е допуснал грешка, а мнозинство от 56% намират, че премиерът Борисов е допуснал грешка. Голямата част от тези отговори са автоматични и хората закономерно търсят вината у ресорния министър. За това спомогна и бързата оставка на министър Петкова, първоначално възприета от Борисов.Това, че министър-председателят е с по-малко споменавания, се дължи по-скоро на по-високата му популярност в сравнение с министър Теменужка Петкова. Дори и високата популярност обаче не може да повлияе на обществените нагласи, които са недвусмислено критични към действията на властта по този казус досега. Откроява се желание за по-ясна държавна намеса. Мнозинство от 72% иска държавата да отмени сделката, а 17% смятат, че държавата не трябва да се меси. Останалите се затрудняват да формират позиция. Както може и да се очаква, преобладаващото мнение по отношение на електроразпределителното предприятие клони към идеята то да е държавна собственост. Мнозинство от 75% подкрепят идеята държавата да купи ЧЕЗ, 20% са против, а останалите се колебаят. ", "date": "2018.03.01", "title": "ГАЛЪП: Над 70% искат държавата да отмени сделката и да си върне ЧЕЗ от Гинка"}
{"url": "https://offnews.bg/obshtestvo/ruskiat-patriarh-kiril-podkrepiam-bptc-za-istanbulskata-konventcia-675865.html", "text": "Руският патриарх Кирил се отнася с голямо разбиране и симпатия към позицията на Българската православна църква спрямо Инстанбулската конвенция, заяви той в интервю за български медии преди визитата си у нас.Той изрази задоволство от факта, че Русия не е подписала и ратифицирала документа. „Този документ декларира, че намесата в семейството от страна на съответните организации е панацея срещу семейното насилие и насилието над жените. Категорично сме против това“, заяви патриархът на Москва и Цяла Русия, цитиран от БНР. Според него Истанбулската конвенция предвижда съответното отношение към еднополовите съюзи, а православната църква е категорично не приема тези съюзи по вероучителни богословски съображения.Руският патриарх Кирил пристига утре за участие в честванията по случай 140-ата годишнина от Освобождението на България. Патриархът Кирил вижда ролята на църквата в освобождаването на човека от робството на насажданите от масовата култура нови идоли. Според него политическата свобода не е достатъчна, защото не гарантира истинската свобода на духа: „Човек може да бъде политически свободен и същевременно в плен на модата, на лъжливи ценности, на някакви идеали, агресивно насаждани от медиите и от масовата култура“.Според него християнството дава възможност на човека да оценява случващото се около него: „Не просто да върви в руслото или, както се казва на английски, в мейнстрийма, в една или друга политическа или информационна мода, а да остане свободен и да оценява случващото се, изхождайки от християнските си убеждения. Ако църквата се справи с тази задача, много ще помогне на съвременния човек да остане свободен. А това означава да запазим надеждата за пълноценен живот, защото материално богатият и духовно несвободен човек не може да бъде щастлив.В интервюто главата на Руската православна църква разказа и за гонения на православните християни в Украйна, където по думите му в последно време там чрез насилие са овладени 50 храма, а местните власти и националистическите сили наричат каноничната Украинска православна църква „църква – окупатор“.„Ситуацията е чудовищна. За съжаление не съм чувал критики към Украйна за нарушаване на човешките права и религиозните свободи. Не просто нарушаване на човешките права, а чудовищно нарушаване чрез употреба на насилие“, каза патриарх Кирил.", "date": "2018.03.01", "title": "Руският патриарх Кирил: Подкрепям БПЦ за Истанбулската конвенция"}
{"url": "https://offnews.bg/obshtestvo/evdokia-cherpi-za-imen-den-dnes-zaedno-s-martin-675779.html", "text": "Православната църква почита днес паметта на Света преподобна мъченица Евдокия. За имен ден на 1 март черпят съименичките й, както и Марта и Мартин. Света мъченица Евдокия живяла в сирийския град Илиопол. Тя била богата и изключително красива жена, но водела разгулен начин на живот, докато срещнала монаха Герман.Двамата били отседнали в една и съща странноприемница и ги деляла само една стена. Докато красивата Евдокия се опитвала да заспи след поредния гуляй, чула как монахът четял откъси от Светото писание, молел се за душата си, а думите му я трогнали. На следващата сутрин Света Евдокия отишла при монаха Герман и го помолила да й обясни повече за душата, за Царството небесно и за Господ. Той я посъветвал да раздаде богатството си на бедните, да се покае за греховете си и до получи Свето Кръщение.Евдокия се усамотила за седмица на пост и молитва. Тя имала видение как Ангел от Небесата я взима. Завел я на едно място, където имало много светли души, които се обръщали със „сестро“ към нея. Но са появил и дяволът. Започнал да я дърпа и искал да я свали долу в света на порока. Ангелът дърпал душата на Света Евдокия нагоре, дяволът надолу. После се чул глас, който казал, че Господ обича каещите се. При тези слова дяволът изчезнал на момента, а Ангелът я върнал обратно. След това Света Евдокия помолила монаха Герман да я отведе в някой манастир, в който да живее благочестиво. Минали години. Заради смирението и вярната служба, Света Евдокия получила чудотворна дарба. Тя се прочула, но тази слава и донесла мъченическа кончина. По времето на император Адриан било предприето поредното гонение над християните. Света Евдокия била изправена пред съда. Тя признала, че е християнка и че никога няма да се отрече от своята вяра. Била осъдена на смърт – разсечена с меч, защото разпространявала християнството. Това се случило на 1 март 126 г. ", "date": "2018.03.01", "title": "Евдокия черпи за имен ден днес заедно с Мартин"}
{"url": "https://offnews.bg/politika/siderov-iska-darzhavata-da-ima-zlatna-aktcia-v-chez-675870.html", "text": "\"Държавата трябва да има поне блокираща квота, не от 33%, а от 34% - така наречената златна акция, за да може да контролира реално ЕРП-тата и да има гаранция, че българският потребител ще бъде защитен\".Това каза съпредседателят на \"Обединените патриоти\" Волен Сидеров пред журналисти в парламента, който приветства идеята на премиера Бойко Борисов да има контролен дял от ЧЕЗ. \"Ако Борисов е стигнал до тази идея - само мога да го поздравя\", каза още лидерът на \"Атака\" и добави, че според него държавата трябва да има такива дялове и в другите ЕРП-та.По думите на Сидеров така ще бъде сигурно, че потребителите ще бъдат защитени. Той изрази и мнението си, че БСП е \"яхнала темата\" с покупката на ЧЕЗ от Гинка Върбакова. \"Когато преди години аз водех битката за ЕРП-тата, БСП ги нямаше\", добави той. Самите социалисти отказаха да коментират срещата между Върбакова и Борисов, както и каквото и да било друго по случая със сделката, преди да се е провело днешното съвместно заседание на комисиите по енергетика и за контрол на службите за сигурност по темата. От ДПС също бяха лаконични след днешната среща между премиерa и Върбакова. \"Нека да видим какви действия са си начертали, да видим какви са намеренията и тогава да се произнесем. Нека да се запознаем с фактите\", каза председателят на партията Мустафа Карадайъ.", "date": "2018.03.01", "title": "Сидеров иска държавата да има златна акция в ЧЕЗ"}
{"url": "https://offnews.bg/vitc-na-denia/vitc-na-denia-zashto-zimata-zakasnia-s-dva-mesetca-675797.html", "text": "Зимата закъсня с два месеца.Сигурно е пътувала с БДЖ!", "date": "2018.03.01", "title": "Виц на деня: Защо зимата закъсня с два месеца?"}
{"url": "https://offnews.bg/ikonomika/otlichnite-uslovia-na-trud-v-bdzh-10-gradusa-v-otopliaemo-hale-pres-675832.html", "text": "Служителите на БДЖ продължават да споделят снимки от прекрасните условия на труд, при които работят в жп превозвача в професионалните групи в социалните мрежи.OFFNews вече ви показа , , който е крайно необходим в течащата кабина на локомотива, както и , които на много места в страната са в по-окаяно състояние от повечето затвори у нас.Сега е време да видите и какво е да работиш в \"отопляемо хале\". Снимките всъщност са в два различни обекта, а според авторите им в едното температурата днес е била минус 8 градуса, а в другото - минус 10 градуса.А това пък са снимки от електрическа мотриса от 32 серия, която не е бракувана, а в движение. Просто прозорците не се затварят плътно. Всичко това еднозначно показва в какво състояние са БДЖ под вещото ръководство на централния нападател на абсолютните аматьори \"Локо БДЖ\" Владимир Владимиров, който е несменяем шеф на жп компанията при всички правителства на Бойко Борисов и ГЕРБ.", "date": "2018.03.01", "title": "Отличните условия на труд в БДЖ: -10 градуса в отопляемо хале, преспи в кабината (снимки)"}
{"url": "https://offnews.bg/politika/bsp-sofia-sadeben-ping-pong-s-bileta-ot-1-60-v-sofia-675882.html", "text": "Делото срещу поскъпването на билета за градския транспорт в София от лев на 1,60 ще се гледа от ВАС на 25 април. С нова наредба за превоз на пътници обаче общинарите от ГЕРБ финтират съда, който ще трябва да прекрати делото. Правните последици от приемането на новата наредба е прекратяване на делото, обясни Милка Христова, зам.-председател на СОС от БСП-София и страна по делото заедно с граждански организации. Тя коментира, че така ГЕРБ искат да предотвратят срама от отмяна на решението им за по-скъп билет. Така се обезмислят усилията на гражданите за контрол над работата на общинските съветници, каза още Христова. Това е съдебен пинг понг, хората могат да обжалват и новата наредба разбира се, но какво пречи на ГЕРБ да приеме още по-нова и да отмени предишната, обясни Христова. Според зам.-председателят на СОС от ГЕРБ Николай Стойнев обаче приемането на новата наредба се прави заради съгласуването на текстовете й със законодателството, узаконяването на зеления и белия билет при мръсен въздух и предстоящото изграждане на тикет система в транспорта. От БСП-София не оспорват необходимостта от поправки - предлагат и свои, но настояват това да стане чрез промени в съществуващата наредба, а не чрез нова, за да остане скъпото билетче в съда. Твърде много промени са правени и досега в наредбата, по-удобно е за гражданите да се приема изцяло нова, категоричен е Стойнев. Според лидера на БСП - София Калоян Паргов, ако делото не бъде прекратено и съдът отмени цената от 1,60 лв., трябва да последват оставки за подвеждане на СОС. Предложенията на столичните социалисти за промени в наредбата: Зелен билет при мръсен въздух от лев на ден за всички линии, бял билет - безплатен транспорт при запрашаване над нормата, безплатен транспорт до Алеко и Златните мостове, намаляване на цената на карта \"метро плюс\", въвеждане на почасова карта за 60 и за 90 минути, както и възстановяване на картата за две наземни линии. Искаме картата метро плюс да струва 34 лева, картата за 60 минути да е 1,60, а за 90 минути - 2,50 лв, обясни Борис Цветков. Зам.-председателят на комисията по транспорт Зарков от ГЕРБ коментира, че в момента няма техническа възможност за въвеждане на почасови карти, а и предстои изграждането на тикет системата, която ще осигури карти за време или разстояние. По думите му картата за две наземни линии е била отменена, защото е била най-малко използвана. Разширяването на платените зони за паркиране няма да разреши проблемите, общината трябва да изгради паркинги, които да приберат колите от улиците, заяви Калоян Паргов.Той обясни, че БСП-София предлага да се изградят паркинги около идеалния център, синя и зелена зона да отпаднат, а на колите да се забрани да се движат в района. Цената за паркиране ще е колкото за зелена зона, уточни Паргов. ", "date": "2018.03.01", "title": "БСП-София: Съдебен пинг-понг с билета от 1,60 в София"}
{"url": "https://offnews.bg/futbol/noviat-otbor-na-popeto-privleche-rumanskia-blago-dzhizasa-675851.html", "text": "Новият клуб на Ивелин Попов - Рубин, се подсили с румънския халф Габриел Еначе. Той идва от Стяуа, където беше основна фигура преди да си навлече гнева на боса Джиджи Бекали заради разгулния си живот.От Рубин не разкриха срока на договора. В Казан Еначе ще играе с номер 26. 27-годишният румънец е бивш футболист на Миовени и Астра, като с тима от Гюргево стана шампион на Румъния през сезон 2015/16. След това премина в Стяуа.За националния отбор на северната ни съседка халфът има 5 мача.Тялото на 27-годишния Еначе е изрисувано от горе до долу с татуси на християнска тематика, които той обяснява с дълбоката си вяра. Преди време в Рубин игра и бившият ни футболист Благой Георгиев - Благо Джизъса, който също като Еначе имаше много християнска символика по кожата си.Междувременно Ивелин Попов бързо се превръща във важна фигура в Рубин, каквито са и очакванията към него. Футболист №1 на България за 2017 година се представи много силно в контролите на тима от Казан, като отбеляза два гола - срещу Волеренга и Розенборг. Попадението му във вратата на Волеренга от фаул беше избрано от феновете за най-красивото по време на зимната подготовка.Мачът се игра на 18 февруари и завърши 3:0 за Рубин.", "date": "2018.03.01", "title": "Новият отбор на Попето привлече румънския Благо Джизъса"}
{"url": "https://offnews.bg/politika/borisov-alo-babish-darzhavata-mozhe-da-kupi-chez-675853.html", "text": "Премиерът Бойко Борисов е поканил на среща в Министерския съвет собственичката на \"Инерком\" Гинка Върбакова. Премиерите Борисов и Бабиш отново обсъдиха в телефонен разговор сделката за продажба на активите на дружество ЧЕЗ Груп в България.Българският министър-председател поиска допълнителни разяснения за позицията на чешкото правителство, съобщиха от Дондуков 1.  Андрей Бабиш посочи, че след изразените от медиите в Чехия съмнения по отношение на компанията купувач, е поискал да бъдат представени доказателства, които да разсеят притесненията около сделката. В тази връзка Надзорният съвет на ЧЕЗ Груп е изискал от Съвета на директорите на дружеството информация за Инерком. Съветът на директорите е потвърдил пред НС, че е извършил множество проверки на потенциалния купувач и източниците му на финансиране и те не са показали проблеми за осъществяване на продажбата, и ръководството на ЧЕЗ поддържа тази позиция, информира чешкият премиер.Борисов посочи, че е поискал първия телефонен разговор заради значимостта на електроенергийното дружество за България и начина за провеждане на преговорите по неговата продажба, което е предизвикало много въпроси. Той каза, че обменените мнения с премиера Бабиш във вторник, както и изнесената от чешки и български медии информация за източниците на финансиране на купувача, са подхранили съмненията му, че сделката е проблемна.Правителствените ръководители на двете страни заявиха, че нямат и не са имали каквато и да е връзка със сделката или дружеството купувач, решенията за които са взети от Съвета на директорите на ЧЕЗ Груп. Двамата бяха категорични, че са дали публичност на съмненията си за неспазване на добрите практики при осъществяване на сделката и потвърдиха, че ще следят внимателно за довеждане до край на проверките от компетентните органи на двете държави.Българският министър-председател помоли чешкия си колега за съдействие за осъществяване на разговори с ръководството на ЧЕЗ Груп в случай, че българската държава реши да предприеме действия за закупуване на дейността на електроразпределителното дружество в страната ни.От своя страна чешкият премиер обърна внимание на това, че договори вече са били подписани. Премиерът Борисов е поканил на среща в Министерския съвет собственичката на \"Инерком\" Гинка Върбакова, съобщи Нова тв.  ", "date": "2018.03.01", "title": "Борисов: Ало, Бабиш, държавата може да купи ЧЕЗ"}
{"url": "https://offnews.bg/futbol/popeto-prognozira-1-4-final-za-rusia-na-mondial-2018-675869.html", "text": "Капитанът на националния отбор Ивелин Попов влезе в ролята на оракул за шансовете на домакина Русия на Мондиал 2018.Домакините на световното са в приемлива предварителна група заедно с отборите на Саудитска Арабия, Египет и Уругвай.Според Попето, който ще доиграе сезона в руската Премиер лига като отдаден под наем от Спартак в Рубин Казан, руският тим има всички шансове да прескочи групата и да стигне поне до 1/4-финал.\"Ще викам за Русия. Все пак живея от шест години тук и си вадя хляба именно в Русия. Смятам, че след като Станислав Черчесов пое \"сборная\", отборът стана много по-организиран и силен. Пожелавам успех на руския тим\", коментира Попето пред официалния сайт на Рубин.Той изразява и задоволството си, че се е върнал в бившия си клуб, като споделя, че в съблекалнята витае шампионски дух. Той харесва Казан, защото е красив град с история и няма задръствания като в Москва.Попето говори и по теми извън футбола. В последно време той прекарва много време в четене, като в момента на нощното му шкафче е книгата за Христо Стоичков \"88 съвета от номер 8\". Преди това пък е завършил автобиографията на Карло Анчелоти.", "date": "2018.03.01", "title": "Попето прогнозира 1/4-финал за Русия на Мондиал 2018"}
{"url": "https://offnews.bg/obshtestvo/vitoshka-bez-koli-do-sveta-nedelia-ot-3-mart-675856.html", "text": "Пешеходната зона по столичния бул. Витоша се удължава до площад \"Света неделя\" от събота. Навръх националния празник се сменя и посоката на движение по улици в центъра на София, съобщи за OFFNews зам.-кметът по транспорта Евгени Крусев.  Коли няма да се движат и паркират пред Съдебната палата и до бул. \"Александър Стамболийски\". Обръщането на движението се отнася до „Позитано“, „Княз Борис I“ и „Алабин“, а ключовата точка на промените е улица „Лавеле“.Промяната е част от цялостна идея за нова постоянна организация на движението в зоната между улица „Алабин“ и булевардите „Тодор Александров“ и „Александър Стамболийски“. Според новата архитектурна схема движението по „Княз Борис“ от „Позитано“ ще е в посока „Стамболийски“, а при колелото на трамвай №5 „Позитано“ се обръща към „Леге“. ", "date": "2018.03.01", "title": "Витошка без коли до Света Неделя от 3 март"}
{"url": "https://offnews.bg/zimni/biorndalen-otkaza-da-mine-v-b-otbora-675857.html", "text": "Най-великият биатлонист в историята Оле Ейнар Бьорндален отказа подаръци от норвежката федерация, след като му беше отказано да участва за рекорден път на зимни олимпийски игри в Пьонгчанг.44-годишният норвежец не успя да се класира, а очакванията бяха да попадне в състава като резерва и да се включи в щафетата, но това не се случи.В крайна сметка той пътува за Република Корея, но в качеството си на член на отбора на Беларус, откъдето е съпругата му Дария Домрачова.Сега Бьорндален не беше включен в състава за старта от Световната купа в Контиолахти между 5 и 11 март.Спортният директор на федерацията по биатлон на Норвегия Пер-Арне Ботнан е предложил на 8-кратния олимпийски и 20-кратен световен шампион да се включи в последния етап за купата на IBU като член на втория отбор на Норвегия. Бьорндален обаче е отхвърлил тази възможност.", "date": "2018.03.01", "title": "Бьорндален отказа да мине в \"Б\" отбора"}
{"url": "https://offnews.bg/obshtestvo/ministar-baba-marta-zabavliava-mvr-vi-nabliudava-675859.html", "text": "Министърът на вътрешните Валентин Радев поздрави приятелите си във Фейсбук по повод 1 март. Министърът написа стих:Поздравът на вътрешния министър е на път да стане реалност, след като преди седмици бяха обявени обществени поръчки за покупката на нови персонални камери за граничните полицаи и система за лицево разпознаване. ", "date": "2018.03.01", "title": "Министър: Баба Марта забавлява, МВР ви наблюдава"}
{"url": "https://offnews.bg/politika/borisov-iskal-palen-kontrol-nad-sdelkata-za-chez-ginka-zaminava-za-ch-675860.html", "text": "Премиерът Бойко Борисов е изразил намерение държавата да поеме контрола над електроразпределителното дружество ЧЕЗ. Това стана ясно след срещата му с Гинка Върбакова, собственик на \"Инерком\", фирмата, който се включи в сделката.Пред медиите Върбакова каза, че заминава за Чехия, където ще се срещне с представители на държавната компания ЧЕЗ, за да ги убеди, че българската държава може да бъде надежден партньор. Тя каза, че лично тя няма против държавата да участва в сделката. „Обсъдихме обстановката, която се създаде със сключването на нашата сделка и притесненията, които изразяват всички. Водихме разговори за това, че премиерът желае да има пълен контрол върху сделката, която сключваме и върху компанията, която ще придобием“, заяви Върбакова. Тя каза, че е склонна държавата да има участие в сделката. \"Склонна съм да прехвърля договора, който имам, стига продавачът да даде съгласие\", заяви Върбакова в присъствието на финансовия министър Владислав Горанов и вицепремиера Томислав Дончев. Върбакова заяви, че в сделката няма участие на български банки, въпреки че само преди дни , че една от банките, заявила участие във финансирането, е българска. Тя не пожела да даде повече подробности, тъй като ставало въпрос за банкова тайна и конфиденциална информация.Финансовият министър каза, че държавата има възможност да участва в купуването на компанията чрез средства от държавния бюджет или „чрез частно придобиване през някоя от другите компании“. По думите му обаче това в настоящия етап не може да стане, тъй като разговорите са напреднали.Ние изразихме воля, че искаме да участваме в тази сделка, ако чешката страна се съгласи, заяви Горанов.Той каза, че правителството е в \"деликатна ситуация\", тъй като зависи от \"волята на два частни субекта\". \"Виждаме добрата воля от страна на българското дружество да допусне държавата до сделката\", коментира той и уточни, че се надява държавата да може да има \"най-малкото контролен дял\" в компанията.", "date": "2018.03.01", "title": "Борисов искал пълен контрол над сделката за ЧЕЗ, Гинка заминава за Чехия, за да лобира"}
{"url": "https://offnews.bg/ikonomika/darzhavniat-rezerv-otchel-pogreshno-milioni-levove-nesabrani-vzemania-675763.html", "text": "Годишният финансов отчет на Държавна агенция \"Държавен резерв и военновременни запаси\" не дава вярна и честна представа за финансовото състояние и имуществото ѝ към 31 декември 2016 г. Това е заключението в одитния доклад на Сметната палата, която вчера обяви, че отказва да завери годишния финансов отчет на агенцията.Какви са нарушенията? Става въпрос за неправилно отчетени несъбрани вземания на агенцията в размер на десетки милиони левове, разясняват от Палатата. Липсата на анализ и яснота кои вземания са събираеми, кои са трудно събираеми, кои не могат да бъдат събрани, например поради изтекъл давностен срок или изгубени съдебни дела, превръща задачата по разгадаването на действителното финансово състояние на ДА ДРВЗ в невъзможна за решение.Одиторите констатират 12 отклонения, които оказват влияние върху достоверността на годишния финансов отчет (ГФО). Последните три от тях са и най-сериозните.В териториалната дирекция в Плевен по сметка \"Провизии за непублични вземания срещу местни лица (приходно-разходни позиции)“ са осчетоводени като коректив суми в размер на 2 317 908 лв. Вземанията са отписани през 2015 г., но провизиите не са сторнирани от съответните сметки от подгрупа „Сторнирани (възстановени) провизии за вземания“. С размера на отклонението неправилно e бил завишен шифър \"Други вземания\" от актива и занижен шифър \"Прираст/намаление на нетните активи за периода\" от пасива на баланса. Неправилно е бил завишен шифър \"Разходи за провизии за вземания“ от отчета за приходите и разходите, пишат от Палатата.В друг случай вземания по издадени от председателя на Агенцията и влезли в сила наказателни постановления са осчетоводени по сметка „Вземания от други дебитори – местни лица (приходно-разходни позиции)“, вместо по сметка „Вземания от данъци, осигурителни вноски, такси и административни глоби и санкции“. Вземанията са предявени за принудително събиране от НАП. При извършената инвентаризация на активите и пасивите към 31.12.2016 г. на държавната агенция салдото по сметката не е потвърдено от НАП.Одитният екип няма увереност, че публичните вземания по наказателни постановления са класифицирани правилно и са представени вярно в актива на баланса, се казва в доклада на СП.Освен това в териториалните дирекции на агенцията в Бургас, Враца и Пловдив за подлежащи на провизиране несъбрани вземания в размер на 48 858 845 лв., възникнали през периода 1992 г. - 2015 г., не са начислени провизии за събираемост.В дирекциите във Враца и Пловдив вземания в размер на 59 871 234 лв., възникнали през периода 1993 г. - 2007 г., са класифицирани като трудно събираеми и за тях са начислени провизии в размер на 50% от стойността им, вместо за вземания с изтекъл давностен период от 10 години да се приложи различен подход за определяне на приблизителна оценка, се казва в доклада.Останалите случаи касаят много по-малки суми. Например в дирекцията в София при отписване на вземания на стойност 855 489 лв. неправилно е дебитирана сметката „Приходи от административни глоби и санкции“, вместо сметката „Отписани други вземания (приходно-разходни позиции) от местни лица“. При друго отклонение разходи за застраховки в централното управление в размер на 61 400 лв., отнасящи се за следващ отчетен период, са осчетоводени неправилно по сметка \"Разходи за застраховане\", вместо по сметка \"Доставчици по аванси от страната\".Отклонение, за което Сметната палата са информирали НАП, касае договор за спогодба между Агенцията и \"Зърнени храни\". Съгласно него Агенцията се задължава да плати на \"Зърнени храни\" 413 400 лева (без ДДС) обезщетение за вреди, срещу което дружеството да издаде фактура.Върховната одитната институция е изпратила одитния доклад и становището за отказа за заверка на отчета на Държавния резерв и в Комисиите по бюджет и финанси и по икономическа политика в Народното събрание, а също и в Министерския съвет. Предстои да видим дали законодателната и изпълнителната власт ще осъществят контрол. ", "date": "2018.03.01", "title": "Държавният резерв отчел погрешно милиони левове несъбрани вземания пред Сметната палата"}
{"url": "https://offnews.bg/politika/ginka-varbakova-poiska-da-govori-pred-deputatite-na-zakrito-zasedanie-675858.html", "text": " е поискала да бъде изслушана на закрито заседание на двете комисии - по енергетика и за контрол над службите за сигурност. Причината е, че тя може да предостави информация, свързана с банкова тайна.Това стана ясно от думите на депутатът и председател на енергийната комисия в НС Валентин Николов пред Нова телевизия.На заседанието освен собственичката на \"Инерком България\", са поканени представители на президентската администрация, службите и правителството. Николов обясни, ще настоява поне част от заседанието на двете комисии да бъде открито, тъй като българските граждани имат право да знаят информацията покрай сделката, която засяга българската енергетика.Николов обясни, че очаква на срещата между  да се изясни дали има някакви скрити интереси и дали покупката на ЧЕЗ ще навреди на потребителите, застрашавайки енергийната мрежа в страната.„Аз съм си приготви въпроси не само към нея, но и към службите – ДАНС, НАП, която извършва проверки, както на купувача, така и на свързаните с него лица”, заяви той.На въпрос дали има пропуски от страна на финансовото разузнаване той каза, че не се притеснява от гледна точка на парите, за които ще се купи ЧЕЗ, тъй като дружеството е публична компания, в която чешката държава притежава 67 %.„Това е голям репутационен риск, ако допуснат участник, който по някакъв начин чрез пране на пари или неизяснени средства ще финансира тази сделка”, каза той.„Притеснението ми е, че такъв купувач, който няма достатъчно капитал, дори и 10 %, му е гласувано такова доверие от банките”, подчерта Николов. Второто му притеснение е дали купувачът има управленски опит и капацитет да управлява такова стратегическо и голямо дружество като ЧЕЗ.„От гледна точка на пари, те със сигурност са чисти”, добави той.Той заяви, че в търга за ЧЕЗ не са участвали големи европейски консорциуми, тъй като репутацията на България е срината, заради решение на ДКЕВР през 2014-та година, с което се възбуждат няколко арбитражни дела за над 1 милиард.„Репутацията на българската държава не е в това положение, за да може фирмите, които са заявили интерес, да будят доверие”, каза той.„Нарушена е бизнес средата”, подчерта Николов и добави, че инвеститорите нямат сигурност дали ще имат възвръщаемост на капитала си.Той подчерта, че „трябва да вярваме на нашите институции и регулатори, мога да увери всички потребители, че законът за енергетиката е така направен, че дори да има собственик, който да не може да изпълни ангажиментите си, регулаторът може да влезе в правомощията си”.„Цените няма как да бъдат обвързани с покупката или лихвите на тази сделка”, добави депутатът. Той коментира и думите на премиера Борисов, който заяви, че някой се опитва да повтори събитията от 2013-та година, когато правителството падна.„Горе-долу сценарият е един и същ. Една политическа сила каза, че това е криминална сделка. Криминална сделка, която е извършена в Чехия, те трябва да кажат дали това е Чехия и ЧЕЗ-Груп и правителството на Чехия или това е българската държава и управлението й. Правят внушения, за да могат да нагнетят напрежение и да свалят правителството. Виждаме политици извадени от нафталина, които бяха същите герои и в 2013-та година”, коментира той.Николов подчерта, че няма никакво объркване относно пристигналия от Чехия документ. Според него заместник-министърът на финансите на Чехия е пратил въпросния документ по имейл към българското правителство. Това се е случило след разговора между Борисов и Бабиш. Документът се е засекретил след това заради закона за банковата тайна.", "date": "2018.03.01", "title": "Гинка Върбакова поиска да говори пред депутатите на закрито заседание"}
{"url": "https://offnews.bg/politika/bsp-mnogo-skoro-shte-ima-predsrochni-izbori-675876.html", "text": "\"Скоро ще има предсрочни избори, нека българските предприемачи да се замислят за кого ще гласуват.\" Това каза депутатът от БСП Драгомир Стойнев в парламента. Поводът да се обърне към предприемачите беше прокарването на нови по-строги изисквания към софтуера за управление на продажбите в търговските обекти през преходните и заключителни разпоредби на промени в закона за митниците.Социалистите подчертаха, че управляващите са прокарали изменения в 7 закона между двете четения на промените в закона за митниците. По думите на Стойнев това е начинът на ГЕРБ да вкарват промени на тъмно.По време на гласуването на законопроекта от БСП напсунаха залата и мотивирах действията си така: \"Не е нормално управляващите под натиск да прокарват поредния лобистки закон\". Стойнев обаче отказа да каже на кого са от полза промените и призова журналистите да зададат този въпрос на депутатите от управляващата коалиция. ", "date": "2018.03.01", "title": "БСП: Много скоро ще има предсрочни избори"}
{"url": "https://offnews.bg/offtopic/kak-da-se-predpazim-ot-studa-saveti-ot-rusia-kanada-avstria-i-drugi-675872.html", "text": "Как хората в страни с екстремно ниски температури през зимата се предпазват от студа? Това разказват пред Би Би Си жители на Австрия, Русия, Канада, Сърбия и Нюкасъл, Великобритания.Съвет номер едно е: Много пластове дрехи. Понякога слагам дори 10-12 пласта, споделя една от интервюираните.Съвет номер две:  Без селфитаАко термометърът показва много под нулата, не се разсейвайте със селфита. Пръстите ви ще измръзнат, а вероятно и телефонът ви.Съвет номер 3: Винаги носете топла напитка.Ако е нужно, запасете се с няколко - на път за работа или когато излизате по задачи.4. Снабдете се с облекло за ски. И го носете в града. Тялото ви ще се чувства удобно и топло.5. Движете се. Ако се налага да стоите на едно място, подскачайте.6. Ако не се налага наистина, не излизайте. Вземайте горещи вани.7. Чаша горещ шоколад е добра идея.8. Същото важи за чаша чай, в който може да добавите малко алкохол.9. Помогнете в почистването на улиците. Освен че ще сте полезни на общността си, ще се загреете.", "date": "2018.03.01", "title": "Как да се предпазим от студа (съвети от Русия, Канада, Австрия и други)"}
{"url": "https://offnews.bg/zvezdi/kakvo-vdahnoviava-stivan-spilbarg-prikazkite-za-leka-nosht-675702.html", "text": "„Хората отвъд филмовата индустрия мислят за нас като за бляскави бизнесмени, но истината е корено различна. Това е трудна и упорита работа и тъй като вече съм по-възрастен, осъзнах колко съм благодарен, че все още правя филми“, разказва Спилбърг пред Си Ен Ен.Но къде намира вдъхновение човек като Стивън Спилбърг, създател на шедьоври и класики и филмов визионер?„С годините започнах да предпочитам да разказвам истории, които наистина са се случили, защото те са толкова завладяващи. Историята е най-великият писател на драма, на ирония, на трагедия, на любов и на комедия и никой сценарист или продуцент не може да свърши по-добра работа от историята“, казва режисьорът.Историята е точно това, което вдъхновява филма му The Post. Той разказва за разследващи журналисти и редактори, помогнали да се разкрият скрити от Пентагона случаи. Лентата с номинация за „Оскар“ за най-добър филм, хвърля светлина и върху днешните тайни на правителството на САЩ.При прегледа на кариерата си в киното Спилбърг вижда в много отношения своята собствена история. Поради тази причина той не може да избере любимия си проект.„Всеки един филм, който съм направил, беше свързан с човека, който бях по време на снимките. Не мога да сравня филмите си помежду им, защото те са това, което съм бил аз пред годините и представляват собственото ми развитие като артист, съпруг и татко“, споделя Спилбърг.Но има и още нещо, което помага на режисьра да е толкова продуктивен. Като баща на седем деца, той е стигнал до извода, че разказване на приказки за лека нощ помага за създаването на чудесни истории, а от тях и филми.", "date": "2018.03.01", "title": "Какво вдъхновява Стивън Спилбърг? Приказките за лека нощ"}
{"url": "https://offnews.bg/drugi/obviniha-mok-za-zamitane-na-doping-skandala-s-rusia-675875.html", "text": "Популярният журналист от германския тв канал ARD Хайо Запелт се изказа изключително критично след решението на МОК да възстанови членството на Русия в олимпийското движение.Това се случи вчера, 28 февруари и на практика означава, че руските олимпийци вече ще могат да участват на Олимпиада под флага и химна на своята страна.Членството на Русия бе отнето на 5 декември 2017 година и в Пьонгчанг руснаците се състезаваха под олимпийски флаг заради допинг манипулациите по време на предишната Зимна Олимпиада в Сочи преди четири години.Въпреки всички твърдения, че в Корея ще участват само чисти руски спортисти, двама от тях бяха хванати с допинг.Според Запелт решението на МОК си е чиста проба замитане на скандала, а е трябвало да се стигне до пълното му разплитане.\"Мисията е изпълнена. МОК възстанови правата на Русия все едно нищо не е станало. Беше ясно от самото начало, че кукловодът Томас Бах, прикрит зад добри намерения, ще погребе един от най-големите допинг скандали в историята на спорта\", написа Запелт в Туитър.Запелт е специализиран по темата с допинга. След серия от негови документални филми се стигна до руската атлетическа федерация през есента на 2015 г. и последвалото недопускане до игрите в Рио 2016.", "date": "2018.03.01", "title": "Обвиниха МОК за замитане на допинг скандала с Русия"}
{"url": "https://offnews.bg/politika/prezidentat-haotichno-pravitelstvo-sluzhbite-mu-obsluzhvat-komforta-675877.html", "text": "Президентът Румен Радев отново разкритикува управляващите с изключително остри слова по сделката за продажбата на бизнеса на ЧЕЗ на Гинка от Пазарджик, за която има прекалено много съмнения, че е подставено лице.Той директно обвини службите в държавата, че не работят в интерес на държавата, а обслужват властта на Бойко Борисов.По-рано днес Гинка Върбакова отиде в Министерски съвет и след срещата обясни, че там се е запознала с премиера Борисов. Тя приела и да отиде в Чехия където да преговаря с ЧЕЗ за участие на държавата в сделката. Жената от Пазарджик бе разтреперана в компанията на вицепремиера Томислав Дончев и финансовия министър Владислав Горанов докато говореше пред медиите.", "date": "2018.03.01", "title": "Президентът: Хаотично правителство, службите му обслужват комфорта"}
{"url": "https://offnews.bg/futbol/la-liga-razshiriava-auditoriata-si-s-privlichane-na-mileniali-675878.html", "text": "Испанската Ла Лига навлезе в електронните спортове. Целта е да се привлече вниманието на поколението, родено между 80-те и началото на 21-ви век - милениълите.Водещото послание е: \"Това е футбол. Това е Ла Лига\". От лигата обясниха, че стремежът е да разширят аудиторията си и да увеличат влиянието на марката си.В следващите месеци ще бъдат представени \"многобройни амбициозни проекти, които ще обединят страстта към футбола и емоцията на електронните спортове\". От Ла Лига посочват, че стремежът към победа, отборната работа и забавлението са ценности, които са общи и за двете сфери.Според представените данни в Испания играещите в електронните спортове са на възраст между 25 и 34 години, ползват активно социалните мрежи и прекарват в интернет около пет часа дневно.В профила им влиза и интересът към технологиите, както и доброто образование. Електронните спортове са в основата на разрастващ се бизнес за милиарди, отбелязва вестник \"Дневник\". От години се провеждат състезания с огромни наградни фондове.", "date": "2018.03.01", "title": "Ла Лига разширява аудиторията си с привличане на милениъли"}
{"url": "https://offnews.bg/ikonomika/kak-borisov-i-varbakova-smeniha-mnenieto-si-za-chez-za-tri-dni-675868.html", "text": "Само за няколко дни, след като скандалът за сделката с ЧЕЗ ескалира и излезе извън границите на държавата, двамата основни участника в него - премиерът Бойко Борисов и собственичката на фирмата \"Инерком България\", която участва в преговорите за покупката на чешката компания, смениха мнението си на 180 градуса. Първоначално чрез правителствената пресслужба, а по-късно и пред младежката организация на ГЕРБ, Борисов даде да се разбере, че сделката е между \"частни субекти\" и държавата не може да се меси в нея. По повод информацията, че премиерът е разпоредил на пълна проверка на сделката, от правителствената пресслужба : \"че правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност\".Ден по-късно Борисов разви тази позиция, като каза, че държавата е много по-лош стопанин: Тогава Борисов застана зад позицията, че като дясна партия ГЕРБ е изцяло за частния бизнес, който обаче трябва да бъде под контрола на независими регулатори:В първото си интервю пред медиите Гинка Върбакова застана зад същата позиция. \"Това е една частна сделка между две компании\", заяви пред Нова тв тя, като допълни: Тя няколко пъти даде да се разбере, че разговорите по сделката са водени в Прага според чешкото за чешкото законодателство. Върбакова припомни:Няколко дни по-късно, след като министър-председателят съзря заговор за сваляне на правителството заради тази сделка, тя вече е на друго мнението. След като Борисов я привика в кабинета си, стана ясно, че самата Върбакова  държавата да участва в сделката. Тя дори увери, че заминава за Прага, за води преговори с продавача за включване и на българското правителство в сделката: \"Водихме разговори за това, че премиерът желае да има пълен контрол върху сделката, която сключваме и върху компанията, която ще придобием“, заяви пред медиите Върбакова.От думите на финансовия министър Владислав Горанов пък стана ясно, че държавата иска да има\"най-малкото контролен дял\" в компанията.", "date": "2018.03.01", "title": "Как Борисов и Върбакова смениха мнението си за ЧЕЗ за три дни"}
{"url": "https://offnews.bg/izvan-terena/chetvartata-v-sveta-se-razdeli-s-gadzheto-675852.html", "text": "Четвъртата в световната ранглиста на УТА Елина Свитолина от Украйна вече е сингъл. 23-годишната украинка се раздели с гаджето си - английския национал по крикет Рийс Топли след едногодишна връзка.\"Сърцето ми е свободно. В сегашния момент, както и винаги всъщност, тенисът е стоял като приоритет пред мен\", казва Свитолина, която намеква, че връзката й е станала жертва заради натоварения й график.През миналата година Свитолина купи имот във Великобритания, като това беше изтълкувано като предстояща сватба, но това явно няма да се случи.През сезона украинката спечели две титли - в Бризбейн и Дубай, а на Откритото на Австралия стигна до четвъртфинал.", "date": "2018.03.01", "title": "Четвъртата в света се раздели с гаджето"}
{"url": "https://offnews.bg/obshtestvo/fandakova-otkriva-nova-detska-gradina-v-boiana-675849.html", "text": "Нова детска градина ще открие днес кметът на София Йорданка Фандъкова в Бояна. Детската градина се намира в сграда – паметник на културата с изключителна архитектура и история. На същото място се е помещавало старото Боянско училище.Новата детска градина ще бъде филиал на ДГ№112 „Детски свят“, ще носи името „Светлина“ и ще разполага с помещения за две градински групи. Инвестицията е за 1,2 млн. лева. Сградата е реконструирана в детска градина по инициатива и настояване на жителите на Бояна, уточняват от Столична община. Тя бе ремонтирана за последно през 1980 г. Историята й започва от 18 век, когато земята е дарена от жители на село Бояна за изграждане на училище. Училището е разширявано два пъти. В годините назад сградата е била и пансион за сираци и място, на което са съхранявани стенописите от Боянската църква, докато тя е реставрирана.", "date": "2018.03.01", "title": "Фандъкова открива нова детска градина в Бояна"}
{"url": "https://offnews.bg/zimni/federatciata-po-kanki-se-oharchi-za-svetovnoto-po-figurno-parzaliane-v-675896.html", "text": "Българската федерация по кънки ще плати респектиращите 240 000 лева, които са само за леда на Световното първенство по фигурно пързаляне, което ще се проведе в зала \"Арена Армеец\" следващата седмица, пише \"beautyinsport.com\".Ръководството на федерацията в лицето на председателя Татяна Йорданова и Христов Турлаков дадоха пресконференция, на която присъстваха още състезателите Александър Златков, както и Александра Фейгин с треньора си Андрей Лутай.Стана ясно, че домакинството в модерната зала, а не в Зимния дворец на спорта оскъпява събитието, като прогнозните разходи са около 2 милиона лева. Финасирането е предимно от Международния кънки съюз, помогнала е и Столична община.Пързалката е собственост на \"Арена Армеец\" и ще се ползва за първи път, като федерацията плаща наем, уточни Турлаков. Инсталацията е чисто нова и се монтира от словашка фирма. От няколко дни вече има лед в залата, като за момента той е 2 сантиметра, очаква се до неделя да бъде 7.За тренировки ще се ползва и Зимния дворец, в който тече ремонт, като единият коридор и съблекални са готови. След Световното той ще бъде затворен за ремонт на осветлението, подмяна на мантинелата и поставяне на изолация.Ако Световното мине добре, федерацията може да помисли да кандидатсва за домакин на Европейско първенство. През 2019 година предстои Световно по шорттрек за мъжеи жени.", "date": "2018.03.01", "title": "Федерацията по кънки се охарчи за Световното по фигурно пързаляне в София"}
{"url": "https://offnews.bg/politika/ginka-varbakova-v-parlamenta-a-kak-mozhe-28-godishna-zhena-ot-krushov-675887.html", "text": "Новият собственик на ЧЕЗ Гинка Върбакова обяви, че се чувства жертва на политическа атака и \"безпрецедентно сатанизиране\" и е готова да съди всички, отправили ѝ обидни квалификации. Това стана по време на съвместното заседание на комисиите по енергетика и за контрол на службите за сигурност, която обсъжда покупката на ЧЕЗ от компанията \"Интерком България\". Новата собственичка взе думата първа по време на заседанието. В изказването си Върбакова нападна директно лидера на БСП Корнелия Нинова:Върбакова каза още, че през последните дни е чула много клевети по свой адрес и е готова да търси правата си по съдебен път. \"Няма да допуснем да ни превръщат в марионетка, да говорят, че сме подставени лица, че участваме в схеми за скрито придобиване. Който твърди подобни неща - трябва да го докаже в съда. Ще съдим всеки, който твърди това\", закани се тя.Очаквано част от заседанието бе проведено при закрити врата. За това настояла лично Върбакова в писмо до депутатите. В него посочила, че иска да разкрие всички подробности, но в договора има клауза за конфиденциалност, затова настоява да говори за финансирането и офертата само пред хора с достъп до класифицирана информация.Според Върбакова тя е станала жертва на \"безпрецедентна кампания\" срещу компанията й, а също така на политическа и икономическа постановка. Тя каза още, че зад това стоят и интереси на нейни конкурени, които са искали да купят ЧЕЗ. По думите ѝ \"яростното политизиране на продажбата\" дори е достигнало до степен на \"сатанизиране\". \"Някои политици видяха в тази сделка единствено и само възможност за повишаване на политическия си рейтинг\", добави тя. Върбакова заяви, че е дошла на заседанието, за да отговори на въпросите и да отхвърли обвиненията, че няма опит и финансови възможности. \"Ще отговорим на всички спекулации, на грозните определения, които бяха отправени към нас. Убедени сме, че това е наше законно право и единствено отговорно поведение в тази ситуация\", каза тя.Собственичката на \"Интерком България\" изреди имената на всички адвокатски кантори и консултантските фирми, с които е работила по сделката, с изключение на банките. За втори път днес тя изрази готовност да включи в сделката българската държава. Тази своя готовност Върбакова за пръв път даде след срещата си с премиера Бойко Борисов.По думите ѝ двамата са се запознали днес. ОЧАКВАЙТЕ ПОДРОБНОСТИ", "date": "2018.03.01", "title": "Гинка Върбакова в парламента: А как може 28-годишна жена от Крушовица да купи Техноимпекс?"}
{"url": "https://offnews.bg/politika/barekov-ep-e-za-mladi-i-pensionirani-polititci-ne-se-chuvstvam-na-mi-675888.html", "text": "\"Няма да участвам в европейските избори догодина. Според мен Европейският парламент е място за млади и пенсионирани политици. Аз попаднах тук на средна възраст и няма какво да постигна повече\".Това заяви евродепутатът от групата на европейските консерватори и реформисти (ЕКР) Николай Бареков пред журналисти и гости на конференция в Европарламента на тема „Корупцията и генезисът на фалшивите новини в България“.Според Бареков корупцията води до появата на фалшиви новини, както и обратното. Като основен проблем eвродепутатът посочи наличието на “младо и неопитно” законодателство по тази тема и отбеляза, че всеки опит да се пише медиен закон среща корпоративен отпор. Той е категоричен, че трябва да се работи в посока на “криминализация на фалшивите новини”.В конференцията взеха участие още зам.-председателите на ЕКР Джефри ван Орден и проф. Ханс-Олаф Хенкел, както и собственикът на британското издание \"Eu Reporter\".Според Джефри ван Орден в България се наблюдава напредък, но той съвсем не е достатъчен. Той посочи, че корупцията остава основният проблем пред страната ни, както и неработещата съдебна система и влиянието на Русия върху икономиката ни. На въпроса как трябва да бъде решен проблемът с фалшивите новини, Джефри ван Орден отговори, че медиите сами трябва да налагат контрол върху себе си, а читателите да съумяват да разграничават истината от лъжата, четейки критично и аналитично.Сред гост-лекторите бяха още преподавателят в Катедра „Финанси“ на УНСС Димитър Чобанов, бившият зам.-градски прокурор Роман Василев, главният редактор на вестник „Телеграф“ Васил Захариев и програмният директор на \"Канал 3\" Ива Стоянова.  ", "date": "2018.03.01", "title": "Бареков: ЕП е за млади и пенсионирани политици, не се чувствам на мястото си"}
{"url": "https://offnews.bg/tehnologii/sofia-sabira-na-izlozhenie-i-konferentcia-naj-dobrite-startapi-v-regio-675899.html", "text": "Обратното броене вече започна. Текат последните 10 дни, в които създателите на стартъпи и иновации могат да заявят участие в Sofia Startup Expo 2018 (SSE). Десетки компании от различни сектори вече запазиха своето място и ще получат достъп до уникалната общностна програма и ресурси, за да дадат крила на най-добрите идеи.Първото в България изложение и конференция за стартиращи иновативни фирми ще отвори врати на 13 – 14 март в Иновационен форум „Джон Атанасов“, София Тех Парк. Столицата ни ще събере под един покрив цялата стратъп екосистема от създателите на технологиите, през иновационните мениджъри до инвеститорите, за да изградят партньорства. И това не е никак случайно, тъй като София попада сред 10-те най-добри градове за предприемачество и стартиране на бизнес в света през последните няколко години.Причините са различни, но най-ключови сред тях са бързият интернет, евтината регистрация на нови компании, ниските данъци и не на последно място – наличието и активната работа на инвестиционните фондове. Инвеститорите обърнаха поглед към страната ни, за да правят бизнес. Така България, най-бедната държава в ЕС, се разви като своеобразен стартъп хъб и започна да привлича компании и инвеститори в различни сектори не само от страната, но и от региона.Това се вижда и от профила на участниците в Sofia Startup Expo 2018, както и в лекторите и темите на конференцията „Перспективи пред стартъпите в България“ (13 март, зала „Джон Атанасов“ - София Тех Парк, 10.00 часа). Изложители ще бъдат компании и проекти в сферата на информационните и комуникационни технологии, енергетиката, енергийната ефективност, хранителната индустрия, производството, екология, визуални изкуства, артистичен и събитиен мениджмънт, и др. Сред участниците са стартъпи от България, Македония и Турция.Остават само 10 дни за регистрация. Програма „Съзидател“ дава възможност за участие дори на площ от 2 кв.м., а програма „Боец“ е напълно безплатна. Вижте повече за програмите . Последни заявки за участие с щанд се приемат до 6-ти март. Билети за конференцията можете да намерите .", "date": "2018.03.01", "title": "София събира на изложение и конференция най-добрите стартъпи в региона"}
{"url": "https://offnews.bg/kultura/bileti-za-narodnia-teatar-veche-se-prodavat-i-prez-epay-go-675894.html", "text": "Билети за постановките на Народния театър „Иван Вазов” вече ще се предлагат и на ново място онлайн - чрез плаформата EPAY-GO „Билети и събития“.Това съобщиха на среща с медиите директорът на първата ни сцена Мариус Донкин и Георги Маринов, изпълнителен директор на Ипей АД, чиято разработка е платформата.Народният театър „Иван Вазов” е първият театър, който дава възможност на зрителите си да ползват системата EPAY-GO. С нея вече работят Софийската опера и балет, както и Софийската филхармония.„Освен на касите на театъра и онлайн на сайта, зрителите на първата ни сцена от София, страната и чужбина ще могат да закупуват билети за представления в театъра и турнетата му, и на всичките 2500 каси на Изипей, онлайн, през мобилните си телефони и дори през банкомат. Те ще получават билета си в електронен вид веднага, без допълнителни такси и условия. EPAY-GO позволява плащане и с чуждестранни карти. Системата е безплатна за всеки клиент, независимо кой начин на резервация и плащане ще избере”, каза Георги Маринов.„Изключително щастлив съм от това партньорство, още повече, че всичко бе технически подготвено за период от само две седмици. Винаги съм казвал, че Народният театър трябва да бъде пример във всяко едно отношение”, допълни Мариус Донкин.Той съобщи и за предстоящото създаване на Асоциация на балканските национални театри. На 9, 10 и 11 март по покана на театъра у нас ще гостуват директорите на националните театри на Румъния, Сърбия, Косово, Албания, Македония, Гърция и Турция. Целта е подписването на Меморандум, чрез който те ще обединят усилията си за съставяне и обсъждане на нови художествени платформи, идеи и форми на функциониране на театъра и споделяне на нови и работещи творчески идеи и практики в работата на Националните театри като основни национални културни институти, представящи националната и регионалната идентичност на балканските страни.„Колегите ни прегърнаха с апломб тази моя идея, която аз споделих още в началото на мандата и заложих в концепцията си, и вярвам, че това е само началото на един общ културен живот, така нужен на този „Барутен погреб – Балканите”. Знаете, навремето за актьорските групи, още от Древна Гърция, границите не са съществували. Желанието ни е това да стане така и днес. Една от целите на тази асоциация ще бъде провеждането на ежегоден Форум на балканските национални театри на различни места, като първият домакин през 2020 г. ще бъде София. Знаете, че ни предстоят и две важни годишнини – 170 г. от рождението на нашия патрон Иван Вазов през 2020 г., и 100 г. от неговата смърт през 2012 г.”, допълни Донкин.", "date": "2018.03.01", "title": "Билети за Народния театър вече се продават и през EPAY-GO"}
{"url": "https://offnews.bg/drugi/natcionalite-ni-po-shtangi-osakatiaha-predi-evropejskoto-parvenstvo-675879.html", "text": "Тежки контузии на водещи състезатели мъчат българския национален отбор по вдигане на тежести. Това се случва по-малко от месец преди старта на европейското първенство за мъже и жени в Букурещ.Вицешампионът на стария континент и шести в света от миналата година Васил Господинов (кат. 105 кг) е с възпаление в областта на слабините, което му пречи да се подготвя нормално. Участието му е под въпрос.Ивайло Иванчев, който бе дал втората по сила заявка в кат. 94 кг за европейското, е скъсал частично мускул и участието му не е сигурно.Двукратният европейски бронзов медалист Владимир Урумов, който бе с най-силната заявка в кат. 62 кг, пък е със сериозни проблеми в кръста.Като се прибави и травмата в коляното на европейския шампион от 2014 година и два пъти номер 2 в света Иван Марков (85 кг), която със сигурност го вади от шампионата, то е ясно защо треньорът Иван Иванов се е видял в чудо.Все пак наставникът очаква лекарският екип да направи всичко възможно да оправи някои от контузените, но със сигурност формата им няма да е същата както преди да получат травмите.", "date": "2018.03.01", "title": "Националите ни по щанги осакатяха преди европейското първенство"}
{"url": "https://offnews.bg/obshtestvo/bez-sinia-i-zelena-zona-v-sofia-ot-3-ti-do-5-i-mart-675900.html", "text": "Зоните за платено паркиране в София няма да работят на националния празник 3-ти март, както и на почивния 5-и март, съобщават от Центъра за градска мобилност.Столичани и гостите на София ще могат да паркират безплатно в синя и зелена зона в три последователни дни - 3, 4 и 5 март, тъй като 4-ти е неделя, когато зоната не работи.Днес и утре, 1-ви и 2-ри март, в синята и зелената зона се паркира срещу заплащане.", "date": "2018.03.01", "title": "Без синя и зелена зона в София от 3-ти до 5-и март"}
{"url": "https://offnews.bg/kultura/boevete-pri-shipka-ozhiviavat-v-nov-kasometrazhen-film-na-poreditcata-675895.html", "text": "Шипченската епопея оживява в нов късометражен филм, посветен на 3 март. Специалният епизод е продължение на документалната поредица „Българско военно чудо“, която разказва за най-големите постижения на армията ни.Поредицата достигна до над 1 млн. българи в социалните мрежи. Поради големия интерес, „Българска история“ и ЗАД „Армеец“ ще зарадват почитателите с вълнуващ екранен разказ за боевете при Шипка, превърнали се в символ на българската свобода.Премиерата на 11-тия специален късометражен филм от поредицата ще бъде в навечерието на националния празник 3 март. Епизодът ще бъде достъпен безплатно онлайн за всички, които искат да си припомнят великите моменти на българската история по време на един от най-българските празници.Той ще бъде публикуван в социалните мрежи на сдружение .Поредицата „Българско военно чудо“ е част от цялостната образователна инициатива на „Българска история“ и ЗАД „Армеец“, която цели да направи историята достъпна и интересна за широката публика. Проектът спомага и за модернизирането на преподаването на предмета в училищата. От старта на инициативата през месец октомври 2017 година досега филмите от поредицата са представени пред хиляди ученици и учители в страната. Дискове с документалните епизоди от „Българско военно чудо“ се предоставят безвъзмездно за образователни цели, за да може преподавателите да направят часовете си по история по-вълнуващи и интересни за учениците.", "date": "2018.03.01", "title": "Боевете при Шипка оживяват в нов късометражен филм на поредицата „Българско военно чудо"}
