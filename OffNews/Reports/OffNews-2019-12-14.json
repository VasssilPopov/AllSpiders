{"url": "https://offnews.bg/ikonomika/potreblenieto-na-glava-ot-naselenieto-u-nas-1-2-ot-srednoto-v-es-717581.html", "text": "Фактическото индивидуално потребление (ФИП) у нас възлиза на 56% при 100% средно за Европейския съюз. Това ни поставя на последно място по този показател. На обратния полюс е малкият град-държава Люксембург със 134%, според статистиката на Евростат, представена от НСИ.  Фактическото индивидуално потребление (ФИП) измерва материалното благосъстояние на домакинствата. През 2018 г. индексите на физическия обем на ниво ФИП на човек от населението, изразено в стандарти на покупателната способност (СПС), показват отчетлива разлика между страните от Северна Европа и тези в Централна и Източна Европа.Данните, публикувани от Евростат, са базирани на ревизираните паритети на покупателната способност (ППС) и на последните актуални данни за БВП и населението. През 2018 г. десет държави членки отбелязват ФИП на човек от населението над средното равнище за 28-те страни от ЕС. Равнището е най-високо в Люксембург - 34%, следвана от Германия - 20% над средното за ЕС-28 ниво. Австрия, Дания, Белгия, Нидерландия, Обединеното кралство, Финландия, Швеция и Франция отчитат нива между 7 и 17% над средното равнище за ЕС.ФИП на човек от населението за четиринадесет държави членки варира до 30% по-ниско от средното равнище за ЕС-28. В Италия, Ирландия, Кипър и Испания равнищата на ФИП на човек от населението са до 10% под средното за ЕС-28, като в Литва, Португалия, Чешката република и Малта са от 10% до 20% по-ниски, а в Словения, Гърция, Полша, Естония, Словакия и Румъния - от 20% до 30% по-ниски от средното равнище за блока.Четири държави членки бележат ФИП на човек от населението повече от 30% под средното за ЕС равнище. Латвия, Хърватия и Унгария имат от 30% до 40% по-ниско равнище, а България има над 40% по-ниско равнище на този показател от неговото средно ниво за държавите от ЕС.БВП е основният измерител на икономическата активност. През 2018 г. БВП на човек от населението, измерен в СПС, е в границите от 51% в България до 261% в Люксембург спрямо неговата средна величина в 28-те страни членки на ЕС.", "date": "2019.12.14", "title": "Потреблението на глава от населението у нас - 1/2 от средното в ЕС"}
{"url": "https://offnews.bg/nashite-avtori/kalin-terzijski-koleda-717345.html", "text": "Коледа - изнудване посредством деца.О, не, под това заглавие няма да прочетете криминален разказ. Нито пък хумористичен - като Вождът на червенокожите на печалния герой Уилям Портър. Който, изучавайки лекарствения справочник на Етиен-Осиан Анри, толкова се впечатлил, че чак взел името му в английски вариант за свой псевдоним. О'Хенри. Не, тук ще говоря за едно друго изнудване.Идва Коледа.Човек, дори да е съвсем слабо авторефлективен, тоест – дори и да не е свикнал като му се приправи някакво безобразие, да отчита това и да е наясно, че му се е приправило Именно безобразие... дори и да не е самокритичен, все пак донякъде все е способен на контрол над страстите и сфинктерите си.Просто казано – човек дори да е прасе, все има малко срама и не ака на метено без да се замисли. И все има някакво самоограничение над безмерните си иначе желания за Всичко. И за Повече от Всичко.Апропо - хубав е тоя лаф в рекламата: Мила, ще те заведа на околосветско! А тя: Еее, не може ли някъде другадееее (лигаво, та чак някак възвишено от лигня).Но рекламистите и трикстерите (фокусниците) на Свещените Маркетингови Комуникации не са вчерашни! Охохо!Те не са даже и онзиденшни!Те могат да извадят не заек от цилиндър, не цилиндър от заек, а и двете от нищо и да ги пъхнат отново в Нищото и никой да не разбере какво е станало!Майсторите на маркетинга и рекламата (Маркетингът, представям си го, е старият и мъдър татко, Рекламата е неговата буйна червенокоса дъщеря) знаят и психология. Част от тях са учили в Принстън, друга част – в Югозападния университет.И те са наясно, че човек – идват ли празници – е възможно да стане и изведнъж и по някакъв такъв твърдоглав и упорит начин – дори и пестелив!По себе си го знам: дойдат ли ми парички, някак става ми едно такова стиснато и благо, пестеливо и благоразумно! Казвам си: сега е моментът да попестя, да понатрупам, да имам и за черни дни и за охрави дни и за дни с цвят сиена печена.Та нима не е очевидно: бедните пилеят, щедри са като фараони, само да им падне – раздават и се показват; богатите – не дай си, Боже, да им поискаш – винаги ще ти покажат такава завидна пестеливост и скромност в желанието да дават, че чак ще си помислиш, че още не е създадена толкова тънка игла, с която да може да се проникне през задното им отверстие. Стисльовци.И както преди Коледа се дават втори заплати и първи и половина пенсии – току виж на някой току-що забогатал с втората си пенсия му хрумнало да не пилее, ами да пести!И тогава тези мили трикстери вкарват в ход тежката артилерия на децата. Дечурлигата.Преди да станеш железен и напълно овладял желанията си дзенбудист, ти известно време си дете и определено не владееш много добре желанията си и импулсите си. Допишка ти се – и айде в гащите.Консуматорската Система, този свещен хекатонхейрон (виж Хекатонхейри в Уикипедия и не се прави на вечна жертва на незнанието, клети ми Македонски!) е измислила пиниз и по тая тема: има памперси. Нека дечицата не се притесняват, а да се отдават спокойно на желанията и импулсите! Винаги ще има топъл, сух и чист памперс – така че пишкайте и акайте на воля! Казвам ви: когато създадат и памперси за здрави и читави възрастни, та да не се притесняват да се отдават спокойно на желанията и импулсите си и да акат и пишкат във всеки миг – тогава вече ще стане притеснително. В смисъл – страшно ще стане.И така: дечицата все още не знаят какво искат, защо го искат, как го искат и колко го искат. А и не знаят дали е редно да искат толкова, а и не знаят дали има неща, които не бива да искат, а не знаят дали като искат е задължително да им се даде.Но те искат, искат, искат – и това си е!Това, апропо, е един от двигателите на живота въобще. Но ако се замислим, ще видим, че в различните времена има, някак си, доста големи различия.Тоест – не винаги желанията на децата са били драконовски закон за вкараните в коловоза на консумацията възрастни. Не винаги. Не във всички времена.Но сега нещата стоят така: системата, този хекатонхейрон, стимулира, поощрява, учи и зомбира децата в една посока: Искайте!Искайте и ще ви се даде вече не е просто израз на И. Христос, а един Всевалиден, Всеобщ, Висш Рекламен Слоган!Системата стимулира всички да Искат - с обещанието, че ще им се Даде.Но тъй като с възрастните е по-трудно, тя атакува дечицата. Най-безогледно.Те нямат все още развит имунитет във вид на зрял Аз. Който да удържа поривите и импулсите на беснеещия Ид (То или инстинктите). Те нямат имунна система, ограничаваща собствените, пръкнали се из инстинктите, желания.И ето какво става. Идва Коледа. Колеле мале. Идват някакви пари. Спестявани, крити в месалчета или в буркани в камерата на хладилника, или във вид на втори заплати или просто взети назаем... И хищните трикстери засвирват. А в мелодията, която свирят, се пее: Дечица мили! Отидете веднага... Незабавно... Моментално... при мамататкобабадядкочичолеля! И почнете да ревете до небесата! И да искате: колело часовник с игри таблет електронна игра еднометров шоколад електорен меч като на люк скайуокър нов смартфон електромобилче със скорости като истинско на мерцедес яке като на скалата от хиляда лева нож ала беър грилс който вече не е модерен ама електронен човек, електронен приятел с изкуствен интелект, електронен 3D свят и всичко останало!Искайте и ще ви се даде.И за всички ще има.", "date": "2019.12.14", "title": "Калин Терзийски: Коледа"}
{"url": "https://offnews.bg/obshtestvo/zatvoriha-vetc-zamarsil-reka-vacha-s-neftoprodukti-717586.html", "text": "ВЕЦ \"Въча 1\" е виновен за замърсяването на река Въча с нефтопродукти вчера, съобщи областният управител на Пловдив Дани Каназирева, цитирана от бТВ. Служители на \"Басейнова дирекция\" в града са проследили замърсяването по течението на реката и са стигнали до нарушителя.Резултатите от пробите на водата ще са готови другата седмица, тогава ще се разбере с какво точно е била замърсена реката.По закон предвидената глоба е между 5 и 15 хил. лева.\"Операторът на ВЕЦ-а е длъжен да установи причината за замърсяването. Ако пробите покажат отклонение, централата ще понесе и санкция от 5 до 15 хиляди лева\", обясни областният управител Дани Каназирева, цитирана от \"Фокус\". Според нея мащабът на замърсяването не е голям, но е недопустимо да го има. Басейнова дирекция е издала предписание на НЕК ЕАД за незабавно преустановяване изпускането в река Въча. Заради неспазване на предписанието днес беше преустановена работата на ВЕЦ \"Въча 1\", а дирекцията стартира административнонаказателна процедура срещу НЕК. При оглед на мястото на изтичане на преработени води от ВЕЦ \"Въча 1\" в река Въча са констатирани петна, образуващи филм по водната повърхност.Заради ремонтни дейности на ВЕЦ \"Въча 1\" преди няколко седмици  и това доведе до смъртта на тонове риба. ", "date": "2019.12.14", "title": "Затвориха ВЕЦ, замърсил река Въча с нефтопродукти"}
{"url": "https://offnews.bg/zimni/mario-mat-i-mark-zhirardeli-dadoha-start-na-zimnia-sezon-v-bansko-717587.html", "text": "С демонстративни спускания Марио Мат и Марк Жирардели дадоха старт на зимния сезон в Банско. След това двете звезди на ските поведоха по тринайсет любители на ски спорта в отборно състезание.\"Щастлив съм, че съм в Банско, в този прекрасен курорт и на това прекрасно място, за първи път бях тук през 2011 година и още тогава ми хареса\", каза ски легендата Марио Мат, който е олимпийски и трикратен световен шампион. Тук винаги стават страхотни състезания, има добри условия и невероятни хора, затова се радвам да видя толкова млади любители на ските в Банско, допълни Марио Мат. След състезанието двата отбора, начело с Марио Мат и Марк Жирардели, заедно с децата от ски училище \"Юлен\" се спуснаха по малката детска писта и дадоха началото на зимния сезон.\"Добре дошли отново в Банско, виждате, че вече вали сняг, надявам се преди Коледа целият курорт да отвори\", каза на откриването петкратният носител на Световната купа по ски Марк Жирардели, който е и мажоритарен собственик на ски зоната в Банско.На журналистически въпрос за втори кабинков лифт и негативите, които имаше през годините във връзка с чакането и опашките, Марк Жирардели заяви: \"Живеем в свят, в който ако останеш на едно място е все едно се движиш назад. За да се движиш напред трябва да се модернизираш, да си наравно с другите\".Той допълни, че очакват информацията, която ще дойде от българското правителство за развитие на ски зоната в Банско. По отношение на негативизма, не си мислете, че е само тук, посочи Марк Жирардели и даде пример с автрийски курорти, където подобни казуси продължават вече две десетилетия.\"Трябва да сме позитивни, за да свършим своята работа, трябва да сме модерни, за да може хората да се чувстват по-добре\", каза още ски легендата и мажоритарен собственик на ски зоната в Банско.Маркетинг директорът на \"Юлен\" АД - Иван Обрейков посочи, че от днес в ски зона Банско има нови цени. \"До вчера цената беше 35 лева за възрастни, от днес, тъй като пуснахме още няколко писти и още няколко лифта, цената за възрастни е 45 лева на ден, 40 лева за студенти и младежи и 35 лева за деца. Очаква се и по-студено време, за да може да започне производството на технологичен сняг\", заяви Обрейков.На откриването присъства и новият кмет на община Банско - Иван Кадев, който заяви, че общинското ръководство ще продължи да работи, за да развива спорта и туризма в общината.", "date": "2019.12.14", "title": "Марио Мат и Марк Жирардели дадоха старт на зимния сезон в Банско"}
{"url": "https://offnews.bg/sviat/prolivni-dazhdove-v-gartcia-burni-vetrove-spriaha-feribotite-717583.html", "text": "Проливни дъждове наводниха пътища в Гърция. До девета степен по скалата на Бофорт достигна силата на вятъра в Егейско море. Властите прекъснаха фериботните връзки от пристанищата Пирея и Рафина към Цикладските острови - Наксос, Парос и Санторини. Островите Закинтос и Кефалоня също останаха без морски транспорт, съобщи БНР. Отправени са предупреждения към пътниците на фериботите да се свържат с пристанищните власти, защото има вероятност да се прекъсне движението на плавателни съдове и към други острови в Егейско море.Силните дъждове наводниха част от пътната мрежа на Халкидики и в област Иматия. Движението се извършва по безопасни отсечки, съобщават от полицията. Синоптиците прогнозират силни валежи и утре. Електричествотото в над 60 000 домакинства във Франция е прекъснато. В страната бушуват бури, за които синоптиците предупредиха с червен код за много опасно време.Meteo France предупреди, че ветровете носят и повишен риск от лавини в Алпите. За Корсика е обявен жълт код за опасно време, след като ветровете достигнаха над 150 км/ч. Френският електроразпределител Enedis заяви, че 50 000 домакинства в югозападна Франция и 10 000 в северната част, предимно в Нормандия, остават без ток. Необичайно силна снежна буря в Исландия причини смъртта на един човек, предаде ДПА. Полицията съобщи, че тяло е било открито в отдалечен район в северната част на страната. Смята се, че то е на 16-годишно момче, което е в неизвестност от сряда. Исландия бе връхлетяна през последните дни от бури - според някои най-силните от 40 години. Най-засегната бе северната част на страната, където над 20 000 души останаха без ток. Много основни пътища бяха блокирани.", "date": "2019.12.14", "title": "Проливни дъждове в Гърция, бурни ветрове спряха фериботите"}
{"url": "https://offnews.bg/futbol/tcska-pobedi-dunav-i-otmakna-futbolist-na-rusentci-717585.html", "text": "ЦСКА победи Дунав Русе с категоричното 4:0 в двубой от 20-ия кръг на Първа лига, игран на стадион \"Българска армия\".Тиаго Родригес (31') откри за домакините, а Али Соу (59') удвои. Малко след това Греъм Кери (68') също се разписа, а за крайния резултат точен бе Рубен Пинто (73').Интересното е че в последните минути на мача \"червените\" се похвалиха в официалния си сайт, че са привлекли в редиците си нападателя на русенци Ахмед Ахмедов. Футболистът официално подписа своя договор с \"армейците\" и от първия ден на зимната подготовка през януари ще се присъедини към новите си съотборници.Към 24-годишния играч имаше засилен интерес и от други водещи родни отбори, но в крайна сметка решаващо се оказа личното му желание да заиграе на \"Армията\". През есенния полусезон Ахмедов вкара 6 гола в 18 мача, а миналата кампания отбеляза 8 попадения за русенци в Първа лига.Иначе след тази победа ЦСКА събра 39 точки и ще зимува на четвърто място в класирането на първенството. Отборът на Дунав пък е 11-ти със 17 пункта.ЦСКА: Бусато, Турицов, Занев, Гълъбов, Мазику, Кери, Отабор (66 - Митков), Соу (71 - Юрич), Малинов, Тиаго (81 - Уот), ПинтоТреньор: Милош КрушчичДунав: Макенджиев, Ковачев, Николов, Върбанов, Милчев, Кавалканте, Русанов (66 - Димитров), Костадинов, Щерев, Димов, ХристовТреньор: Людмил Киров", "date": "2019.12.14", "title": "ЦСКА победи Дунав и отмъкна футболист на русенци"}
{"url": "https://offnews.bg/112/19-godishen-proboden-s-nozh-v-korema-pochina-v-bolnitcata-v-shumen-717584.html", "text": "19-годишен младеж е починал в болницата в Шумен, след като е намушкан с нож при скандал, съобщи МВР в града. Спор между трима младежи е довел до това, че единият от тях е извадил нож и нанесъл прободна рана в корема на 19-годишния местен жител.Веднага след това извършителят избягал в неизвестна посока. Пострадалият е приет в тежко състояние и с опасност за живота в спешното отделение на шуменската болница, където по-късно е починал. Работата по образуваното досъдебно производство продължава под ръководството на окръжнатапрокуратура в Шумен.", "date": "2019.12.14", "title": "19-годишен прободен с нож в корема, почина в болницата в Шумен"}
{"url": "https://offnews.bg/zimni/polsha-triumfira-v-otbornoto-sastezanie-v-klingental-717593.html", "text": "Световните шампиони за миналия сезон от Полша триумфираха в отборния старт в германския зимен център Клингентал от Световната купа по ски скок.\"Дружина полска\" в състав Пьотр Зила, Якуб Волни, Камил Стох и Давид Кубацки постигнаха 968,7 точки и оставиха на точно 25 пункта зад себе си тимът на Австрия, който се окичи със сребърните медали.На трето място с 911 точки завърши отборът на Япония. Общо девет тима застанаха на старт днес. Ето и цялото класиране от състезанието в Клингентал:", "date": "2019.12.14", "title": "Полша триумфира в отборното състезание в Клингентал"}
{"url": "https://offnews.bg/obshtestvo/velislav-minekov-kandidat-za-rektor-na-nha-717592.html", "text": "Скулпторът Велислав Минеков е кандидат за ректор на Националната художествена академия (НХА). Досегашният ректор проф. Николай Драчев вчера. На заседанието на Академичния съвет, на който трябваше да обясни къде са изчезнали стотици хиляди от парите за заплати на преподаватели и служители, както и защо са отклонени суми от перото за студентски стипендии.  Очаква се новият ръководител на НХА да бъде избран на 15 януари на общо събрание на академичния съвет. Дотогава училището ще се ръководи от зам.-ректора доц. Бойка Доневска.В академията предстои да се проведе одит по разпореждане на просветния министърКрасимир Вълчев. ", "date": "2019.12.14", "title": "Велислав Минеков кандидат за ректор на НХА"}
{"url": "https://offnews.bg/sviat/zhertvite-na-vulkana-na-ostrov-uajt-stanaha-17-tarsiat-tela-na-zagina-717576.html", "text": "Водолази продължават днес издирването на телата на жертвите на вулканичното изригване на новозеландския остров Уайт, предаде Франс прес. Бедствието отне живота на най-малко 17 души.28 души са все още в болници в Нова Зеландия и Австралия, 21 от тях са в критично състояние. Двама души се водят за изчезнали.Повечето от хората, намирали се на острова, са били туристи от Австралия, САЩ, Великобритания, Китай, Германия, Малайзия и от самата Нова Зеландия.Тленните останки на шест от жертвите бяха прибрани от острова при рискована операция с участието на новозеландски командоси, припомня БТА. Първата жертва бе официално идентифицирана днес и това 21-годишната австралийка Кристал Броуит. Тя е била в Нова Зеландия със семейството си, за да празнува рождения си ден. Според учените, наблюдаващи острова, има между 35 и 50 процента шансове за ново изригване.", "date": "2019.12.14", "title": "Жертвите на вулкана на остров Уайт станаха 17, търсят тела на загиналите"}
{"url": "https://offnews.bg/obshtestvo/nezriashto-momiche-znae-12-ezika-i-tarsi-rabota-717508.html", "text": "Олга Коева е незряща 26-годишна жена, която владее 12 езика и търси работа в сферата на писмените комуникации или друга, отговаряща на знанията ѝ. Родена е в Шумен и завършва Националното музикално училище \"Николай Пипков\". Майка ѝ е рускиня, затова Олга приема българския и руския за свои родни езици, сподели тя пред OFFNews. Зрението си загубва, когато е едва 3-годишна. Момичето обаче смело преследва мечтите си. Сега Олга живее в Германия. В интервю за Studieren in Bayern споделя, че в семейството ѝ няма музиканти, но тя от бебе развива любов към музиката. Родителите ѝ, баби и дядовци я научили на детски песнички, руски романси и българска фолклорна музика, а заедно слушали класическа музика. Да изучава езици за Олга е хоби, а музиката е нейната истинска страст. В свободното си време тя предпочита да се разхожда или да чете главно исторически, понякога криминални или любовни романи. Иска да работи в Европа, за предпочитане - в Германия, тъй като според нея там е по-лесно човек с увреждания да си намери работа, отколкото в България.\"Бих искала да насърча други ученици с увреждания да не се отклоняват от пътя си, а да мислят позитивно и да вярват в доброто. Това е единственият начин да сбъднат мечтите си\", споделя Олга. Автобиографията си Олга Коева представя така:", "date": "2019.12.14", "title": "Незрящо момиче знае 12 езика и търси работа"}
{"url": "https://offnews.bg/bojni/tervel-pulev-prechupi-korav-amerikanetc-i-specheli-internatcionalnata-717594.html", "text": "Тервел Пулев изправи феновете на крака в зала \"Колодрума\" в Пловдив, след като победи американеца Дешон Уебстър. Това бе 15-а поредна професионална победа за по-малкия от двамата братята Пулеви и той вече е горд носител на интернационалната титла на Световната боксова асоциация в полутежка категория.Победата ще му даде възможност да пробие в топ 10 на ранглистата й и да продължи изкачването си на голямата сцена. В картите си съдиите бяха категорични - 118-110, 120-108, 118-110 в полза на българина срещу родения в Канзас боксьор.Пулев доминираше на ринга през целия двубой, а Уебстър разчиташе на навеждане на главата си и накъсваше действията, което затрудни българина, който не успя да стигне до нокаут.Бронзовият медалист от Лондон 2012 наплъно надигра американския си опонент, като в шестия рунд бе много близо до това да го откаже.Уебстър има 12 победи (6 с нокаут), 2 равни мача и вече 3 поражения в своята кариера.", "date": "2019.12.14", "title": "Тервел Пулев пречупи корав американец и спечели интернационалната титла"}
{"url": "https://offnews.bg/sviat/turtcia-iska-da-kupi-raketi-patriot-ot-sasht-717575.html", "text": "Турция предложи на САЩ да продаде на Анкара системата за противоракетна отбрана “Patriot”, очакваме отговор. Това заяви турският външен министър Мевлют Чавушоглу на форум в Доха, Катар.„Турция вярва, че САЩ все още са наши съюзници, а ние оставаме техни съюзници…Никой не може да отмени сделката с Русия за закупуване на С-400, вече е сторено. Предложението на Русия беше по-изгодно и ние го приехме. Сега ние сме готови да купим системата “Patriot” от САЩ, чакаме отговора им“, каза Чавушоглу.Външният министър заплаши, че в случай на приемане на санкции от САЩ заради доставката на С-400, Турция ще бъде принудена да отговори на тях.Новината за покупката на “Patriot” идва само дни след като Комисията за външни отношения на Сената на САЩ одобри в сряда пакет от санкции срещу Турция и нейния финансов сектор заради военната операция на Анкара в североизточната част на Сирия и закупуването на руски зенитни ракетни системи С-400. Сега документът ще бъде представен за разглеждане от Сената, като в рамките на дебата в него може да се правят изменения. Подобен законопроект беше одобрен от Камарата на представителите на САЩ в края на октомври.Инициативата задължава президента на САЩ Доналд Тръмп да наложи ограничения на участващите във военната операция в Сирия, по-специално срещу турския министър на националната отбрана Хулуси Акар. Освен това, се казва в документа, администрацията на Вашингтон, съгласно закона за CAATSA („За противодействие на противниците на Америка чрез санкции\"), е длъжна да въведе ограничения във връзка с покупката на Анкара на С-400.Министерството на външните работи на Турция осъди подготовката на САЩ за въвеждане на санкции срещу страната. „Инициативите, подкрепени от двете камари на Конгреса и антитурските кръгове, са още един признак на неуважение към нашите суверенни решения относно националната ни сигурност“, се казва в позицията.Отношенията между САЩ и Турция толкова се напрегнаха, че официални лица заговориха за възможно изтегляне на американските войски от базите им в Турция. Заради покупката на С-400 САЩ отказаха да доставят на Турция и изребители от последно поколение F-35 още през лятото, въпреки, че Анкара участва с финанси в програмата за разработка и производство на истребителите. “Нa Турция мoжe дa ce нaлoжи дa зaкупи изтрeбитeли oт Руcия и Китaй” зaяви aмeрикaнcкият прeзидeнт Дoнaлд Тръмп, прeди cрeщaтa нa върхa нa НAТO в Лoндoн в началото на месеца.Рано е да се говори за закупуването от Турция на руски изтребители, Анкара все още се надява да получи американските самолети F-35, отговори му турският министър на отбраната Хулуси Акар.„На този етап е рано да се говори за закупуване на руски изтребители. Трябва да се изчака и да се види как ще се развият събитията. Турция е независима държава и ще направи това, което сметне за добре. Ако САЩ откажат да изпълнят задълженията си за доставка на F-35, тогава можем а намерим други доставчици. В света се произвеждат много самолети и да се намери вариант не е проблем. Но искаме да си сътрудничим със САЩ, защото те са наши партньори“, заяви Акар в ефир за телевизия NTV.", "date": "2019.12.14", "title": "Турция иска да купи ракети “Patriot” от САЩ"}
{"url": "https://offnews.bg/112/zadarzhaha-ubietca-na-19-godishnia-mladezh-kojto-pochina-sled-kato-be-717591.html", "text": "Убиецът на 19-годишния младеж, който бе наръган с нож и почина от раните си в Шумен, е задържан.Извършителят избяга от мястото на престъплението, но бе заловен по-късно, съобщи МВР в града. В 12:08 часа днес в дежурната оперативна част на ОДМВР- Шумен е приет сигнал за възникнал инцидент, по време на който мъж нанесъл удар с нож в областта на корема на 19-годишен.Към мястото бил насочен полицейски екип. Изяснено било, че малко преди това между трима младежи възникнал спор, по време на който единият извадил нож и нанесъл прободна рана в корема на 19-годишен местен жител.Пострадалият е приет в тежко състояние в спешно отделение на шуменската болница, с опасност за живота. Малко по-късно починал. Работата по образуваното досъдебно производство продължава под ръководството на окръжната прокуратура в Шумен.", "date": "2019.12.14", "title": "Задържаха убиеца на 19-годишния младеж, който почина след като бе наръган с нож"}
{"url": "https://offnews.bg/sviat/severnite-eleni-gladuvat-zatoplianeto-namaliava-pasishtata-im-717579.html", "text": "Северните елени в Швеция гладуват, пасищата са намалели заради минното дело и сечта на дървета. Представители на коренното население саами се безпокоят, че промените в климата могат да сложат край на традиционния им поминък, съобщи АП, цитирана от БТА. Заради затоплянето снегът близо до почвата се заледява и животните не могат да се хранят. Тази година първият сняг в района падна много рано през есента, последван от дъжд. Така храната на елените се озова под дебел пласт лед и животните се отклоняват от традиционния си миграционен маршрут, търсейки нови пасища. От стадото на рода на Нила Инга половината животни са тръгнали на изток, както всички са очаквали, а останалите са отишли в планината, където има много хищници и опасността от лавини е голяма.Възрастните пастири саами си спомнят, че някога лошите зими са били една на десет години. Сега обаче \"екстремните и необичайни метеорологични явления стават норма - не само всяка година, но и по няколко пъти годишно\". Арктикът се затопля два пъти по-бързо от останалата част на света. По данни на шведския Институт по метеорология и хидрология температурата в страната се е повишила с 1,64 градуса Целзий от доиндустриалната епоха, а в планинския район през зимата увеличението е още по-голямо - с три градуса Целзий за средните температури от 1991 г. до 2017 г. в сравнение с периода от 1961 г. до 1990 г. ", "date": "2019.12.14", "title": "Северните елени гладуват, затоплянето намалява пасищата им"}
{"url": "https://offnews.bg/futbol/arda-otcelia-vav-varna-717578.html", "text": "Черно море и Арда завършиха наравно 1:1 в двубой от 20-ия кръг на Първа лига, игран на стадион \"Тича\" във Варна.Домакините определено има за какво да съжаляват, тъй като доминираха през цялото време на срещата, но въпреки това гостите от Кърджали поведоха в резултата, благодарение на Радослав Василев (11').\"Моряците\" все пак изравниха с гол на Мартин Минчев (51') и до последно преследваха победата. Това обаче така и не се случи, въпреки отправените над 20 удара към вратата на кърджалийци.Така Черно море вече има 29 точки в актива си и заема пето място в класирането на първенството, докато Арда е с точка по-малко.Черно море: Миодраг Митрович, Виктор Попов (Фахд Актау 90+1'), Даниел Димов, Стефан Станчев, Цветомир Панов, Мехди Букаси (Дани Кики65'), Патрик Андраде, Родриго Енрике, Васил Панайотов, Мартин Минчев, Исмаил ИсаТреньор: Илиан ИлиевАрда: Иван Караджов, Атанас Кръстев, Зоран Гаич, Илиас Хасани, Матеус Леони (Александър Георгиев 56'), Емил Мартинов, Дарен Сидоел (Пламен Крумов 84'), Румян Ховсепян (Иван Коконов 62'), Деян Лозев, Радослав Василев, Спас ДелевТреньор: Стамен БелчевМалко по-късно започва последната среща за днес. ЦСКА посреща Дунав на стадион \"Българска армия\". Двубоят започва в 16:30 часа.", "date": "2019.12.14", "title": "Арда оцеля във Варна"}
{"url": "https://offnews.bg/politika/denitca-zlateva-shte-imame-interesna-predizborna-kampania-717580.html", "text": "Имахме конструктивен пленум, защото приехме правилата, по които ще бъде избиран пряко за първи път в историята на БСП бъдещият председател на партията. Чуха се много предложения, някои от тях бяха приети, по тези правила се работи почти година.Това заяви зам.-председателят на БСП Деница Златева след заседанието на НС на левицата. Тя уточни, че много предложения са били направени в хода на изработването на правилата и че от БСП са използвали европейски опит, защото прекият избор е популярна практика при европейската левица.\"Ще има ясен и прозрачен процес - и при предизборната кампания, и при процеса на съставяне на избирателните списъци, процеса на организация на изборната кампания, изборния ден. Имаме Централна комисия по подготовка на избор, съставена от 9 члена - тя беше избрана днес\", уточни Златева и поясни, че председателят на тази комисия е Емил Войнов. Тя коментира и уточнените дати на избора на председател - на 26 април е първият тур на избора, а ако се наложи балотаж, той ще бъде на 3 май.\"Всеки социалист ще може да участва в прекия избор, достъпни ще бъдат секционните избирателни комисии. В един ден ще се проведе гласуването. Мисля, че въвеждаме един нов стандарт на демократична процедура и ангажираност на всеки един партиен член в избора на бъдещия председател\", подчерта още Златева.Зам.-председателят на левицата изрази надежда, че ще има интересна предизборна кампания. Тя обясни, че всеки трябва да представи платформата си и виждане за развитие за развитието на партията. \"Това трябва да бъде сблъсък на идеи, а не сблъсък на това кой харесва или не харесва ръководството\", заключи Деница Златева.", "date": "2019.12.14", "title": "Деница Златева: Ще имаме интересна предизборна кампания"}
{"url": "https://offnews.bg/politika/manolova-poiska-radev-da-nalozhi-veto-na-promenite-za-staite-za-gosti-717588.html", "text": "Президентът да наложи вето на приетата възможност за забрана на интернет сайтове заради публикуване на нерегистрирани стаи за гости.Народните представители да гласуват „против\" въвеждането на допълнителен патентен данък за стаите за гости, вкл. и отдавани през платформи като AirBnB, Booking, Facebook, Instagram и др. Това настояват Мая Манолова и експертите от гражданската платформа „Изправи се.БГ\" по повод предстоящото през седмицата гласуване в Народното събрание. Позицията е формирана след срещи с предприемачи, занимаващи се с отдаването на стаи за гости, по повод въвеждането на регистрационен режим и патентен данък. Законодателната офанзива от последните дни срещу собствениците на стаи за гости показва координиран опит на държавата за саморазправа с конкурентите на големите хотелски вериги, както и недопустима намеса в правилата на свободната конкуренция и пазар от страна на депутатите от ГЕРБ и Обединените патриоти, които са вносители на поправките, смятат от \"Изправи се.БГ\". Преди броени дни Народното събрание прие набързо поправките в Закона за държавния бюджет и Закона за туризма, позволяващи забрана на сайтове като Airbnb, Booking и дори Facebook и Instagram, ако на техните платформи се предлагат нерегистрирани в общината стаи под наем. С тези поправки за предприемачите от този бранш се въведе регистрационен режим, но и ще се създаде нормативен хаос, тъй като измененията не се правят в закона, както изисква Законът за ограничаване на административното регуларане и административния контрол върху стопанската дейност, а в наредба. Допълнително затрудняващо условие е, че когато хората отиват да регистрират стаите си за гости, трябва да предоставят писмено съгласие на поне 51% от собствениците в етажната собственост – задача, която практически е неосъществима., обясняват Манолова и екипът й. От друга страна гласуваното от депутатите създава и съдебен хаос, защото делата за нерегистрираните, но рекламирани в интернет-платформите обекти, ще се насочват единствено и само към Софийския районен съд, което пък противоречи на други нормативни уредби, твърдят те.Като произвол върху малките предприемачи определяме и фактът, че планираният патентен данък е еднакво голям и за една стая, и за отдаването под наем на до 20 стаи – между 25 и 250 лева в зависимост от местоположението на обектите. Затова от „Изправи се.БГ\" настояват: Президентът да наложи вето на приетата възможност за забрана на интернет сайтове заради публикуване на нерегистрирани стаи за гости; Парламентът да не приема внесените текстове за задължително въвеждане на нов патентен данък върху малките обекти за настаняване с до 20 стаи; Народните представители да обсъдят с представители на собствениците, отдаващи стаи под наем, законовата уредба, така че тя да не пречи на бизнеса и свободната конкуренция и да не поставя в дискриминационни условия малките предприемачи. ", "date": "2019.12.14", "title": "Манолова поиска Радев да наложи вето на промените за стаите за гости"}
{"url": "https://offnews.bg/112/politcia-pozharna-i-api-v-obsht-tcentar-sreshtu-katastrofite-717577.html", "text": "Полицията, Пожарната, Агенция \"Автомобилна администрация“ и Агенция \"Пътна инфраструктура\" ще работят заедно в единен координационен център. Това съобщи вътрешният министър Младен Маринов, който представи новата структура. Целта на звеното е при възникване на инцидент всички отговорни институции да реагират своевременно. Центърът няма да иззема функциите на спешния телефон 112. Дежурните оттам ще подават сигналите на центъра, уточни Нова твНа монитори в центъра в реално време се виждат всички пътни участъци в ремонт. При нужда или задръствания отделните регионални структури на МВР ще изпращат допълнителни пътни полицаи.По изграждането на съвместния екип се работи от два месеца. Неговата ефективност вече се е доказала при няколко инцидента от последните дни, съобщи още Маринов.Вътрешният министър уточни, че центърът ще разполага с базата данни на всички институции. При сигнал на пътя ще може да се вижда дали шофьорът има нарушения, дали е с валидна книжка, дали е употребил алкохол. Гражданите също могат да изпращат клипове със засечени нарушители, които по-най-бързия начин да бъдат спрени от пътните полицаи.Цялата информация ще се подава своевременно и на министъра.Главният секретар на МВР съобщи, че от началото на годината са станали 6413 тежки ПТП-та с 594 жертви и повече от 8000 ранени.", "date": "2019.12.14", "title": "Полиция, пожарна и АПИ в общ център срещу катастрофите"}
{"url": "https://offnews.bg/futbol/valeri-bozhinov-prikliuchi-s-botev-vratca-717569.html", "text": "Нападателят Валери Божинов напусна Ботев Враца. Опитният футболист се появи в заключителните минути срещу Етър (1:1) на стадион \"Ивайло\", които се оказаха и последните му за врачани.Той се е разбрал с наставника Антони Здравков още преди срещата, че няма да остане в състава през 2020 година, съобщава Спортал.33-годишният бивш футболист на Лече, Фиорентина, Ювентус, Манчестър Сити, Парма, Спортинг Лисабон, Верона, Виченца, Левски, Тернана, Партизан, Мейджоу Хака, Лозана и Риека се завърна във Враца през септември, след като прекара пролетта на \"Герена\" и класира \"сините\" в Лига Европа.Вторият му престой на стадион \"Христо Ботев\" обаче нямаше нищо общо с есента на 2018 година, когато вкара седем гола в 11 мача. Два от тях влязоха в историята, след като донесоха победата с 3:1 над Левски насред стадион \"Георги Аспарухов\".Този сезон Божинов имаше няколко травми и здравословни проблеми, отборът не бе на нивото от предната година, вторият му баща Сашо Ангелов напусна, а той игра в общо девет срещи от първенството, но не успя да се разпише нито веднъж. Само в пет от тях бе титуляр, като записа едва 384 минути.Все още не е ясно къде ще продължи кариерата си нападателят, който след два месеца навършва 34 години.", "date": "2019.12.14", "title": "Валери Божинов приключи с Ботев Враца"}
{"url": "https://offnews.bg/zimni/anuliraha-start-na-albert-popov-zaradi-silen-viatar-717567.html", "text": "Слаломът от Световната купа в алпийскитски във Вал д’Изер беше анулиран заради силен вятър. Това решение взеха организаторите, след като няколко пъти днес бе отлагано началото на първия манш. Заради лошите атмосферни условия в крайна сметка бе решено, че няма възможност състезанието да се състои, а под риск е и гигантският слалом.В слалома трябваше да участва най-добрият ни скиор Алберт Попов. Младият ни талант трябваше да стартира с №20.Първоначално състезанието, беше планирано за 10,30 часа българско време, но условията не позволиха провеждането му.Взето бе решение стартът на първия манш да се премести за 12 часа, като трасето бъде съкратено. Вторият манш съответно за се премести от 14 за 15 часа българско време. Условията обаче не позволиха състезание на има.", "date": "2019.12.14", "title": "Анулираха старт на Алберт Попов заради силен вятър"}
{"url": "https://offnews.bg/politika/da-ne-dopusnem-sasht-i-es-da-zagubiat-interes-kam-balkanite-prizova-b-717570.html", "text": "Като балканци е важно да не оставим европейците и американците да загубят интерес към нас. Това каза премиерът Бойко Борисов на форум за устойчивостта на Заадните Балкани, организиран от Републиканския институт на САЩ с София. Той добави, че когато регионът е сигурно място, ще се увеличат и инвестициите и заплатите, и стандарта на живот.“Балканите не предизвикват интерес. Не предизвикваха интерес, защото ние сами си го правихме – войни, масово унищожение, разпаднаха се държави в кратък период и Балканите отново станаха барутен погреб, незаслужаващи внимание. Радвам се, че със започването на нашето председателство и слагайки темата Западни Балкани, въобще взаимоотношенията на Балканите, многото процеси, които след това последваха, трайно, включително и с днешното мероприятие, поставиха тази тема в центъра на вниманието и на европейските колеги, и на колегите от САЩ” , каза Борисов.Той изрази надежда скоро Северна Македония да е 30 член на НАТО, да покаже разликата в развитието си. В същото време той очаква “с повече разум останалите държави, които искат да се присъединят към ЕС и НАТО, много внимателно да си премерват поведението и стъпките. Разкрачената поза не е полезна за никого. Или си в НАТО, или не си в НАТО. Или си в европейското семейство, или не си.”Според Борисов може да се дават примери с Австрия или Швейцария, но това са процеси, договорени след войната и то с Великите сили. “Трудно е на Балканите да има такава държава, която да играе такава роля, колкото и да ни се иска. Всеки иска военен неутралитет и по възможност мощна банкова система.Премиерът съобщи, че темата Западни Балкани ще бъде поставена два пъти през годината от България – на срещата от Берлинския процес и на организираната с краля на Йордания среща по процеса \"Акаба\", на които домакин ще е в София. Освен това, тя щяла да присъства и на европейският съвет в Загреб през юли в рамките на хърватското председателство на ЕС.Процесът \"Акаба\" е иницииран от Абдула II през 2015 г. за засилване на международното и регионално сътрудничество срещу опасностите от тероризма, радикализацията и насилствения екстремизъм. До момента такива форуми са проведени в Йордания, Албания и Нидерландия. В София срещата ще е на 27 и 28 май.На срещите от на Берлинския процес, държавите от Балканите извън ЕС, заедно с Хърватия, Словения и големите страни от Западна Европа, търсят общи проекти, които могат да подобрят свързаността и сътрудничеството им.Бойко Борисов посочи, че на балканите служите трябва да си взаимодействат бързо и активно, за да не допуснат ислямски екстремизъм. \"Няма малки и големи държави по отношение на спецслужбите. Тези, които знаем за най-добри служби, първи те понесоха тежки удари и се издъниха. Достатъчно е да посочим атентатите в САЩ, през Лондон, Париж и Брюксел\", допълни той.По-късно, пред журналисти, Борисов каза, че радикалният ислям е силен и общ враг на всички страни, и не случайно срещу него си сътрудничат спецслужбите на страните от Западните Балкани, Европа и САЩ, а когато е нужно и Русия.", "date": "2019.12.14", "title": "Да не допуснем САЩ и ЕС да загубят интерес към Балканите, призова Борисов"}
{"url": "https://offnews.bg/zimni/johanes-tingens-bio-otnovo-bezgreshen-vlado-iliev-ostana-33-ti-717582.html", "text": "Звездата в биатлона Йоханес Тингенс Бьо отвя конкуренцията и триумфира в преследването на 12,5 км в австрийския зимен център Хохфилцен от Световната купа.Норвежецът стартира от първа позиция, след като спечели спринта, а днес не допусна нито една грешка при стрелбата и с лекота спечели с време 31:27.0 минути.На второ място остана Александър Логинов, който беше трети в спринта. Руснакът също уцели всичките 20 мишени, но не смогна на темпото на Бьо и завърши на 33.5 секунди зад норвежеца.На трето място финишира Емилен Жаклен. Французинът демонстрира страхтотна форма, след като тръгна по пистата 18-и с 0 грешки в стрелбата и на 40.5 секунди от Бьо.При българскияте Владимир Илиев се представи най-добре, завършвайки на 33-то място. Той направи общо 4 грешки в стрелбата, след като стартира от 43-а позиция. Илиев завърши на 3:53.0 минути от Йоханес Бьо.Състезанието не започна добре за Владо, който сбърка два пъти още на първата стрелба, но след това коригира мерника и прибави 8 точки към актива си.Другият ни участник днес - Антон Синапов, не завърши, след като технически проблем го извади от състезанието на излизане от огневия рубеж при първата стрелба.В генералното класиране за Световната купа лидер е Йоханес Бьо (Норвегия) с 211 точки, пред Александър Логинов (Русия) със 177, Симон Дестьо (Франция) със 175, Тарей Бьо (Норвегия) със 168 и Мартен Фуркад (Франция) със 162. От българите Владимир Илиев е 30-и с 39 точки, а Красимир Анев е 40-и с 26.", "date": "2019.12.14", "title": "Йоханес Тингенс Бьо отново безгрешен, Владо Илиев остана 33-ти"}
{"url": "https://offnews.bg/futbol/mourinio-privetstva-novia-dogovor-na-klop-s-livarpul-717564.html", "text": "Мениджърът на Тотнъм Жозе Моуриньо приветства подновяването на договора на Юрген Клоп с Ливърпул. Германският специалист ще остане на “Анфийлд” поне до 2024 година, а португалецът смята, че това е добре както за мърсисайдци, така и Висшата лига като цяло.\"Мисля, че сега всички са щастливи. Юрген явно е доволен, че ще продължи работата си, иначе не би подписал нов договор. В Ливърпул пък със сигурност са радостни от свършеното от него, в противен случай нямаше да му предложат удължаване. Феновете обичат Клоп, играчите - също.Новината е добра и за Висшата лига, защото искаме тук да са най-добрите треньори и футболисти. А Клоп е сред най-добрите\", коментира португалецът, който наскоро се завърна във футбола като мениджър на Тотнъм, след като беше без работа от уволнението му от Манчестър Юнайтед.В Ливърпул определено са много доволни от привличането на Клоп през октомври 2015 година. Клубът направи огромни стъпки напред за връщането си във водещите позиции в световния футбол. През миналия сезон мърсисайдският клуб набра рекордните 97 точки в Премиършип, но не успя да стане първенец на страната.Ливърпул обаче се реабилитира и завоюва трофея в Шампионската лига, побеждавайки във финала Тотнъм с 2:0. В момента отборът на Клоп води убедително в класирането във вътрешното първенство, изпреварвайки втория Лестър с 8 точки и шампиона Манчестър Сити с 14. Така “червените” уверено вървят към първата си от 1990 г. насам титла.\"Когато ми се обадиха през есента на 2015 г., чувствах, че сме идеални един за друг. Сега чувствам единствено, че не го оцених достатъчно. Само абсолютната увереност в това, че нашето сътрудничество върви в полза и на двете страни, ми предостави възможност да остана до 2024 г.Иначе не бих подписал нов контракт. Този клуб е толкова добър, че не мога да си представя да го напусна\", заяви от своя страна Клоп.", "date": "2019.12.14", "title": "Моуриньо приветства новия договор на Клоп с Ливърпул"}
{"url": "https://offnews.bg/obshtestvo/chestit-imen-den-na-snezhanka-beloslava-i-belcho-sashto-cherpiat-717328.html", "text": "Днес почитаме паметта на светите мъченици Тирс, Левкий, Филимон, Ариан, Аполоний и Калиник. Имен ден празнуват Снежана, Снежанка, Снежина и всички с бяла зима в името си като Белослава и Белчо. Тирс и Левкий били родом от Кесария и пострадали при гонението на римския император Деций. Мъжеството и търпението, с което понесли страшните изтезания и чудесата, проявени от Господа, убедили езическия жрец Калиник в истината на християнската вяра.Много години след това, при управлението на император Диоклециан, били мъченически убити християните Асколон и Леонид.Но вярата в Бог ставала все по-силна, въпреки ужасните гонения. Езичниците се обърнали към Христовата вяра и не се страхували от мъченията, които ги очаквали.", "date": "2019.12.14", "title": "Честит имен ден на Снежанка, Белослава и Белчо също черпят"}
{"url": "https://offnews.bg/obshtestvo/oblachno-vreme-prez-uikenda-poveche-slantce-utre-717557.html", "text": "Времето ще е облачно, в равнините и мъгливо, но в източната част от страната ще духа южен вятър и температурите значително ще се повишат. Максималните днес ще са между 7 и 12, на места в Източна България до 14-15 градуса, според прогнозата на НИМХ. Над планините ще бъде облачно и мъгливо. На места, главно в Рило-Родопската област ще има валежи от дъжд, над 2000 метра от сняг. Условия за по-значителни количества има в южните райони от Родопите. Вечерта и през нощта срещу неделя валежи ще има и в масивите от Източна България. Ще духа силен юг-югозападен вятър. Максимална температура на височина 1200 метра около 7°, на 2000 метра – около 2°.Над Черноморието ще е предимно облачно, с временни разкъсвания на облачността преди обяд, главно над северното крайбрежие. Привечер и през нощта срещу неделя на места ще превали дъжд. През по-голямата част от деня ще духа умерен юг-югозападен вятър и температурите ще се повишат; привечер вятърът ще се смени със северозападен. Максимални температури на въздуха: 8° и 13°. Температурата на морската вода е 12°-13°. Вълнението на морето ще бъде 2-3 бала. Утре сутринта в източните райони все още е възможно да превалява слаб дъжд, но и там бързо ще спре. Облачността ще се разкъса и ще намалее до слънчево време.", "date": "2019.12.14", "title": "Облачно време през уикенда, повече слънце утре"}
{"url": "https://offnews.bg/zimni/zhenskata-shtafeta-na-norvegia-otnovo-e-na-varha-v-biatlona-717573.html", "text": "Норвегия триумфира в щафетата на 4х6 км в австрийския зимен център Хохфилцен от Световната купа по биатлон. Скандинавките финишираха с време 1:10:4.7 часа.Каролине Кнотен, Ингрид Тандреволд, Тирил Екхоф и Марте Олсбу Ройселанд стигнаха до втора победа в два старта, изпреварвайки с 8.2 секунди отбора на Русия.Всичко се реши на последния пост, който започна с 25 секунди аванс за \"сборная\", но блестящата в днешния ден Ройселанд буквално прелетя покрай Екатерина Юрлова-Перщ и донесе втора победа в два старта за тима си.На трето място с изоставане от 1:04.1 минути изненадващо завърши отборът на Швейцария, който се възползва от колебанията при останалите фаворити.Украйна, Канада и Чехия допълниха челната шестица, а водещи нации като Франция, Швеция, Италия и Германия останаха съответно на седмо, десето, единадесето и дванадесето място.Българскиият отбор в лицето на Милена Тодорова, Даниела Кадева, Любомира Пехливанска и Мария Здравкова не успя да завърши, след като още на втори пост бе затворен с една обиколка.Преди да се случи това нашите момичета имаха на сметката си незавидните три наказателни обиколки и използвани общо седем допълнителни патрона.", "date": "2019.12.14", "title": "Женската щафета на Норвегия отново е на върха в биатлона"}
{"url": "https://offnews.bg/politika/bsp-si-izbira-predsedatel-na-dva-tura-okolo-1-maj-717574.html", "text": "Националният съвет на БСП прие правила за пряк избор на председател на заседанието си днес.Вотът ще е на 26 април, а евентуалния балотаж - на 3 май 2020.За пръв път всеки социалист ще има право да гласува пряко.Членовете на пленума одобриха и състав на Централна комисия по провеждане на избора. Председател на комисията ще бъде Емил Войнов.", "date": "2019.12.14", "title": "БСП си избира председател на два тура около 1 май"}
{"url": "https://offnews.bg/politika/bsp-shte-misli-nakazania-na-glasuvalite-za-tcatcarov-717561.html", "text": "Лична отговорност от депутатите от БСП, подкрепили Сотир Цацаров за председател на антикорупционната комисия КПКОНПИ, ще търси ръководството на партията днес. Това ще е една от точките, които ще бъдат разисквани на днешния Пленум на БСП.Парламентарната група на БСП се разцепи при гласуването за предизвестения избор на главния прокурор Сотир Цацаров за председател на КПКОНПИ. 27 от тях бяха “за” 30 - “против” и трима се въздържаха. Сред причините за разцеплението са лагери, бунт срещу лидера Корнелия Нинова, лобита и зависимости.В своя позиция в края на седмицата ръководството на ПГ “БСП за България” настоя всеки от гласувалите “за” Сотир Цацаров за шеф на КПКОНПИ да понесе лична отговорност за действията си.В документа се припомня, че на събрание на групата от 10 декември с гласуване е прието депутатите на левицата да не подкрепят кандидатурата на бившия главен прокурор за шеф на антикорупционния орган. Против са били само трима депутати. Било решено, който има друго мнение, да се възползва от член 58, ал. 4 на парламентарния правилник и да изрази различната си позиция от трибуната в рамките на 3 минути. Никой от 27-те депутати на БСП, които гласуваха “за” Цацаров, не се обоснова публично.Парламентарната група на „БСП за България“ има политическо решение за неподкрепа. Всеки, който не се е съобразил с това, носи своята лична отговорност, се казва още в позицията на БСП.Основната тема на пленума ще са правилата на БСП за избор на лидер. Друга тема в дневния ред на Националния съвеет на БСП е позицията на партията по предложението на ГЕРБ за установяването на \"независим прокурор\", който да разследва главния прокурор.Предложението гласи, че \"независимият прокурор\", който ще разследва главния, ще се избира от прокурорската колегия на Висшия съдебен съвет. От който обаче главният прокурор е част - с право на глас. \"Независимият\" ще бъде \"освободен\" от конституционната норма, предвиждаща, че всички обвинители са подчинени на главния прокурор. Очаква се по последната тема Министерският съвет да сезира Конституционния съд още идната седмица.", "date": "2019.12.14", "title": "БСП ще мисли наказания на гласувалите за Цацаров"}
{"url": "https://offnews.bg/zimni/bansko-otkriva-zimnia-sezon-tcenite-ostavat-nepromeneni-717563.html", "text": "Световната ски легенда Марио Мат и новият мажоритарен собственик на ски-зоната в Банско Марк Жирардели ще участват в празничните прояви по повод откриването на ски-сезона в курорта.Въпреки необичайно топлото време в планината има достатъчно сняг, а Банско е пълен с десетки хиляди скиори и любители на приключенията, информира БГНЕС.И тази година за откриването на сезона организаторите са подготвили куп изненади, като най-атрактивната игра си остава „Ловци на съкровища“, едно от които е ключ за чисто нов автомобил.Ски легендите Марио Мат и Марк Жирардели ще имат две специални участия – в състезанието „Влез в отбора на шампиона“ и традиционното спускане с децата от ски-клуб „Юлен“. Група „Ъпсурт“ ще изнесе зимен концерт на „Бъндеришка поляна“, след което празникът ще се пренесе на площада в Банско, където жители и гости ще могат да участват и да вкусят от кулинарното шоу на Ути Бъчваров.Освен празничните емоции откриването на зимния сезон беше и повод за работно съвещание на организационния комитет по провеждането на световната купа по ски за жени, която е планирана в календара за 25 и 26 януари.Към този момент цените на лифт картите няма да се променят, въпреки повишените разходи за ток и вода, заявиха от дружеството-концесионер Юлен.", "date": "2019.12.14", "title": "Банско открива зимния сезон, цените остават непроменени"}
{"url": "https://offnews.bg/politika/zoran-zaev-tarsi-sreshta-s-borisov-za-makedonskia-ezik-717565.html", "text": "Македонският премиер Зоран Заев ще поиска среща с българския премиер Бойко Борисов по въпроса за македонския език, съобщи МИА.“Вече потърсих контакт с Борисов. В края на тази или в началото на следващата година ще проведем тази среща и ще разговаряме. Ние сме приятели, имаме намерение да бъдем европейци”, съобщи още ЗаевПрез изминалата седмица отново се разгоря спора за езика а Северна Македония между Скопие и София. Oфициалният език в Република Северна Македония е писмено-регионална норма на българския език. Това се казва в позиция на ръководството на Българската академия на науките, която е провокирана от приетата от Македонската академия на науките и изкуствата „Харта за македонския език“.В „Хартата за македонския език“ академиците в Скопие са изброили \"исторически и езикови аргументи\" в защита на официалния книжовен език на Република Северна Македония като \"отделен самостоятелен език с континуитет и генеалогия\". Събранието на Македонската академия на науките и изкуствата е приело документа на 3 декември.Заради хартата ръководството на Българската академия на науките е поискало становища от три института - Института за български език, Кирило-методиевския научен център и Института за исторически изследвания.\"Континуитетът на т.нар. македонски език всъщност е континуитет на българския език, който и без наличието на политически рамки през епохата на Българското възраждане се развива и кодифицира на широка народна основа, запазвайки връзката с традицията. В обективната наука нашият целокупен език, независимо от това дали е на старо или на ново място, или съществува под различни форми (книжовни, писмено-регионални, диалектни и др.), вече столетия наред е известен с народностното си име единствено като български език\" - пише в становището на Института за български език на БАН.В сряда и външният министър Никола Димитров излезе с позиция по въпроса:В 21 век в Европа правото на самоопределение и самоизразяване е безспорно. Отношенията между двете държави, за да бъдат приятелски и близки, предполагат зачитане на това право и достойнството на другия. Македонският език е един от южнославянските езици. Стандартният македонски език е официално кодифициран през май 1945 г. - въз основа на централните говорни форми в тогавашна Македония. Той беше един от трите официални езика в бивша Югославия, присъства в ООН още от 70-те години на миналия век. Македонският език има своето историческо развитие и е признат от международната общност на лингвистите, каза Димитров.Историческият процес, който започнахме със съседна България, за да доведе до истинско сближаване и приятелство, да разсее страховете и предразсъдъците, предполага взаимното приемане. Приемане на периода на споделена и преплетена история, който свързва българския и македонския народ, но и на сегашния период - македонски народ, който говори македонски език. За да успее този процес, и двете страни се нуждаят от мъдрост и деликатност, величие в разбирането и зачитането на опасенията и достойнството на другия, призова македонският външен министър.Той завърши коментара си с посланието: \"Лесно е да се растури, тешко е да се гради\".", "date": "2019.12.14", "title": "Зоран Заев търси среща с Борисов за македонския език"}
{"url": "https://offnews.bg/obshtestvo/v-kolite-na-nso-mozhe-da-se-montirat-kameri-717568.html", "text": "Имаше идея за монтиране на видеонаблюдение в колите на НСО и тя се обмисля.Това  говорителят на службата ВеселинНинов.Повод за идеите е , при който беше блъснато 14-годишно момче на бул. “Драган Цанков” в София на 12 декември. Момчето е стабилизирано, но имаше опасност за живота муНинов коментира и критиката на премиера Бойко Борисов, че службата не е дала достатъчно бързо информация за катастрофата. „Към всеки един момент, когато сме могли, сме предоставяли информация, която сме могли да дадем, навреме”, каза говорителят на службата.Бившият началник на НСО Румен Миланов препоръча резултатите от всички следствия за инциденти с участието на службата да се разпространяват публично.Според Миланов трябва да се преразгледа списъкът на охраняваните лица, като се намали техния брой. Така ще се намали бюджетът и ще се подобри качеството, уточни бившият директор на службата.Нинов смята, че явно е дошло време за дебат за промени в Закона за НСО. „Нормално е през определен период всеки нормативен акт да търпи ревизия. Това е тема на законотвореца. Можем да изразим надежда, че ще бъдем въвлечени в дискусията”, каза Нинов.", "date": "2019.12.14", "title": "В колите на НСО може да се монтират камери"}
{"url": "https://offnews.bg/zimni/reporterka-postrada-seriozno-ot-shajba-717558.html", "text": "Репортерката на Словашката държавна телевизия Барбора Зячикова е преживяла сериозен инцидент на хокеен мач преди няколко дни и лекарите се борят да спасят зрението на дясното й око. 30-годишната Зячикова е била ударена от летяща с висока скорост шайба по време на двубоя от местното първенство между Банска Бистрица и Попрад. Тя е стояла в зона без защитен плексиглас и не е могла да се предпази, а и признава, че не е следила играта и е пропуснала удара по шайбата.“Водех си бележки и не следях внимателно какво се случва във всеки един момент. Видях шайбата, когато вече беше на сантиметри от лицето ми. Нямах време да реагирам, въпреки че се опитах да се наведа и да сложа ръце на лицето си. След първоначалния шок усетих тъпа болка. Сега вече се чувствам по-добре”, сподели Зячикова пред местните медии.Последиците от удара са сериозни - сътресение, счупена кост, синини, подуто око и голяма рана, зашита с няколко шева в болницата, където журналистиката е била откарана веднага след неприятната случка. Тя вече е претърпяла операция и лекарите правят всичко възможно да запазят функционалността на пострдалото око. На по-късен етап Зачикова ще прибегне до услугите на пластичната хирургия, за да бъдат заличени следите от голямото разкъсване.“Важното е, че съм жива. Благодаря от сърце на всички за окуражителните думи и подкрепата. Предстои ми операция и след нея ще се върна по-силна”, сподели смелата журналистка.", "date": "2019.12.14", "title": "Репортерка пострада сериозно от шайба"}
{"url": "https://offnews.bg/futbol/ludogoretc-zaraboti-5-440-000-evro-ot-liga-evropa-717560.html", "text": "Сериозна сума ще влезе в касата на Лудогорец след доброто представяне на отбора до момента в Лига Европа.Справка със системата за разпределение на наградния фонд в турнира показва, че разградчани са заработили точно 5 440 000 евро. В сумата не влизат допълнителните приходи от билети, тв права и други бонуси, а само регламентираните от УЕФА плащания.С влизането си в групите Лудогорец ще получи 2 920 000 евро- За двете победи в груповата фаза бонусът е 1 140 000 евро.Равенството с Ференцварош е оценено на 190 000 евро. Любопитното е, че изравнителният гол на унгарците в добавеното време лиши \"орлите\" от 380 000 евро. За второто място в групата парите са 500 000 евро.Толкова ще получат в Разград и за участието си в 1/16-финалите, жребият за които е в понеделник. Ако продължат напред, ги очакват нови 1 100 000 евро. Ако изтеглят за съперник голям отбор, то сумата от тв права може сериозно да скочи.", "date": "2019.12.14", "title": "Лудогорец заработи 5 440 000 евро от Лига Европа"}
{"url": "https://offnews.bg/zimni/sofia-godzha-specheli-supergigantskia-slalom-s-edna-shteka-717572.html", "text": "София Годжа стигна до изключително атрактивна победа в днешното състезание при супергигантския слалом за Световната купа по ски алпийски дисциплини в швейцарския зимен курорт Санкт Мориц. Италианката загуби една от щеките си по време на спускането, но въпреки това се оказа по-бърза с 0.01 секунди от сънародничката си Федерика Бриньоне.Годжа финишира с време 1:12.96 минути и заслужено се поздрави със седмата си победа в Световната купа. През миналата година тя спечели златото в спускането на олимпиадата в Пьонгчанг и сребро в Супер-Г на световното първенство в Оре през февруари.На трето място се нареди американската носителка на Световната купа за миналия сезон Микаела Шифрин, която остана на 13 стотни от победителката.След днешния старт начело в генералното класиране остава Шифрин с 532 точки, пред Виктория Ребенсбург с 261 и Федерика Бриньоне с 241. Ребенсбург завърши днес 10-а, на 96 стотни от лидерката. Днешната победителка Годжа е на 7-о място със 186.При мъжете слаломът от Световната купа в алпийскитски във Вал д’Изер беше анулиран заради силен вятър. Там с 20-ти номер трябваше да стартира Алберт Попов. Началният час бе променян няколко пъти, но времето не се оправи.Очаква се организаторите да преценят дали в неделя да се кара слалом, а не предвидения по програма гигантски слалом и коя дисциплина ще бъде отменена окончателно.", "date": "2019.12.14", "title": "София Годжа спечели супергигантския слалом с една щека"}
{"url": "https://offnews.bg/obshtestvo/mumia-iznikna-vremenno-na-miastoto-na-mavzoleia-video-717566.html", "text": "Скулптура на мумия се издигна днес за няколко часа на мястото на разрушения мавзолей на комунистическия лидер Георги Димитров в центъра на София. Инсталацията е на скулптора Андрей Врабчев. Мумията трябва да напомни, че \"комунизмът не умря, не беше разложен, а беше мумифициран в нас – нито жив, нито умрял, нито способен да ни промени“Денят не е избран случайно, тъй като днес се навършват 30 г. от първия неорганизиран от БКП митинг за последните 45 години. На 14 декември 1989 г. във все още тоталитарната комунистическа държава се събират десетки хиляди, основно студенти които искат смяна на политическата система. Лозунгът, който издигат е „Долу член 1!” Става дума за чл.1 от старата Живковска конституция в който се казва, че \"Народна република България e социалистическа държава на трудещите се от града и селото начело с Работническата класа\" и \"Ръководната сила в обществото и държавата е Българската комунистическа партия\".Балсамираното тяло на \"вожда и учител\" Георги Димитров бе изнесено от мавзолея през лятото на 1990 г. Монументална сграда е взривена и заличената.С проекта си наречен „Мавзолей“ Врабчев кандидатства в конкурса „Навън“ на Столичната община – но журито класира друг Венелин Шурелов. Той обаче не може вече десети месец да преодолее спънки от различно естество, за да издигне електронния си колос - „Един човек“.Още в 11 часа обаче пристигнаха представители на Столична община, които връчиха на Врабчев констативен протокол в който се казва, че трябва незабавно да бъде премахната, защото няма разрешение от общината, което е наистина така. Полицията също издаде протокол, тъй като бил получен сигнал на тел.112. Скулпторът свали на земята \"преместваемия обект\" и извика приятел с кола да я откарат в ателието му.„Уви, близо 30 години след смъртта си комунизмът и неговите изкривявания не се разложиха, а тъканта им не беше разградена от обществото\" – гласеше анонсът на инсталацията в социалните мрежи.\"Промяната настъпи по неестествен начин – режимът умря, но всичките му страхове, деформации, деморализирането на обществото и неговото дехуманизиране останаха. Провалите ни днес не са бич на „демокрацията“, а плодовете на комунистическия режим – общество, затънало в духовна нищета, страх и човеконенавист. Свидетели сме на това как стереотипите на управление, на граждански отношения и отношението на институциите не само не се промениха, а отново все по-силно заприличват на тези от онова време, разказва за проекта си Андрей Врабчев пред “Площад Славейков”.“Време е да се отърсим от този човеконенавистен култ и да си дадем сметка за мумията в нас. Какъв по-добър начин и по-добро място за това от разрушения мавзолей, където днес няма нито мумия, нито мавзолей. След бутането на мавзолея и паметника „1300 години България“, не остана нищо, което отвън да ни напомня за зловещите времена и нрави, освен тачения като „шедьовър“ паметник на окупационните съветски войски. Така, грижовно балсамиран от политическата ни класа, комунизмът се мумифицира в нас, а ние се превърнахме в мавзолей на собственото си падение\", казва Врабчев.Врабчев разбуни духовете с предишните си две - говорещият паметник на премиера Бойко Борисов, поставен за няколко часа на столичния площад „Гарибалди“, и боядисването на езерцето в Докторската градина в червено на 9 септември.", "date": "2019.12.14", "title": "Мумия изникна временно на мястото на мавзолея (видео)"}
{"url": "https://offnews.bg/futbol/levski-zadarzha-chernogorski-vratar-717559.html", "text": "Ръководството на Левски смята да се възползва от опцията да задържи Милан Миятович и за следващия сезон, пише \"Тема Спорт\". Черногорският вратар пристигна на “Герена” през лятото и веднага се утвърди като титуляр.Той успя да измести от поста Николай Михайлов и не пази само в един двубой през есента - в 1/16-финала за Купата на България срещу втородивизионния Спартак (варна), който беше спечелен с 5:1.32-годишният черногорец дойде като свободен агент, след като се разбра с предишния си клуб - Будучност (Подгорица). Милан има добра игра с крака и е доста стабилен, макар да не се отличава с кой знае колко големи спасявания.Той подписа договор с клуба за 1+1 години - тоест, в контракта има опция за удължаването му, ако клубът пожелае. Ако пък това не се случи, стражът може да напусне като свободен агент през лятото.Миятович има добри показатели. Той е бил на вратата в 19 шампионатни мача за Левски. В 10 от тях не е позволил на топката да премине голлинията му. По сухи мрежи черногорецът е на първо място заедно с бразилеца от ЦСКА Густаво Бусато.През зимата от Левски почти сигурно ще си тръгне Николай Михайлов, който не е доволен от статута си на резерва. Засега Михайлов отрича това, но със сигурност се оглежда за нов отбор. Ако се стигне до раздяла между двете страни, то от Левски имат няколко варианта за дубльор на Миятович през пролетта. Сред тях е младият вратар на Витоша (Бистрица) Християн Василев.", "date": "2019.12.14", "title": "Левски задържа черногорски вратар"}
{"url": "https://offnews.bg/futbol/beroe-se-spravi-s-tcarsko-selo-kamburov-prodalzhava-da-belezhi-717571.html", "text": "Берое завърши годината с победа, след като се наложи над Царско село с 2:0 у дома в двубой от 20-ия кръг на Първа лига. Поредно попадение отбеляза Мартин Камбуров (68'), което е под номер 228 в родното първенство, а точен също така бе и добре представящият се от началото на сезона Ибрахима Конте (77'). И двата гола обаче дойдоха през второто полувреме.Победата за \"зелените\" на техния стадион в Стара Загора обаче не дойде лесно. През първото полувреме гостите от Царско село бяха близо на два пъти до отбелязване на гол, но не успяха. Първият точен удар в очертанията на тяхната врата пък дойде в края на първите 45 минути, когато Иван Минчев стреля от дистанция, но вратарят Джони Пласид улови.Така при резултат 0:0 дойде почивката, а втората част започна с по-добра игра на домакините, които обаче трябваше да чакат до средата на второто полувреме, за да се разпишат във вратата на съперника.Taка Берое се изравни с 6-ия в класирането на първенството Черно море, но варненци са с мач по-малко. Царско село остава на опашката и има 16 точки.Берое: 12. Душан Перниш, 3. Милен Желев, 6. Александър Цветков, 25. Георги Ангелов, 17. Ибрахима Конте (87′ – 13. Никола Маринов), 14. Яя Меледже, 19. Александър Василев, 73. Иван Минчев, 59. Ахмед Туба, 28. Рубен Бриджидо, 9. Мартин Камбуров (k); неизползвани резерви: 1. Пламен Колев, 11. Иван Бандаловски, 16. Мартин Маринов, 18. Петко Цанков, 44. Виктор Генев, 94. Юлиан Ненов; Tреньор: Димитър Димитров-ХероЦарско село: 30. Джони Пласид, 3. Мартин Кавдански (57′ – 20. Серкан Юсеин), 2. Густаво Карбониери, 44. Шарлестон Дос Сантос, 4. Ивайло Марков (72′ – 7. Антон Карачанаков), 17. Реян Даскалов, 6. Антонио Георгиев, 8. Уесли Ната, 22. Дилан Бахамбула, 11. Родни Антуи, 89. Дамиен Мари (73′ – 91. Венцислав Христов); неизползвани резерви: 1. Мартин Димитров, 93. Андерсон Коста, 10. Георги Минчев; Tреньор: Никола Спасов", "date": "2019.12.14", "title": "Берое се справи с Царско село, Камбуров продължава да бележи"}
{"url": "https://offnews.bg/zimni/alina-zagitova-se-ottegli-ot-figurnoto-parzaliane-na-17-godini-717562.html", "text": "Олимпийската шампионка по фигурно пързаляне Алина Загитова временно спира участията си във всякакви състезания, обяви самата тя в ефира на руския Първи канал.Не е ясно дали решението й има връзка с огромния допинг скандал, в който попадна Русия. Страната беше извадена от международния календар за 4 години с решение на Световната антидопингова агенция, а руски спортисти могат да участват след специално разрешение като неутрални.\"Никъде не заминавам, но просто няма да участвам в състезания, като първото пропуснато ще бъде първенството на Русия.Веднага искам да поясня, че без отбора няма да ходя нито на Европейско първенство, нито на Световното, за където се класирах изцяло на базата на спортния принцип. Оставам на леда, продължавам да тренирам и ще видим кога отново ще реша да се състезавам. Ще използвам времето, за да работя по нови съчетания, ще участвам в шоу програми и други\", каза Загитова.17-годишната фигуристка е олимпийска шампионка от 2018-а година при индивидуалните състезания за жени, сребърна медалистка от отборното, а също така има световна титла от 2019-а и европейска от 2018-а.В миналата неделя Загитова зае шесто място във финала на турнира Гран при в Торино. Тя се представи добре в кратката програма, но не и във волната. Първите места взеха други рускини.Основната версия за отказа на Загитова по средата на сезона е именно, че тя не иска да остане в сянката на другите фигуристки, а да бъде запомнена като кралица. В Русия отбелязват, че така щедро ефирът на основния държавен телевизионен канал е бил предоставян единствено на президента Владимир Путин и Алла Пугачова и показва нарасналия престиж на фигурното пързаляне.", "date": "2019.12.14", "title": "Алина Загитова се оттегли от фигурното пързаляне на 17 години"}
{"url": "https://offnews.bg/kultura/vojna-na-svetovete-fox-i-v-samite-nas-717555.html", "text": "Война на световете ли? Нашата човешка война в нашия си човешки свят се води отдавна. Някои стават все по-груби. Други – още по-изтънчени. Оръжията са злоба, лицемерие, жестокост, алчност; липса на разбиране, емпатия, възпитание, морал, образование; или стремеж за пари, облаги, власт. Тия човешки войни не са и спирали. Мисля си, че поредица древни цивилизации са изчезвали, защото са достигали последното стъпало на своя самодоволен егоцентризъм. Откъдето нататък следва само… рестарт. И може би, природата си знае работата. Пресъхват водите, горите са изсечени, пада астероид.Обичам да гледам хубавите сериали по-накуп, когато може. Ако не са епохални епопеи, траещи колкото „откраднат живот”, преминал в „дързост и красота”. Вече бях прочел тук  и първите епизоди се бяха появили. Търпеливо ги събрах. Уж нямаше да пиша, но ме подтикна друго. Не самият филм.Четях коментарите на потребители на обичайното за търсене на филми място в Мрежата и се чудех на простотията. Ясно, хубавите фантастики са различни. Новия кино-роман на FOX Networks (предхождащ с месец време този на BBC-Mamouth) не е за любителите на сайфай екшъни, пълни само с брутално пуцане; бозави патаклами като конвейерни поредици, брандирани за дълги времена с марката „предатор vs алигатор”, примерно. Сайфай класиките (по-късно разбрахме, че са именно такива) могат да бъдат различни и в тях също да има и да няма много спецефекти или уродливи чудовища. Щастлив съм, че моето поколение видя Star Wars (начало: 25 май 77-а) и „Завръщане в бъдещето”, „Матрицата” и „Зов за завръщане” (дори и двата, от 1990 и 2012-а), първите от Aliens и „2001 Една одисея в Космоса”, „Дюн” и „E.T.”, “Контакт” и „Близки срещи от трети вид”. И как да очаквам, че някой, дето даже не знае език и граматика (различни от „шльокавица”), ще се вживее и разбере „Гравитация”?Или тази версия на „Война на световете”? Която ме изпълни с толкова много тъга.  Вс.сн.от foxtv.bgСъвсем малко за самия сериал. Действието се развива днес, главно във Франция и оттатък Ламанша. „Същества” има, но не е наблегнато на ефектите. Последната игрална версия беше на Спилбърг с Том Круз от 2005-а (а още по-нов сериал върви по Епик Драма сега). Актьорският състав не е мегазвезден, но трябва да се споменат ирландеца Гейбриъл Бърн (“Желязната маска”, “Обществен враг”, “Стигмата”) и Елизабет Макгавърн („Имението Даунтън”). Творческият екип зад филма пък включва носителя на БАФТА Хауърд Овърман и изпълнителните продуценти от Urban Myth Films Джони Капс, Джулиън Мърфи (заедно с Овърман). „Те” идват днес, в съвремието ни. Астрономите са смаяни, военните чакат заповеди, през това време с невидим нервно-паралитичен импулс пришълците убиват всичко, което не е било зад екранирани прегради. Като онова, което ни разправяха по време на Студената война за неутронната бомба. Сградите и колите си стоят, човечеството е мъртво. Оцелелите не са много. Погват ги биороботи с вид на паякообразно куче. И понеже (в този вариант) докато властите се наумуват какво да съобщават, изчезва и глобалната мрежа (Фейсбук, Туитър, с всичко останало в облак и на дискове), а самите преживели не знаят какво се е случило и какво още им предстои. Поради което, почти всеки си я кара, както е свикнал, какъвто си е – вече изобщо необременен от медийните лозунги: „легнете с крака към взрива и се покрийте с чаршаф” или „ние ще победим империята на злото (която и да е тя)”.Т.е., ако излизаш жив от мазето и виждаш по-лъскавата кола на съседа на паркинга цяла-целеничка – отиваш и забиваш отвертка в гумите; ако си добър родител, но обичаш само децата си (освен себе си и помалко съпруга – поне заради заплатата му) – закриляш ги колкото можеш, отказваш помощ на ранен непознат и не искаш да се грижиш за чужди бебета в близката болница (където те някак са още живи); семейството и домът са твоята крепост и ти милееш искрено за тях – но за всичко останало си има социални служби и милостинята на католическата църква (тъй те е научил животът ти)… Във филма един имигрант предлага сърцето и уменията си на бе́лите си съграждани, ала – може би – ако остане жив, той ще продължи да бъде зависим от тях за бъдещето си. Но самите военни във Франция имат вид на мигранти (ако се сещате какво искам да кажа) и, останали без централно командване, проявяват повече прагматизъм, организация и хуманност. Героят на Бърн иска да си върне екс-съпругата, двамата губят сина си и събирането им е по-добрата опция. Той е учен и извън любовта си, намира време да разсъждава и опитва варианти за справяне с катастрофата (не точно в стил „Денят на независимостта”).Връщам се в настроението, заради което пиша, породено от потискащата идея на FOX: човек е такъв, какъвто е и никакви враждебни извънземни не могат да го накарат да излезе от социално-психологическата черупка на статуквото. Важи за всички. Шушумигите от световните правителства (някои загинаха този път, не знаем дали отвъд Океана са вдигнали Еърфорс Едно за бягство, или са успели да се заровят в бункерите в Шайен). Медийните манипулатори (съмишленици в заговорите на властта и прекалено сериозни, че да вярват в извънземни). Клерикалните учени от които зависи признанието на останалите им колеги (макар и децата вече да знаят, че човекът не е на само 20 хил.години и пирамидите не са гробници). Другите мечтатели и приключенци, които вярват, че не просто не сме сами, ами пришълците (сиви или зелени) всеки момент ще ни открехнат как да преборим смъртта и да пътуваме сред звездите. Някъде накрая в „редицата” е обикновения средностатистичен човечец, съпруг, баща, работник, наемник, бял или „муджахидин”, вярващ или безверник (който се съсипва ежедневно, живее както може или колкото му позволяват, бори се днес да има утре)… Черно-бяла картина не от цветен филм, а от онтологичното съществувание, ха-ха. Жестокост във война – заради земя, петрол или вяра. Жестокост в уж мирния свят – заради злоба, безверие и безнаказаност. Самодоволна жестокост и неконтролируемо самоунищожение върху планета, където най-страшния еволюирал вид се е нарекъл „човек разумен”. Тези констатации са косвените последствия от емоционалното ми крушение след „Война на световете” на FOX; един пространствен разрез на мравуняк, ритнат с крак от турист – отвъд фантастичния хуманизъм на създателя Хърбърт Уелс, отвъд фантастичното предупреждение на манипулатора Орсън Уелс, в трупащата се реална безпросветност на „хомо сапиенс”.Последно предупреждение: сериалът не е „забавно-развлекателен”. Оо, зависи от вас самите. Може пък да ви се види тъп и скучен. Прехвърлете се на \"Проглеждане\" (See, \"Епъл оригинал\"; в свят на слепи виждащите не са царе, а дяволи). Но и той ще ви натовари. Пък няма и бластери, ползват сопи. Изчакайте още седмица - идва Коледа и всички пак ще завъртят \"Сам в къщи\" (от 1 до 10), масово, по цял ден, завинаги.(Илюстрациите са от сайта на продукцията във foxtv.bg.)", "date": "2019.12.14", "title": "Война на световете (Fox)... и в самите нас"}
{"url": "https://offnews.bg/horoskop/horoskop-za-14-20-dekemvri-ot-antonia-mechkova-715872.html", "text": "Нетърпеливи сте за делови и любовни промени, ала от уикенда до сряда е редно да обмислите внимателно плана си за действие, да проучите неясните въпроси. За доста Овни има такива, да се пазят околните да не ги забъркват в споровете си в понеделник, във вторник постепенно да преодоляват пречките. Насред деловата седмица не се претоварвайте с много инициативи и обещания, професионалният шанс ще ви намира при среща със стари познати, приятели. Игнажден ще потвърди възможностите, съсредоточете се в лични задължения.Периодът е хубав за изкачване в йерархии, за обществено признание. Ето защо Телците да положат сериозни усилия да укрепват връзки с близки, познати, колеги. През уикенда ще търсите услуги от роднини и приятели, в понеделник чакат куп домашни задачи. Във вторник сте пълни с енергия и амбиции, ще се откроите в екип, ще привлечете влиятелна закрила. В сряда актуализирайте плана си за изява и печалби. В четвъртък има да уреждате административни и финансови неща според новия си статус. В любовта се пазете от триъгълници.Влизате в период, изискващ тактично да балансирате интереси в делови екипи, компании, даже между по-близки. Близнаците още през уикенда ще заложат на контакти с хора, с които не са имали общи начинания или не са се разбирали много. В понеделник изяснявате проблемите, по които ще действате, до петък прокарвате идеите си чрез отстъпки, а не залагайки на пост, авторитет. В сряда срещате сериозни трудности, в четвъртък може да се наложи да търсите още информация, запознанства, да пътувате. Любовта да не ви откъсва от кръга ви.Вашият уикенд е уморителен, но ще намерите ли време за тонизиране, влекат ви купони, приятели предлагат какви ли не забавления... При Раците това настроение се задържа до Игнажден, а от понеделник се очертават куп задачи, налага се да бъдат много прецизни при изпълнението им. Вторник може да ви отведе на път, сред непознати, да ви потопи в нова информация. Е, и шансът за изява и печалби не е малък, ала за по-бдителните от знака, в сряда е разумно да оставате на заден план вкъщи и в общество, по-влиятелни от вас имат думата...Това 7-дневие ви дава добри възможности за изява и приходи дори напоследък работата да не ви е спорила много. През уикенда Лъвовете се съсредоточават в деловите проблеми, ще намерят начин да ги задвижат в желана насока, някои повишават умения. От понеделник анализирате грижливо ефективността на партньорствата, трудностите от вторник до четвъртък показват, че не всички в екипа споделят целите ви. Вместо да критикувате, търсете решения, шефовете ще ви подкрепят. Игнажден ще зарадва вас и обичаните ви хора с нещо ценно. През уикенда плановете ви са амбициозни, но първо разчистете пропуски и недоделки в работата. Девите не са търпеливи за промени, това ще им създаде проблеми вкъщи. До сряда грижливо избягвайте поводи за укори, спорове, за да не влошите отношенията точно с нужните ви хора. Понеделник идва с нови шансове за изява и постъпления, уреждайте стриктно всеки детайл с шефовете, партньори и клиенти, от вторник общуването и укрепването на съюзи изисква по-специално внимание. Бъдете отстъпчиви и не подценявайте дребни спънки.Силата ви е в умението тактично да преодолявате пречки и несъгласия у дома и в бизнеса. През уикенда Везните да проявят търпение, за да имат желаното, ще вървят по дълъг, обиколен път. В понеделник уреждайте административни и финансови неща, вместо да спорите с други засегнати, във вторник намалете хъса си в работата, май е време да се върнете към куп стари уговорки. Сряда ви изпълва с мощ и твърдост, ала четвъртък предполага предпазливост, после с помощ от влиятелни познати ще намирате нови маршрути, хора и информация.Хубаво е да намирате пролуки през това 7-дневие, за да бъдете повече със свои обичани хора, имате нужда от отдих и общуване с тях. В бизнеса нещата бавно ще потръгват след остри спорове. От понеделник-вторник Скорпионите нека да бъдат по-грижовни към детайли, от това зависи успехът. Едновременно ще укрепвате и полезните взаимодействия, ще придвижвате и куп важни за екипа задачи. В сряда още е рано за инициативи, не се възгордявайте от постигнатото и не налагайте мнението си. Чертаете ли нови планове, ще получите и помощ.Планирането оставете за Игнажден, трябва доста време да огледате нещата, да проучите перспективите, да постигнете съгласие със себе си. Група Стрелци се изкушават от различни идеи, пътища и запознанства ще ги карат да променят често желания и посоки през уикенда. От понеделник обърнете внимание на партньорствата, трябва да бъдат равностойни, но и да откроят вашите знания, умения, добродетели. От вторник някои бързат да постигнат цел, да се налагат. По-продуктивни са упорит труд, общуване, съюзи с хора, на които имате вяра.Това 7-дневие ви прави подчертано сдържани и за радости, и за тревоги. От уикенда Козирозите бягат от споровете на околните, които не ги засягат, имат си свои грижи и от понеделник може да се включат в дела на близки, познати. Умело съчетавате отдих и работа, ще балансирате и сътрудничествата си така, че взаимно ще се допълвате. От сряда трябва повече упорство в начинания, а и повече откритост, но в четвъртък прокарвайте идеи с отстъпчивост и търпение, петък е напрегнат. Вие излъчвате доброта и мъдрост, опора сте и на обичаните.Дните до Игнажден са динамични, разпределяйте точно сили и време, за да карате и околните да вършат работата стриктно. През уикенда Водолеите ще получат завидна подкрепа за идеи, но да не се лишават от отдих, тонусът им има нужда от грижи. В понеделник почват промени, до сряда ще привличате още съмишленици за свои начинания. Вторник изисква да подбирате бдително партньори, от четвъртък пречките в бизнеса ви са сериозни, ще поемате чужди задачи. Не ви тежат, ала не се главозамайвайте, и лични неща чакат решение...Сега изпуснете парата, делови и лични проблеми напоследък ви притесняваха, мъчно реализирахте идеи за изява и доходи. През уикенда Рибите ще усетят, че плановете им зависят от благосклонността на шефове, в понеделник може да ги командироват или да им възложат проучвания на данни за пазари и клиенти. Във вторник май чакате помощ от близки, лично се заемете с уреждането на финансови и административни детайли до сряда. От четвъртък пък укрепвайте съюзи с подходящи хора, но с дипломация, не е време за твърдост и в любовта.", "date": "2019.12.14", "title": "Хороскоп за 14 – 20 декември от Антония Мечкова"}
