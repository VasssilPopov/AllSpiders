{"url": "https://offnews.bg/temida/nadziratelite-v-zatvorite-izlizat-na-protest-v-denia-na-profesionalnia-673743.html", "text": "За пореден път служителите на затвори и арести в България ще излязат на протест с искане за подобряване на заплащането и по-добри условия на труд, съобщиха от пресцентъра на Синдикат на служителите в затворите в България.Надзирателите ще протестират в деня на професионалния си празник – 29 януари.Работещите в затворите и арестите заедно с охраняващите съдебните сгради и магистратите в България ще протестират за пореден път със събрания на открито в защита на своите искания пред сградите на затворите в цялата страна.Надзирателите настояват и за увеличаване на щатната численост и мерки за защита от страна на държавата в случаите на посегателство над тях.В София протестът ще започне в 7.30 часа пред входа на Софийски районен съд и ще продължи от 9.30 часа пред сградата на Главна дирекция \"Изпълнение на наказанията\" при Министерството на правосъдието на бул. \"Ген. Н. Столетов\" 21.Протести ще има и в затворите във: Варна - 12.00 часа; Бургас - 12.00 часа; Пловдив - 9.00 часа; Ловеч - 8.00 часа; Сливен - 10.30 часа; Пазарджик - 9.00 часа; Стара Загора - 9.00 часа; Бобов дол - 9.30 часа; Враца - 9.00 часа; Белене - 12.00 часа; Бойчиновци - 8.30 часа.Сред протестиращите ще бъдат и служителките от женския затвор в Сливен. На 15 ноември миналата година те сложиха трикольорни ленти в знак на протест, като така подкрепиха исканията на синдиката за двайсетпроцентно увеличение на работните заплати, както и придружаващите допълнителни плащания с постоянен характер и други възнаграждения и плащания за персонала, равностойни на служителите на МВР.Протестната кампания ще продължи по време на българското председателство на Съвета на ЕС под надслов „Европа и за нас“.Следващото мероприятие ще се проведе на 31 януари пред Съдебната палата в София и съдилищата в големите областни градове.В зависимост от поведението на институциите, акцията на Сдружение „Синдикат на служителите в затворите в България“ ще продължи и в следващите месеци с флашмоб изпълнения и протести на различни места в София в т.ч. и по време на посещенията на министрите на правосъдието от Европейския съюз.", "date": "2018.01.28", "title": "Надзирателите в затворите излизат на протест в деня на професионалния си празник"}
{"url": "https://offnews.bg/futbol/stoichkov-turskiat-futbol-se-razvi-mnogo-samata-darzhava-dade-dosta-673750.html", "text": "Тази седмица Христо Стоичков получи награда за особени заслуги към световния футбол на стилна церемония в Турция. \"Код Спорт\" беше единственото българско предаване, получило покана да отрази бляскавата гала в 15-милиония Истанбул. По време на визитата си кавалерът на \"Златната топка\" отдаде почит на един от големите си приятели Наим Сюлейманоглу и отговори на въпросите на предаването..- Христо, посети гроба на Наим Сюлейманоглу. Какви бяха отношенията ти с него?- За нас винаги е бил един от най-големите спортисти на България. Наим показа на целия свят какво е щанга, какво е спортист, какво е човек. Имам отлични спомени с него. Още като много малък той постави световни рекорди, които и до ден-днешен няма кой да ги подобри. За да стане седем пъти световен, три пъти олимпийски и два пъти европейски шампионр това момче е положило толкова много труд. Но за жалост много рано ни напусна, едва на 50 години спря да бие неговото сърце. Винаги ще се гордея с Наим, че е постигнал тези резултати като щангист.- И турци, и българи много се гордеят с него…- Спортът няма граници. Независимо как се развиха нещата в неговия живот – тръгна от България и завърши кариерата си в Турция, спортистът винаги е уважаван навсякъде. Наим заслужава такова голямо уважение.- Ти си бил номер 1 в твоя спорт – футбола, той беше номер 1 в щангите. Представял ли си си какво е да вдигнеш два пъти и половина теглото си?- Аз не мога да ги вдигна. Наим показа сила, дух, как се тренира, как се става световен, европейски и олимпийски шампион. Все пак да подобриш 47 пъти световния рекорд не е само да влезеш в залата и да вдигаш щангите. Умението, хората, които толкова години са се трудили с него, спортната му злоба и хъс… Никой няма да го стигне.- Жалко, че за една година си отидоха и двамата, заедно с неговия учител – Иван Абаджиев.- Това е животът. Трябва да си спомняме с добро за тях, да се гордеем, че са дали нещо за България.- Получи още една награда, доста красива купа. Турците показаха огромно уважение към теб. Излезе първи на сцената, припомниха головете ти. Как ти се видя?- Действително едно голямо признание от цялата организация, от хората, които се погрижиха за това голямо тържество. Показаха уважението, което са имали към мен и в националния отбор на България, и в Барселона. Едно уважение, което може би съм заслужил. Хората останаха доволни от цялата церемония. На тържеството бяха поканени хора като Джон Тошак, Кристоф Даум, един от най-големите футболисти в Турция – Нихат. Голям престиж.- Разказа как през 80-те години си играл на стадион \"Инюню\" на Бешикташ като си бил юноша.- Беше една квалификация през 1982 година. Треньор ни беше Боре Ангелов. Спечелихме първия двубой в Турция с 2:1, после в София паднахме със същия резултат. В продълженията бе 0:0 и стигнахме до дузпи, като имах щастието да вкарам победната дузпа. Това ни даде шанс да се класираме за европейско първенство за юноши в Киев. Един стадион с история, който ни даде първите стъпки като футболисти зад граница.- Днес турският футбол е доста по-различен.- Турският футбол се разви много. Не забравяйте, че самата държава даде много средства за неговото развитие. Федерацията също се погрижи за детско-юношеския футбол. Задължиха всички хотели в Анталия задължително да имат по два стадиона. Неслучайно много отбори ходят на подготовка там. Такова е тяхното развитие. Детско-юношеският футбол е на голямо ниво. Не е случайно, че много турски футболисти отиват в чужбина и играят в големи отбори.- Твоят приз прилича много на купата на световния шампион, до която бяхме толкова близо на САЩ‘94. Къде ще я сложиш?- Да, но ни я отнеха. Ще я държа на видно място у нас. Действително е същата купа, но онази тежи малко повече. Ако бяхме стигнали финала, може би щяхме да сме победители, но съдбата така отреди, че един французин разплака цяла България.- Сега си край Босфора, кога да те очакваме отново в Европа?- В близките месеци на световното първенство в Русия.- Там ще бъдеш коментатор за \"Унивижън\". Кой е твоят фаворит?- Ще има големи изненади. Сигурен съм, че някой от фаворитите няма да мине първия кръг.- Твоята Барселона играе много хубаво в Испания и води в класирането. Как виждаш сезона в Шампионската лига?- Барселона го очаква труден сблъсък с Челси. Надявам се, че в двата мача Барса ще покаже най-доброто и ще излезе победител. След това, който и отбор да се падне, трябва да играеш и да стигнеш финала. Ако искаш да си шампион, трябва да побеждаваш във всички мачове.", "date": "2018.01.28", "title": "Стоичков: Турският футбол се разви много, самата държава даде доста за развитието му"}
{"url": "https://offnews.bg/sviat/ruski-botove-prepublikuvali-tramp-v-twitter-blizo-500-hil-pati-predi-673748.html", "text": "Руски ботове са препубликували коментари на Доналд Тръмп хиляди пъти по време на последните месеци от неговата кандидат-президентска кампания, съобщава \"Фокус\", цитирайки The Hill.Информацията била дадена пред Конгреса на САЩ от представители на социалната мрежа „Туитър“.Компанията разкри пред конгресмените и сенаторите, че свързани с Русия профили в социалната мрежа са препубликували думите на Тръмп повече от 470 хил. пъти в периода от 1 септември до 15 ноември 2016 г., докато Хилари Клинтън, неговия съперник на изборите – едва 50 хил. пъти през този период.Документите с данните са публикувани от комисията на Сената на САЩ по правосъдието.", "date": "2018.01.28", "title": "Руски ботове препубликували Тръмп в Twitter близо 500 хил. пъти преди изборите"}
{"url": "https://offnews.bg/sviat/nivoto-na-sena-v-parizh-ostava-kritichno-673747.html", "text": "Париж остава в очакване на пик на нивото на река Сена. Вчера следобед водите достигнаха 5.70 м., прогнозата е днес да надхвърлят критичните 6 метра.Реката, която тече през френската столица край музеи и паметници, изглежда ще стигне през нощта срещу понеделник ниво от около 5,95 м - близо 4 м над нормалното, прогнозира новинарската служба \"Вижикрю\". Това е повече от височината на придошлите води от юни 2016 г. (6,10 м), макар и твърде далеч от рекордното равнище 8,62 м, регистрирано през 1910 г., съобщава \"Дарик\", позовавайки се на АФП.В момента водата стига до бедрата на зуава - прочутата статуя на воин от колониалните френски войски край моста Алма, традиционно използвана като показател за равнището на Сена. Недалеч оттам, до Айфеловата кула, са закотвени корабчетата за разходки, чието движение е спряно. Над водата се подават само дърветата, засадени покрай наводнените улици в близост до реката. Затворени са и седем от най-оживените гари в Париж.От съображения за сигурност са затворени крайбрежните алеи, не работи приземният етаж на Лувъра, спрени са корабчетата по Сена.Линия на метрото ще остане затворена поне до края на месеца.По-тежка е обстановката в предградията на Париж, където стотици домакинства са без ток.Наводненията в столицата и района са причинени от продължили месец и половина проливни дъждове.Вчера бе съставен протокол на двама души, плавали по Сена с надуваемо кану близо до гара Аустерлиц. Властите напомниха, че в подобни моменти е \"забранено и най-вече извънредно опасно\" плаването с лодки и къпането в реката, чийто дебит понастоящем е 1600 куб.м в секунда.Придошлите води в редица региони на Франция са свързани с изобилни валежи в области с воднисти почви. Периодът декември-януари е сред трите с най-много дъжд и сняг за годината във Франция от началото на измерванията през 1900 г. по данни на синоптиците от \"Метео Франс\". Идната седмица се очакват по-слаби валежи.", "date": "2018.01.28", "title": "Нивото на Сена в Париж остава критично"}
{"url": "https://offnews.bg/112/mvr-shte-izdirva-izcheznali-detca-chrez-prilozhenie-vav-fejsbuk-673749.html", "text": "МВР ще издирва изчезнали деца чрез приложение във Фейсбук. Това ще стане чрез въвеждане на системата „AMBER Alert– изчезнало дете\", която се свързва с приложение в социалната мрежа.Проектът ще бъде представен на пресконференция в понеделник в сградата на ГДБОП на бул. „Цариградско шосе\" № 133А в София.България е една от първите държави в региона, която ще въведе и използва при необходимост системата. Това се случва благодарение на доброто сътрудничество през последните 4 години между сектор „Киберпрестъпност\" към ГДБОП - МВР и компанията Facebook Inc и в контекста на българското председателство на Съвета на ЕС, съобщават от МВР.„AMBER Alert – изчезнало дете\" представлява система, свързана с приложението на Facebook, която дава възможност на правоохранителните органи да изпратят съобщение, съдържащо актуална снимка и информация за издирваното дете, до всички потребители на социалната мрежа, намиращи се в радиус от 200 км от локацията на изчезване.С над 2 милиарда потребители, този инструмент е изключително силен при издирването на изчезнали деца с опасност за живота и здравето им.Стартът ще бъде даден на пресконференция в ГДБОП, на която ще присъстват и директорите по сигурността във Facebook Inc за Европа.", "date": "2018.01.28", "title": "МВР ще издирва изчезнали деца чрез приложение във Фейсбук"}
{"url": "https://offnews.bg/politika/dsb-i-da-balgaria-prognozirat-predsrochni-izbori-oshte-tazi-godina-673753.html", "text": "Предсрочни избори са възможи още тази година. Това прогнозираха лидерите на ДСБ Атнас Атанасов и на Да, България! Христо Иванов. Двете партии са част от новата коалиционна формация „Български манифест за Европа“.Според Атанасов и Иванов българското председателство на Съвета на ЕС няма да стабилизира държавата. Следващите избори в България, които може да бъдат още тази година, ще се превърнат в референдум за българските граждани искат ли централно азиатско управление в орбитата на Кремъл и Анкара или България да остане в сърцевината на европейския проект, посочи Христо Иванов, цитиран от БНР.По думите му българското европредседателство няма да донесе политическа стабилност:Според лидера на Атанас Атанасов, управляващите не са успели да дефинират как европредседателството ще се отрази върху стандарта на живот на българите:", "date": "2018.01.28", "title": "ДСБ и Да, България прогнозират предсрочни избори още тази година"}
{"url": "https://offnews.bg/sviat/turtcia-shte-prochisti-ot-teroristi-tcialata-si-granitca-sas-siria-ka-673754.html", "text": "Турция ще прочисти от терористи цялата си граница със Сирия, заяви днес турският президент Реджеп Тайип Ердоган, давайки знак, че продължаващата от девет дни турска офанзива срещу сирийския район Африн може да се разшири, съобщава БТА като се позовава на Ройтерс.Ердоган говори на конгрес на неговата Партия на справедливостта и развитието в северния окръг Амасия. Той каза, че Турция ще гарантира безопасно завръщане на сирийските бежанци в домовете им, след като границата бъде прочистена.Турски бойни самолети и танкове бомбардираха стратегически хълм в предградията на сирийския град Африн днес в рамките на операцията \"\". Подкрепени от Анкара сирийски бунтовници влязоха в тежки сражения с кюрдските милиции. Кадри, излъчени по ТРТ, показаха експлозии и дим, издигащ се над планината Бурсая край Африн, която според телевизията е от \"стратегическо значение\".Сирийският център за наблюдение на човешките права (СЦНЧП) потвърди интензивни въздушни удари и обстрел на Африн днес.Сирийското правителство съобщи, че турският обстрел на държания от кюрдите регион Африн е нанесъл сериозни щети на древния храм Аин Дара - храм от желязна епоха с останки на големи изваяни базалтови блокове. Снимки в интернет, които Ройтерс не можа да потвърди от независим източник, показват кратер от снаряд в обекта.Изявление на отдела за антики на сирийското правителство, цитирано от сирийските медии, призовава на Турция да бъде оказан международен натиск, за да бъде предотвратено обстрелването на археологически и културни обекти. СЦНЧП посочи, че Аин Дара е бил изложен на турски обстрел, предизвикал сериозни щети, но не и жертви.447 души са били убити от нахлуването на Турция в Северна Сирия в рамките на военната операция \"Маслинова клонка\". Информацията съобщава вестник \"Дейли салах\", като цитира турската армия, която нарича убитите \"терористи\".Армията твърди, че убитите са от Кюрдската работническа партия (ПКК), Партията на демократичния съюз (ПДС), Силите за защита на народа (СЗН) и ДАЕШ.", "date": "2018.01.28", "title": "Турция ще прочисти от терористи цялата си граница със Сирия, каза Ердоган"}
{"url": "https://offnews.bg/nauka/konpsiratciite-se-poiaviavat-kogato-horata-se-chuvstvat-bezsilni-pred-673751.html", "text": "Какво кара някои хора да вярват, че важни събития се случват, прикриват или фалшифицират от тайнствени и вездесъщи организации. Това е един от въпросите, на които отговор опитва да даде Вирен Свами - професор по социална психология в английския Университета Ръскин, пред IBTimes UK, .Професорът е прекарал години в изследване на психологията на аномалните убеждения като теориите на конспирацията, а през 2016 публикува проучване, което показва, че хората, които вярват в такива лъжи, е по-вероятно да страдат от стрес, отколкото невярващите.Според него теоретик на конспирацията е този, който смята, че съществува вездесъща и всесилна група актьори, които работят заедно за злонамерени цели. Повечето социални психолози гледат на конспиративните теории като на подмножество на лъжливите убеждения, т.е. често срещано, но погрешно схващане за реални лица или събития, които се преувеличават или се изкривява тяхната реалност.Дядо Коледа е добър пример: ако смятате, че Дядо Коледа съществува, това е лъжливо убеждение; ако вярвате, че всички родители покриват факта, че Дядо Коледа не съществува (може би, заради отпуската), тогава вие се занимавате с теория на конспирацията, обяснява Вирен Свами.Според него много трудно е да се разбере къде е прагът между \"беглия интерес\" и твърдата вяра в конспиративните теории, но знаем, че хората, които приемат една теория на конспирацията, с голяма вероятност ще асимилират нови теории на конспирацията. Това се нарича \"монологична система от вярвания\".Цялото интервю четете в .", "date": "2018.01.28", "title": "Конпсирациите се появяват, когато хората се чувстват безсилни пред държавата"}
{"url": "https://offnews.bg/zimni/malka-greshka-lishi-rado-iankov-ot-medal-v-bansko-673752.html", "text": "Най-добрият ни сноубордист Радослав Янков остана на четвърто място във втория старт от Световната купа по сноуборд в Банско.След като записа седмо най-добро време в квалификациите, българинът преодоля и осминафиналите след успех над швейцареца Каспар Флюч. През голяма част от трасета двамата вървяха рамо до рамо, но в последните метри Янков бе перфектен по червеното трасе и в крайна сметка завърши с 0,73 секунди пред съперника си.На четвъртфинала негов съперник бе словенецът Рок Маргуц, a българинът бе много прецизен и успя да стигне до полуфиналите. Там Янков се изправи срещу италианеца Едвин Курати, но направи малка грешка и не успя да стигне до финала.Българинът се се изправи срещу Андреас Промегер на малкия финал и загуби. Промегер тръгна силно и се спусна без никаква грешка.Така Радо Янков остана на четвърто място. Другите трима българи Станислав Вангелов, Михаил Кръшняк и Димитър Ганичев отпаднаха след първите спускания по трасето.", "date": "2018.01.28", "title": "Малка грешка лиши Радо Янков от медал в Банско"}
{"url": "https://offnews.bg/futbol/ludogoretc-dopusna-nelep-obrat-v-kontrola-sreshtu-vtoria-v-kazahstan-673755.html", "text": "Шампионите от Лудогорец допуснаха първа загуба по време на зимната си подготовка в Турция. \"Зелените\" отстъпиха с 2:3 на Кайрат, въпреки че още до 10-ата минута водиха с 2:0. Поражението на разградчани бе изгледано от собственика на клуба Кирил Домусчиев. След спокойно начало, в 6-ата минута Мисиджан показа изключителна класа. С много премерен удар от дъгата пред наказателното поле, той заби топката в долния ляв ъгъл за 1:0.След само 240 секунди \"орлите\" удвоиха аванса си. Лукоки проби отдясно и центрира, а Мисиджан засече на шпагат, реализирайки второто си попадение в мача за 2:0. В 14-ата Кайрат отговори на предизивикателство.Исаел стреля далеч извън наказателното поле, намирайки долния ляв ъгъл за 2:1. Саша можеше да възстанови аванса от две попадения на българския тим, но топовният му изстрел профуча до дясната греда. Мисиджан стреля хубаво от фаул, но вратарят улови.", "date": "2018.01.28", "title": "Лудогорец допусна нелеп обрат в контрола срещу втория в Казахстан"}
{"url": "https://offnews.bg/zdrave/gripnata-vakantcia-prodalzhava-i-prez-sledvashtata-sedmitca-v-6-oblast-673757.html", "text": "Грипната ваканция продължава и през следващата седмица в 6 области, съобщава БНТ.Лекари прогнозират пик на заболяванията. Най-дълго ще почиват учениците в София-град - до 6 февруари включително, заради междусрочната ваканция.До сряда в грипна ваканция са училищата в Хасково и Ямбол, а до утре - в София-област, Бургас и Габрово.Заради грипната епидемия са ограничени профилактичните прегледи, ваксините, свижданията в болници и детските и женски консултации.Половин България вече е в грипна епидемия, от днес такава е обявена и в София.В областите с обявена грипна епидемия се ограничават детските и женските консултации, ваксинациите и свижданията в болниците.", "date": "2018.01.28", "title": "Грипната ваканция продължава и през следващата седмица в 6 области"}
{"url": "https://offnews.bg/obshtestvo/hramovete-posvetiha-nedelnata-liturgia-sreshtu-istanbulskata-konventci-673758.html", "text": "Обръщението на Светия синод срещу ратификацията на Истанбулската конвенция вече е в православните храмове. Тази сутрин то беше прочетено от амвона на катедралния храм \"Свети Александър Невски\" след светата литургия.В него се казва, че заложените в Конвенцията идеи за общуване между половете се противостоят на изконните разбирания на българския народ. Църквата ни се обявява и против въвеждането на обучение за \"нестереотипните роли на пола\" в учебните програми, припомня БНТ.Обръщението на синода срещу ратификацията на Инстанбулската конвенция беше разпространено още в понеделник и в него се казва, че конвенцията съдържа ново разбиране за човека като човек без Бога, който може дори да самоопредели пола си. Църквата се противопоставя на понятието \"джендър\" като социален пол и смята, че конвенцията посяга на ценностите на българското семейство.Призоваваме НС да не ратифицира Истанбулската конвенция, в която се въвеждат понятия противоречащи на нашата православна вяра, национални традиции и правна система. Призоваваме българския народ да отстоява вярата си, която го е съхранила във всички исторически изпитания, каза мелнишкият епископ Герасим, главен секретар на Светия синод.В православните църкви и манастири всяка вечер продължават да се четат молитви към Иисус Христос и Света Богородица да не бъде приета Инстанбулската конвенция. Става дума за молебния канон на пресвета Богородица, който се пее и чете от вярващите по време на духовна скръб.", "date": "2018.01.28", "title": "Храмовете посветиха неделната литургия срещу Истанбулската конвенция"}
{"url": "https://offnews.bg/tenis/naj-vazhnoto-ne-e-kade-si-v-ranglistata-naj-vazhnoto-e-da-zapazish-tc-673737.html", "text": "Най-важното не е кой си в ранглистата - първи, втори, трети, четвърти. Трябва да запазиш ценностите, които имаш - за мен това винаги е било много важно. Разбира се, следствието от играта е ранглистата, сподели Григор Димитров в интервю за Нова тв, излъчено днес.Най-добрият ни тенисист пристигна в България седмица преди началото на турнира от категорията ATP 250 Diema Xtra Sofia Open. На пресконференция в София той сподели, че изпитва болка в едното си рамо и очаква резултатите от изследвания, направени в Монако. Миналогодишният шампион от София достигна до четвъртфиналите на Откритото първенство на Австралия, а в заключителния си коментар за турнира Матс Виландер определи мача, който Григор спечели срещу местната звезда Ник Кирьос като най-добрия за турнира от Големия шлем, с изключение на финала. Последният сблъсък противопостави днес Роджър Федерер и Марин Чилич, а след пет сета легендарният швейцарец вдигна 20-ата си купа от турнири от Шлема.\"Дори само когато се прибера вкъщи, усещам подкрепата и българския дух - това винаги ми е било присърце. Винаги, когато съм вкъщи, нещата са по-добре\", каза още Димитров и подчерта колко много означава за него и подкрепата, която получава от сънародниците ни, които са по трибуните на турнирите по света.На въпрос за болката в рамото той отговори, че се е чувствал така от седмици, но не е споделял това:\"През последните седмици от подготовката не се чувствах на нивото, на което искам да се състезавам. Очаквам резултатите, чакам. В близките дни ще получа повече информация. Таих тази информация дълго време, но исках да я споделя с всички вас\".За шампиона от финалния турнир на ATP в Лондон през 2017 година - най-големият спечелен от Димитров турнир досега - този момент е бил един от най-специалните в живота му.\"Това беше един от най-специалните моменти. Когато излязох, имаше толкова много знамена, хора. Така беше и на втория, и на третия, и на четвъртия ден. Въобще не очаквах да стигна до финала, имахме съвсем други цели - призна Григор. - В момента, в който излязох на финала, усетих тази любов, видях и знамената - бяха огромни, може би най-големите знамена, които съм виждал. Тази подкрепа ти дава толкова много сила и, бих казал, обединение. Когато играеш, усещаш, че играеш с тях. Може би това допринесе още повече за победата. Беше за мен, за семейството ми, но беше и за всички, които ме подкрепят.\"За представянето си в Австралия той каза, че \"все пак четвъртфинал не е зле\", но че се гордее повече с мачовете, които е спечелил, без да играе \"на 100%\". Миналата година Григор достигна до полуфиналите, където не успя да преодолее Рафаел Надал. От утре той ще слезе с едно място надолу в световната ранглиста - от трето на четвърто, а неговата позиция ще заеме финалистът тази година - Марин Чилич.\"Винаги трябва да запазиш себе си - който и да си в света - първи, втори, трети, четвърти. Трябва да запазиш ценностите, които имаш. Няма значение кой си в в ранглистата, винаги трябва да си човекът, който си. За мен това винаги е било много важно. Разбира се следствието на това как играеш е ранглистата.\"Българският топ тенисист сподели още, че южнокорейската звезда, изгряла на тазгодишния Australian Open - , е тенисистът, чиято игра харесва най-много.\"Най-много ми харесва от всички в момента по начина, по който се движи, по който играе. Играх с него преди две години. Знаех, че с времето ще се справи блестящо. Физически е много добре развит, така че това му дава още по-голямо надмощие над други играчи.\"Имам цели - не искам да се разконцентрирам. Знам защо правя това, което правя, защо жертвам това, което жертвам и съм ок с това да не се харесвам на хората, каза още Димитров. Най-големият урок за него е, че \"когато си на корта, си сам - няма на кого да разчиташ, освен на себе си\".", "date": "2018.01.28", "title": "Най-важното не е къде си в ранглистата, най-важното е да запазиш ценностите си, казва Григор Димитров"}
{"url": "https://offnews.bg/offtopic/trejlar-na-film-za-priateli-stana-hit-v-internet-video-673759.html", "text": "Почти 14 години след последния епизод на \"\" феновете на култовия сериал все още имат надежди, че Моника, Рейчъл, Фийби, Рос, Чандлър и Джоуи ще се завърнат заедно на екран.Повод за нови очаквания за продължение даде видео, пуснато в интернет, представено като трейлър на филм за шесторката от Сентръл Пърк.Въпреки че видеото е саркастично намигване към всички, които все още очакват завръщането на \"Приятели\", много от феновете повярваха, че предстои завръщане.Фалшивият трейлър е сглобен от кадри от скорошни участия на шестимата актьори от сериала.Трейлърът е озаглавен The One With The Reunion и събра милиони гледания.", "date": "2018.01.28", "title": "Трейлър на филм за 'Приятели' стана хит в интернет (видео)"}
{"url": "https://offnews.bg/tenis/rodzhar-federer-specheli-20-a-titla-ot-golemia-shlem-673741.html", "text": "На 36 години швейцарецът Роджър Федерер продължава да пише история в тениса, като спечели рекордна 20-а титла от Големия шлем, нещо което не е правил никой друг преди него.Маестрото от Базел победи Марин Чилич с 6:2, 6:7(5), 6:3, 3:6, 6:1 на финала на Australian Open и по този начин за втора поредна година триумфира в Мелбърн. Любопитното е, че до този мач Федерер нямаше загубен сет в Мелбърн, но макар и Чилич да успя да му вземе два, не съумя да го спре за трофея. Двубоят продължи 3,14 часа, а успехът е девети за Федерер от 10 сблъсъка с Чилич на корта.За статистиката Федерер наниза 24 аса, направи четири двойни грешки и пет пъти проби съперника си. Цифрите при Чилич са съответно 16-5-5.За Федерер това е шеста титла от Откритото първенство на Австралия, с което се изравни с Рой Емерсън и Новак Джокович. Швейцарецът за втори път побеждава Чилич на финал от Големия шлем, след като го направи миналата година на \"Уимбълдън\".МачътФедерер проби Чилич още в откриващия гейм, след което затвърди пробива. Хърватинът изглеждаше скован на корта и допусна втори пробив, след което сетът стана протоколен и в крайна сметка Федерер поведе след 6:2. Във втория сет Чилич се отърси от напрежението, след като беше близо до пробив във втория гейм. Чилич започна да залага на по-дълги разигравания, за да се предпази от грешки при по-агресивна игра.Тактиката му сработи, той спаси брейкбол в деветия гейм, а след това доведе сета до тайбрек, в който надделя със 7:5 и изравни резултата в сетовете. Третият сет вървеше равностойно до шестия гем, която Чилич сбърка и Федерер стигна до пробив. Световният номер 2 затвърди набързо, след което довърши започнатото и след 6:3 поведе с 2:1 сета. Следващата част можеше да се окаже и последна, след като Чилич поведе с пробив, а след това и затвърди. В третия гейм хърватинът върна пробива, а след това и изравни за 3:3. Чилич заигра уверено и с втори пореден пробив поведе с 5:3, след което сервира за спечелване на сета и успя.Решителният сет започна с напрежение за Федерер, който отрази две точки за пробив, преди да поведе с 1:0. След това швейцарецът проби съперника и затвърди за 3:0. С втори пробив в шестия гейм Федерер пречупи Чилич, за да поведе с 5:1 и след това просто довърши започнатото - 6:1 и рекордна 20-а титла от Големия шлем, рекорд, който дълго ще остане ненадминат.", "date": "2018.01.28", "title": "Роджър Федерер спечели 20-а титла от Големия шлем"}
{"url": "https://offnews.bg/112/namushkaha-ohranitel-na-zavedenie-vav-varna-673742.html", "text": "36-годишен охранител на заведение е бил намушкан във Варна тази нощ, съобщиха от полицията в града.ОДМВР-Варна работи по изясняване на инцидент, който е станал около 02:00 ч. на 28 януари 2018 г. в заведение в района на спирка \"Акациите\" във Варна.Тогава е подаден сигнал за дбиване пред заведението. Пристигналият на място полицейския екип установил, че след скарване, прераснало в сбиване, е пострадал 36-годишен охранител, на който са нанесени порезно-прободни рани в единия крак и областта на гърдите.Пострадалият е настанен в болница, в стабилно състояние, няма опасност за живота му.По случая е образувано досъдебно производство под надзора на Районна прокуратура - Варна за нанасяне на средна телесна повреда по хулигански подбуди.Работата по установяване на извършителите продължава.", "date": "2018.01.28", "title": "Намушкаха охранител на заведение във Варна"}
{"url": "https://offnews.bg/obshtestvo/zelen-bilet-za-parvi-pat-dnes-transportat-v-sofia-struva-lev-za-denia-673725.html", "text": "Столичани ще пътуват днес срещу 1 лев в градския транспорт, общината въвежда зелен билет, заради превишените нива на фини прахови частици и високи стойности рано тази сутрин. Мярката беше одобрена с решение на Столичен общински съвет на 25 януари тази година.Призоваваме настойчиво гражданите да използват градския транспорт за своето придвижване, съобщиха от Столична община. Особено внимание обръщаме на собствениците на автомобили с екологичен клас под ЕВРО5, да ограничат придвижването с тях. В случай, че използвате личния си автомобил, Ви молим да не оставяте двигателя включен при престой по-дълъг от 3 минути.Призоваваме домакинствата, които се отопляват на дърва и въглища, при възможност да използват електрически уреди за отопление или друго екологично отопление.Столичен инспекторат продължава извършването на проверки за нерегламентирано събиране и горене на отпадъчни материали в града.Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша изберете маршрут, който не е покрай големите градски булеварди.", "date": "2018.01.28", "title": "Зелен билет за първи път днес, транспортът в София струва лев за деня"}
{"url": "https://offnews.bg/sviat/stotitci-ubiti-ot-turtcia-sled-nahluvaneto-%d1%9d-v-severna-siria-673727.html", "text": "447 души са били убити от нахлуването на Турция в Северна Сирия в рамките на военната операция \"Маслинова клонка\". Информацията съобщава вестник \"Дейли салах\", като цитира турската армия, която нарича убитите \"терористи\".Армията твърди, че убитите са от Кюрдската работническа партия (ПКК), Партията на демократичния съюз (ПДС), Силите за защита на народа (СЗН) и ДАЕШ.Същевременно кюрдската агенция Фърат, цитирана от ТАСС, съобщава за много убити цивилни. При турските въздушни удари и артилерийски обстрел убитите цивилни в района на Африн е достигнал 86 души. Според Анджела Ришо, ръководител на здравната служба в Африн, други 198 души са били ранени и са получили помощ в болниците, като мнозинството от жертвите са жени и деца.Според съобщението на турската армия военновъздушните сили на Турция са унищожили близо 340 цели, включително убежища, складове с боеприпаси и огневи позиции. Двама турски войници са били убити, а 11 са ранени на осмия ден от операцията, се посочва още в публикуваното вчера съобщение.", "date": "2018.01.28", "title": "Стотици убити от Турция след нахлуването ѝ в Северна Сирия"}
{"url": "https://offnews.bg/izvan-terena/sharapova-si-nameri-novo-gadzhe-sled-razdialata-s-grigor-snimka-673745.html", "text": "Бившата номер 1 в женския тенис Мария Шарапова намери нова любов в живота си след раздялата с най-добрия ни тенисист Григор Димитров.Според таблоидите на Острова петкратната носителка на титли от Големия шлем има връзка с британския предприемач и основател на аукционната къща Paddle8 Александър Гилкс.Двамата бяха засечени на летището в Лос Анджелис след отпадането на Маша от Откритото първенство на Австралия.Те кацнали заедно, а след това се качили заедно в такси, което не останало незабелязано от папараците, от които те нито се опитвали да се скрият, нито пък демонстрирали някаква близост. До момента и двамата нито да са потвърдили официално връзка, нито са отрекли, което дава пространство за спекулации.Гилкс е един от най-желаните ергени в Англия. Той е близък приятел с принцовете Уилям и Хари. Имал е и връзка със сестрата на съпругата на Уилям Кейт Мидълтън - Пипа.Преди раздялата си с Григор през 2015 година Шарапова имаше връзка със словенския баскетболист Саша Вуячич, за когото дори бе сгодена.", "date": "2018.01.28", "title": "Шарапова си намери ново гадже след раздялата с Григор (снимка)"}
{"url": "https://offnews.bg/112/napadnaha-i-biha-lekar-ot-bolnitcata-v-svishtov-proveriavan-za-prichi-673728.html", "text": "Лекар от общинската болница в Свищов е бил нападнат и пребит снощи пред лечебното заведение, предаде БНР, като цитира кмета на Свищов Генчо Генчев.Д-р Иво Караджов - специалист по вътрешни болести, е с рани по лицето и сътресение на мозъка. Приет е в неврологичното отделение на болницата. Състоянието му е стабилизирано.Нападението станало към 19 ч. вчера, малко преди д-р Караджов да поеме нощното си дежурство.По първоначална информация нападателите са близки на наскоро починал пациент. По информация на OFFNews срещу същия лекар преди няколко месеца е образувано досъдебно производство за причинена смърт на пациент по непредпазливост.Води разследване под наблюдението на Районната прокуратура в Свищов.Няма информация някой да е бил задържан за нападението.", "date": "2018.01.28", "title": "Нападнаха и биха лекар от болницата в Свищов, проверяван за причиняване на смърт по непредпазливост"}
{"url": "https://offnews.bg/sviat/ruski-politcai-nahluha-v-ofisa-na-navalni-v-moskva-arestuvaha-nego-i-673729.html", "text": "Руски полицаи нахлуха в офиса на опозиционния лидер Алексей Навални в Москва, предаде БТА.Там служителите на реда са започнали да провеждат разпити, по информация на Ройтерс. Агенцията се позовава на кадри, разпространени в интернет от поддръжници на Навални.Роман Рубанов, един от последователите на опозиционера, цитира полицаите, които казали, че проверяват информация за бомба в офиса.Стотици поддръжници на Навални - противник на президента Владимир Путин, обявиха, че днес започнаха протести в цялата страна. Според опозиционния лидер такива се провеждат в 118 града. Реакцията им е в отговор на решението на Върховния съд на Руската федерация да отхвърли жалбата на Навални срещу отказа на властите да го регистрират като кандидат за президент. Поддръжниците му призовават гласоподавателите да бойкотират президентските избори, които са насрочени за 18 март.По-рано самият Навални прикани протестиращите в Москва да демонстрират \"физическото съществуване на човек, който отказва да се превърне в безсловесен скот и настоява за нормални избори\", посочва \"Ведомости\".Протестите не са разрешени от полицията, а по време на провеждането им бяха арестувани десетки хора. Би Би Си цитира информация, според която задържаните са 40, а сред тях е и самият Навални.", "date": "2018.01.28", "title": "Руски полицаи нахлуха в офиса на Навални в Москва, арестуваха него и десетки протестиращи (обновена)"}
{"url": "https://offnews.bg/sviat/pokanen-li-e-tramp-na-svatbata-na-printc-hari-i-megan-markal-673730.html", "text": "Доналд Тръмп призна, че не е наясно дали има покана да присъства на сватбата на принц Хари и Меган Маркъл, пише Би Би Си. Попитан дали е получил покана за събитието на 19 май, американският президент отговори, че не знае.Американската актриса Маркъл беше поддръжничка на опонентката му на изборите в САЩ през 2016 г. - Хилари Клинтън, и се е изказвала критично за Тръмп. Той обаче не показва раздразнение от този факт - в интервю за ITV коментира, че принц Хари и Маркъл \"изглеждат очарователна двойка\". Попитан дали би искал да посети сватбата им, президентът отговори: \"Искам да бъдат щастливи, наистина искам да бъдат щастливи\".На сватбата в Уиндзорския замък са поканени около 800 души.Интервюто бе проведено по време на Световния икономически форум в Давос, Швейцария.", "date": "2018.01.28", "title": "Поканен ли е Тръмп на сватбата на принц Хари и Меган Маркъл"}
{"url": "https://offnews.bg/obshtestvo/podnovete-vinetkata-starata-izticha-na-31-ianuari-napomni-api-673733.html", "text": "На 31 януари изтича валидността на годишните винетки за 2017 г., напомни агенция \"Пътна инфраструктура\".Стикери се продават в над 3 000 разпространителски пункта. От тях 372 бр. работят денонощно. Това са големите бензиностанции, офисите на „Български пощи“, областните пътни управления и гранично контролно-пропускателните пунктове.Цената на винетките за леките автомобили остава непроменена - годишната е 97 лв., месечната - 30 лв., а седмичната - 15 лв.За първи път има и тримесечна винетка за леките коли - 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер, уточняват от агенцията.За първи път годишната винетка за всички превозни средства важи за срок от една година от датата на купуването ѝ, т. е. ако шофьор си купи стикер например на 3 март 2018 г., той ще важи до 2 март 2019 г.Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.Досега са продадени 597 905 винетки за 2018 г. Начислените приходи са над 49 млн. лв. От тях 35,7 млн. лв. са от шофьорите на леки автомобили, а около 13,3 млн. лв. от останалите видове МПС. Най-търсени от шофьорите на леки автомобили са годишните стикери - 346 928, следват седмичните - 104 903, месечните - 13 541, и тримесечните - 1 994.На Дирекция „Социално подпомагане“ са предоставени 164 075 годишни винетки за леки автомобили на стойност 15 915 275 лв., които са за сметка на АПИ.Пълния списък на пунктовете за продажба на винетки е публикуван на интернет страницата на АПИ: http://www.api.bg/files/1315/1697/9451/distributors_2018.pdf", "date": "2018.01.28", "title": "Подновете винетката - старата изтича на 31 януари, напомни АПИ"}
{"url": "https://offnews.bg/sviat/kipar-izbira-prezident-673726.html", "text": "Кипър избира президент днес. Изборите, в които сегашният държавен глава Никос Анастасиадис се бори за втори мандат. Неговите съперници са лидерът на Демократическата партия ДИКО Николас Пападопулос и независимият кандидат Ставрос Малас, подкрепян от лявата партия АКЕЛ, предаде БТА.Според проучванията 71-годишният Анастасиадис има сериозна преднина, но е вероятно да не успее да спечели вота на първия тур и да има балотаж на 4 февруари.Според последното проучване 50-годишният Ставрос Малас - негов съперник и на изборите през 2013 г. - е успял да стопи разликата с 44-годишния Пападопулос, който водеше преди това.Другите двама претенденти за президентския пост Йоргос Лиликас, бивш външен министър, и Христос Христу, лидер на крайнодясна партия, остават значително по-назад.Анастасиадис, който казва, че това е последният път, в който се кандидатира за поста, представлява старата политическа гвардия на островната държава, отбелязва Асошиейтед прес. По думите му именно неговият опит, политически умения и твърда ръка са приближили преговорите за обединение на Кипър толкова близо до решение. Тези преговори в крайна сметка се провалиха през юли, но Анастасиадис обещава да възобнови процеса, ако бъде преизбран.Неговите опоненти го обвиняват, че прави твърде много \"опасни\" отстъпки на кипърските турци, когато бъде притиснат по някои въпроси, като например този за имуществените права на кипърските гърци.Друга водеща тема в предизборната кампания бе икономиката. И двамата основни конкуренти на Анастасиадис твърдят, че той е смачкал средната класа със строгата си 3-годишна спасителна програма, до която Кипър прибягна през 2013 г., за да избегне банкрут в разгара на банкова криза.", "date": "2018.01.28", "title": "Кипър избира президент"}
{"url": "https://offnews.bg/sviat/bezpretcedentnata-aktcia-na-vrah-nanga-parbat-zavarshi-se-edin-spasen-673736.html", "text": "Безпрецедентната акция на връх Нанга Парбат в Каракорум, Пакистан завърши с един спасен и един изгубен живот.Френската алпинистка Елизабет Револ е спасена, но екипите не са успели да достигнат поляка Томаш Мацкевич. Той е обявен за загинал, съобщиха пакистанските власти, цитирани от Ройтерс и Асошиейтед прес.Четирима спасители доброволци от друга полска експедиция заради лошото време не са успели да достигнат Мацкевич, който е страдал от снежна слепота и височина болест.Револ, която е с измръзване на краката и не може да ходи, е превозена до близък град. Двамата алпинисти опитали да покорят Нанга Парбат - деветия по височина връх в света (8126 м), който е известен и като \"планината убиец\". Те опитали да изкачат върха в чист алпийски стил, без височинни носачи, кислород в бутилки и предварително подготвени лагери. Започнали финалната атака на върха на 25 януари от лагер на 7300 м. На 26 януари подали сигнал за помощ, тъй като Мацкевич получил остра височинна болест, измръзвания и снежна слепота. С помощта на Револ достигнал палатката на височинния лагер, но не е бил в състояние да продължи надолу. Револ продължила сама слизането по изключително трудния технически маршрут.В същото време на вр. К2 (8611 м) в Каракорум се провеждаше полска национална експедиция с цел първо в историята зимно изкачване на единствения неизкачван през този сезон осемхилядник. В състава на експедицията са едни от най-силните и опитни алпинисти в света.Била организирана спасителна акция - два пакистански военни хеликоптера са превозили четирима от алпинистите, изкачващи К2 до подножието на Нанга Парбат.Елизабет Револ е забелязана на по-малко от 1000 м по-високо и от нея е получен сигнал, че въпреки измръзванията и липсата на храна и вода е добре. Издирването на Мацкевич е прекратено.", "date": "2018.01.28", "title": "Безпрецедентната акция на връх Нанга Парбат завърши се един спасен и един изгубен живот"}
{"url": "https://offnews.bg/sviat/pochina-osnovateliat-na-ikea-673739.html", "text": "Основателят на IKEA Ингвар Кампрад почина на 91-годишна възраст, предаде AFP.Енигматичният основател на шведския гигант в производството и търговията с мебели е издъхнал спокойно в дома си, в провинция Смоланд, Южна Швеция, се казва в съобщение на компанията, в което тя го определя като един от най-великите предприемачи на 20-и век.\"Ингвар Кампрад бе велик предприемач от вида, типичен за Южна Швеция - трудолюбив и упорит, с много топлина и закачливи искри в очите. Той работи до самия край на живота си, оставайки верен на максимата си, че повечето неща тепърва трябва да бъдат направени\", отбелязва компанията.Ингвар ще липсва много на семейството му и на колегите в IKEA по света, ще пазим топли спомени за него, пишат още от компанията.Роденият на 30 март 1926 г. Кампрад основава IKEA на 17-годишна възраст, през 1943 г. Успехът идва през 1956 година, когато компанията става първата, предлагаща мебели в компактни опаковки. Идеята му хрумва, докато гледа как работници демонтират краката на маса, за да може тя да се събере в колата на клиента и осъзнава, че спестяването на място означава спестяване на пари.Предприемаческият му дух е видим още когато Ингвар е 5-годишен - тогава започва като продава кибрит на съседите си и скоро разширява предлаганите стоки със семена, украса за коледни елхи, моливи и автоматични писалки. Той става един от най-богатите хора на своето време. От 1988 г. не е въвлечен пряко в управлението на IKEA, а изпълнява ролята на съветник.IKEA е сложен конгломерат от холдингови дружества и фондации, който не е листван на борсата.Веригата е на път да отчете годишни приходи от 50 млрд. евро (62 млрд. долара). Името ѝ е акроним - то обединява буквите \"И\" за Ингвар, \"К\" за Кампрад, \"Е\" от името на семейната ферма \"Елмтарюд\" и \"А\" за селцето Агунарюд, където основателят на компанията е израснал.През годините той бе изправян и пред въпроси за нацисткото си минало, в отговор на които той определя присъединяването си към нацистите като най-голямата грешка в живота си.Милиардерът е известен и с това, че не е особено щедър и че дори се облича с дрехи втора употреба, но приживе той изтъква, че именно това му е помогнало да издигне IKEA до позицията на световен гигант.Предприемачът има трима синове, които заемат различни позиции в концерна.", "date": "2018.01.28", "title": "Почина основателят на IKEA"}
{"url": "https://offnews.bg/futbol/printcipen-sadia-pozdravi-kavani-i-mu-pokaza-zhalt-karton-673732.html", "text": "Уругвайският нападател Единсон Кавани детронира шведската легенда Златан Ибрахимович от трона за най-резултатен играч на Пари Сен Жермен.Това се случи в мача с Монпелие от Лига 1, спечелен от парижани с 4:0. Рекордът падна още в 11-ата минута, когато Кавани откри резултата след подаване на Адриен Рабио.Така той изпревари Ибрахимович, като има вече 157 попадения за ПСЖ. В радостта си от гола Кавани свали фланелката и отпразнува рекорда със съотборниците си.Уругваецът си я сложи обратно и мина покрай рефера Франк Шнайдер, който първо му протегна ръка, за да го поздрави за постижението, а след това му показа и жълт картон за невъздържаната радост.Голът във вратата на Монпелие беше номер 350 в цялостната кариера на Кавани до момента. Той е играл в уругвайския Данубио, което означава чисто и просто Дунав, италианските Палермо и Наполи, а сега е в Пари Сен Жермен.", "date": "2018.01.28", "title": "Принципен съдия поздрави Кавани и му показа жълт картон"}
{"url": "https://offnews.bg/zimni/ski-begach-umria-po-vreme-na-sastezanie-673735.html", "text": "Руският ски бегач Андрей Шамшурин почина по време маратонски старт от програмата на световното първенство за ветерани в Минесота.По думите на очевидци 54-годишният спортист почти е стигнал до финала, когато се е строполил на снега. Причината за смъртта на е изяснена, а тялото тепърва трябва да бъде транспортирано до Русия.В състезанието са можели да участват спортист над 30-годишна възраст. Самият Шамшурин се е бил записал на старта на 40 км.Това не е първи случай на смърт по време на ски бягане. 21-годишна биатлонистка почина в Тюмен, след като сърцето й не издържа по време на кръг от турнира за Купата на Русия в Тюмен.", "date": "2018.01.28", "title": "Ски бегач умря по време на състезание"}
{"url": "https://offnews.bg/sviat/nad-100-zhertvi-na-uzhasiavashtia-atentat-s-linejka-v-kabul-673734.html", "text": "Броят на жертвите от вчерашния атентат в Афганистан расте. Той вече надхвърля 100 души, предаде Би Би Си.Вчера линейка с шофьор-самоубиец се взриви в Кабул. Нападателят минал през полицейски пост и навлезли оживена улица в район, пълен с правителствени сгради и посолства. Казал на полицаите, че кара пациент в близката болница. Задействал експлозивите си при втори контролен пункт, към 12:15 ч местно време.Днес в Афганистан е ден на траур. Близките погребват жертвите, други търсят изчезнали хора в болниците, сред ранените. Те са 191 души, повечето - мъже.Талибаните поеха отговорност за атентата.Той е най-смъртоносният от месеци и бе извършен след нападението в хотел в Кабул, където бяха убити 22 души.След поредния атентат вчера някои чуждестранни организации ще преосмислят присъствието си в страната, предаде AFP.", "date": "2018.01.28", "title": "Над 100 жертви на ужасяващия атентат с линейка в Кабул"}
{"url": "https://offnews.bg/zimni/simon-aman-shte-uchastva-na-shesta-olimpiada-673740.html", "text": "Швейцарската легенда в ски скока Симон Аман попадна в отбора на алпийската държава за игрите в ПьонгЧанг 2018, обяви местния национален олимпийски комитет.За 36-годишният Аман това ще бъде шесто участие на зимни олимпийски игри след Нагано 1998, Солт Лейк Сити 2002, Торино 2006, Ванкувър 2010 и Сочи 2014. Той е четирикратен олимпийски шампион и държи рекорда по брой индивидуални отличия в дисциплината.Аман пострада сериозно през януари 2015 година след зверско падане на голямата шанца в Бишофсхофен в последното състезание от веригата \"Четирите шанци\".При приземяването той удари главата си в леда и беше изнесен окървавен с носилка от пистата. Той обаче успя да се възстанови и завърне в елита, като само преди две седмици завърши трети в старт за Световната купа в Бад Митерндорф (Австрия).На същото състезание нашия Влади Зографски спечели първите си точки за сезона и си осигури класиране на олимпиадата.", "date": "2018.01.28", "title": "Симон Аман ще участва на шеста олимпиада"}
{"url": "https://offnews.bg/politika/10-hil-zeleni-bileta-sa-prodadeni-v-sofia-dnes-673746.html", "text": "Повече от 10 хил. \"зелени билета\" са продадени в София от пускането им тази сутрин до 15 ч. Това каза пред журналисти столичният кмет Йорданка Фандъкова.  До този момент навсякъде хората имат възможност да закупят тези билети. Там, където свършат - при шофьорите или на касите, се зарежда отново. Има готовност и от транспортните оператори, ако някъде има прекалено голям интерес към пътуването с градски транспорт, да може да се увеличават линиите, коментира Фандъкова.От общината призовават да не се ползват лични автомобили, а домакинствата, които се отопляват на дърва и въглища, да ползват електрически уреди.   Лекарите съветват хората с белодробни заболявания, малките деца и възрастните хора, да избягват продължителен престой на открито.Според информацията за нивата на фини прахови частици за територията на София днес и утре (28 и 29 януари) не се очаква силно замърсяване. Само станцията в кв. Хиподрума отчита стойности над допустимите, обозначени с код „жълт” за умерено замърсяване – 51-100 ug/m3 над нормата. Продължават проверките за нерегламентирано събиране и горене на отпадъчни материали в града, съобщават още от пресцентъра на Столичната община.", "date": "2018.01.28", "title": "10 хил. зелени билета са продадени в София днес"}
{"url": "https://offnews.bg/futbol/sinat-na-rivaldo-shte-rita-v-levski-673731.html", "text": "Синът на бразилската футболна легенда Ривалдо вече е футболист на Левски. 22-годишният нападател подписа договор за две години и половина със \"сините\".Южноамериканецът бе представен от изпълнителния директор Красимир Иванов и позира пред официалния сайт на клуба с шалче и фланелка в ръка. По този начин се сложи край на проточилата се сага около трансфера на младока от румънския Динамо (Букурещ).\"Чувствам се много щастлив да съм част от Левски. Знам, че привържениците на отбора подкрепят играчите докрай и съм сигурен, че ще получа подкрепа и аз. С тяхна помощ ще бъдем много по-силни. Левски има много добър треньор, който преди това е работил в Лацио. Ще дам всичко от себе си, за да му помогна за бъдещите успехи. Сигурен съм, че има много неща да науча от него.Професионалната ми кариера започна в Можи Мирим в Бразилия. След това играх в Португалия в Боависта. Върнах се отново в Бразилия и се състезавах на Интернационал (Порто Алегре). За последно защитавах цветовете на Динамо (Букурещ). Сега вече съм в ЛевскиКакви са ми амбициите? Имам кръвта на победител заради баща ми и целта ми е да стана шампион с Левски. Посъветвах се с него. Той познава клуба и страната. Изцяло е запознат с моите дела и непрекъснато ми дава съвети. Каза ми много хубави неща, защото е бил няколко пъти в България.Според него това е страхотна възможност за мен, защото съм в най-големия отбор в България. Играя център нападател с №9 от старта на кариерата ми, а в Динамо играх с №10, като втори нападател. Там също мога да играя. Пожелавам на феновете да сме много щастливи. С ваша помощ ще бъдем много по-силни, а като се надявам дано се гордеете с мен. Само Левски\", каза Ривалдиньо пред клубната телевизия на \"сините\".", "date": "2018.01.28", "title": "Синът на Ривалдо ще рита в Левски"}
{"url": "https://offnews.bg/tenis/tenis-zvezda-otiva-v-dzhunglata-za-rialiti-673738.html", "text": "Смятаният за много перспективен допреди няколко години австралийски тенисист Бърнард Томич намери начин да презареди батериите, след като нещата му на корта определено не вървят.Вместо в топ 10, той се намира на незавидната 143-а позиция в света, а наскоро отпадна още в квалификациите на Откритото първенство на Австралия. Оказа се, че той е приел поканата за приключенското риалити \"I’m A Celebrity … Get Me Out Of Here!\", което стартира в ефира в Австралия.Според формата девет знаменитости са настанени в лагер в джунглата, като изпълняват различни изпитания, които ги вадят от зоната им на комфорт. При успех получават храна и луксозни предмети. Ако им стане прекалено трудно могат лесно да напуснат, като изкрещат \"Аз съм знаменитост, махнете ме оттук\".\"Не участвам за пари, имам си достатъчно милиони, а защото искам да опитам всичко в живота\", казва Томич, спечелил близо 6 милиона долара от наградни фондове.Той се заканва също така да разкрие в ефир корупция на най-високо ниво в австралийския тенис, така че феновете няма да скучаят след края на първия за годината турнир от Големия шлем в Мелбърн, който приключва днес след финала при мъжете.", "date": "2018.01.28", "title": "Тенис звезда отива в джунглата за риалити"}
