{"url": "https://m.offnews.bg/news/Futbol_18793/Bivsh-levskar-razkri-kakvo-sa-si-kazali-s-Venger_661156.html", "text": "Бившият футболист на Левски Николай Димитров - Хичо, който в момента рита за руския Урал, разкри как е протекъл разговорът му с мениджъра на Арсенал Арсен Венгер преди време, когато той ходи на проби в лондонския клуб.\"Уговорката беше, че дори и да ме вземат, веднага ще ме отдадат под наем или да остана в Левски. Идваха скаути, но така се получи, че имах лош период, както и отборът, и те останаха доволни от видяното.Говорил съм само веднъж с Венгер. Той е много спокоен и уравновесен човек. Зададе ми редица въпроси, които впоследствие разбрах, че са стандартни за него в разговорите с нови футболисти.Попита ме кои свои качества считам за силни, които за слаби, къде трябва да търся подобрение. От отговорите той си вади заключение доколко един играч е уверен в качествата си преди да го вземе в Арсенал\", споделя Хичо.Той признава, че е бил посъветван от Ивелин Попов да премине в Урал.\"Каза ми, че може един ден да станем съотборници, защото няма вечно да е в Спартак\", завършва Николай Димитров.", "date": "2017.07.22", "title": " Бивш левскар разкри какво са си казали с Венгер"}
{"url": "https://m.offnews.bg/news/Futbol_18793/Milan-razgromi-Bajern-pri-debiuta-na-Bonuchi_661160.html", "text": "Италианският гранд Милан разгроми баварския колос Байерн Мюнхен с 4:0 в контрола в Шанхай, а дебют за \"росонерите\" направи бившият бранител на Ювентус Леонардо Бонучи.Головете за Милан отбелязаха Франк Кесие (14) и Хакан Чалханоолу (84), а между тях младият талант Патрик Кутроне (25, 43) два пъти опъна мрежата на Байерн. Двубоят беше проследен от 40 000 зрители и беше част от турнира \"International Champions Cup\".За Милан това беше генерална репетиция преди гостуването на румънския Университатя Крайова на 27 юли от третия предварителен кръг на Лига Европа. Предвид близостта с България се очаква много български фенове на \"росонерите\" да отскочат до Крайова.\"Понякога дори най-красивите бракове приключват. Дадох на Юве много и взех много, не беше лесно, защото не можеш лесно да забравиш седем години. Но когато седнахме да говорим, нито една страна не искаше да продължава заедно.В крайна сметка нещата се получиха добре и за мен, и за Юве, и за Милан. При положение че съм дал толкова много на Юве, не се чувствам като предател или наемник.Ако ме освиркват феновете, просто ще ме мотивират повече\", каза от своя страна Бонучи, който премина в Милан срещу 42 милиона евро след седем години в Торино.", "date": "2017.07.22", "title": " Милан разгроми Байерн при дебюта на Бонучи"}
{"url": "https://m.offnews.bg/news/Ot-vas_67/Taka-se-parkira-v-Sofiia-snimki_661161.html", "text": "За неправилно паркиран автомобил ни сигнализира нашият читател Стефан Байчев. Автомобилът е бил паркиран до пл. \"Руски паметник\" в София. \"След 3-тото нарушение не ми се броеше. Не беше забавно да се гледа как майки с колички излизат на 4-лентов булевард пред тролеи\", е написал нашият читател.", "date": "2017.07.22", "title": " Така се паркира в София (снимки)"}
{"url": "https://m.offnews.bg/news/Obshtestvo_4/Politciiata-moli-za-pomosht-za-razpoznavaneto-na-vazrasten-mazh_661159.html", "text": "Полицаите от столичното Пето РУ търсят помощ за установяване на самоличността и издирване на близките на възрастен човек.Мъжът е открит около 19 часа вчера в района на кв. \"Враждебна\".Граждани са падали сигнал в полицията. Служителите на реда отвели мъжа в Пето РУ и  повикали са лекар, който го е прегледал и установил, че е в добро общо състояние.Възрастният човек обаче не комуникира и досега не може да бъде установена самоличността му.Умоляват се всички, които разпознаят мъжа от снимките и имат информация за самоличността му, да се обадят на тел.112, 02/9825920 или в най-близкото районно управление на МВР.", "date": "2017.07.22", "title": " Полицията моли за помощ за разпознаването на възрастен мъж"}
{"url": "https://m.offnews.bg/news/112_6/Sklad-se-zapali-v-stolichniia-kvartal-Hadzhi-Dimitar-video_661158.html", "text": "Склад на магазин се запали в столичния квартал \"Хаджи Димитър\".Сигналът за пожара е подаден в 15.15 часа днес. Според очевидци пожарът е бил голям, като е обхванал и паркиран до склада автомобил. На мястото са пристигнали 5 пожарни автомобила.Пожарникарите се справиха с пожара около 17 часа.  Няма данни за пострадали при пожара. ", "date": "2017.07.22", "title": " Склад се запали в столичния квартал \"Хаджи Димитър\" (видео)"}
{"url": "https://m.offnews.bg/news/Turizam_75/Reklamirat-Balgariia-s-bilbordove-v-Niu-Jork_661162.html", "text": "България ще има рекламни билбордове в Ню Йорк. Те ще бъдат разположени тази есен, обяви министърът на културата Николина Ангелкова на изнесено заседание на Националния съвет по туризъм. Ню Йорк е космополитен център не само да привличаме американски туристи, но туристи от цял свят посещават този град, коментира тя.През ноември на международното туристическо изложение World Tourism Market в Лондон ще бъде представено културно-историческото ни наследство. На щанда ще бъдат произведени сувенири с помощта на 3D принтер, обяви Ангелкова. \"В момента Министерството на туризма и Русенският университет \"Ангел Кънчев\" работят съвместно по един изключително интересен проект – виртуална реалност, която да представи културно-историческото ни наследство. Посетителите на една от най-големите туристически борси в света, която се провежда в британската столица, ще имат възможността да станат свидетели на изработването на дигитални 3D сувенири, които ще могат да получат на място, подчерта министърът. \"Инициативата е изцяло насочена към популяризирането на културно-историческото ни наследство. Ще бъде свързана и с мобилната платформа ILoveBulgaria, която при сканиране на QR кода освен информация за самия обект ще предоставя и виртуализация на 3D изображението му. Към този момент към пилотния проект са изработени 20 обекта като предстои да бъдат надградени\", каза още министърът.По думите ѝ министерството ще поиска 30 млн. лева за реклама на страната ни като туристическа дестинация за следващата година. От януари до май тази година приходите от туризъм са над 1,5 млрд. лева. По думите ѝ разчетите показват, че макар и с малки стъпки у нас започват да идват туристи от по-висок клас, затова усилията на специалистите от бранша ще бъдат насочени към реклама на България не само на утвърдени пазари, но и на пазари като Китай, Япония, Индия, Близкия изток, САЩ и Канада. ", "date": "2017.07.22", "title": " Рекламират България с билбордове в Ню Йорк"}
{"url": "https://m.offnews.bg/news/Kultura_33/Linkin-Park-otmeni-turneto-si-sled-smartta-na-Chestar-Beningtan_661157.html", "text": "Американската група Linkin Park отмени турнето си след смъртта на Честър Бенингтън, съобщиха организаторите.41-годишният Бенингтън се самоуби в четвъртък в дома си - имението Палаос Вердес в Лос Анжелис.Изпълнителят се е обесил, като не е оставил предсмъртна бележка, обявиха разследващите. \"Дълбоко опечалени сме от вестта за кончината на Честър Бенингтън. Турнето на Linkin Park след албума \"One More Light\" е отменено\", обявиха промоутърите на турнето, като допълниха, че закупилите билети могат да ги върнат и да получат обратно парите си. Турнето на Linkin Park в Северна Америка трябваше да започне на 27 юли в Мансфийлд, Масачузетс. Основаната през 1996 г. Linkin Park е продала повече от 70 млн. албума по света, има две награди Grammy и шест номинации за отличието.", "date": "2017.07.22", "title": " Linkin Park отмени турнето си след смъртта на Честър Бенингтън"}
{"url": "https://m.offnews.bg/news/112_6/Alpinisti-shte-vadiat-tialoto-na-Kristiian_661165.html", "text": "Алпинисти ще извадят тялото на 16-годишния Кристиян, който беше открит мъртъв край Триград, съобщиха от ОД на МВР-Смолян, цитирани от БТА.От полицията обясниха, че трупът на момчето е в недостъпна местност и не може да бъде достигнат пеша. Кристиян беше в неизвестност от 9 юли. Той изчезна, след като блъсна група туристи край Триград. Кристиян е ученик от София, а през ваканцията е бил при баба си в Триград. Тялото му беше открито по-рано днес от баща му.Според първоначални данни момчето е паднало или е скочило от около 120 -метрова скала. Предстои да бъде извършена и аутопсия, уточняват от полицията.Екип разследващи полицаи извършват оглед на мястото, където е намерен трупът. След приключване на огледа, алпинисти ще пристъпят към изваждане на тялото. Районът, в който е намерено тялото, не е обходен при издирването, тъй като е недостъпен, обясняват от кметството.От полицията допълват, че трупът очевидно е в тази пропаст от дни, вероятно още от нощта на пътния инцидент.", "date": "2017.07.22", "title": " Алпинисти ще вадят тялото на Кристиян"}
{"url": "https://m.offnews.bg/news/Sviat-_12/Ivanka-Tramp-otchete-bogatstvo-ot-66-mln-dolara-mazhat-%D1%9D-zabravil_661152.html", "text": "Дъщерята на американския президент Доналд Тръмп Иванка отчете, че притежава имущество на стойност най-малко 66 млн. долара, става ясно от подадените от нея документи, разкриващи финансовото ѝ състояние. От документите става ясно, че миналата година тя е спечелила 13,5 млн. долара, в това число над 2,4 млн. долара от новия хотел \"Тръмп\", който се намира до Белия дом и който стана причина главни прокурори да подадат иск срещу Тръмп в съда. Те обявиха, че в хотела са настанявани правителствени представители при посещения в САЩ, като така Тръмп е \"получил милиони от чужди правителства\". Съпругът на Иванка Джаред Къшнър, който е високопоставен съветник на Тръмп, коригира документите, след като ги подаде. Той призна, че случайно е пропуснал да съобщи, че притежава над 70 имота на обща стойност най-малко 10,6 млн. долара. По-рано тази година Иванка Тръмп и съпругът ѝ се отказаха от ръководството на своите компании и напуснаха апартамента си в Манхатън, за да се преместят във Вашингтон, припомня АП, цитирана от БТА. В средата на юни Доналд Тръмп декларира доход от 288 милиона долара за миналата година, в това число близо 20 млн. долара от хотела до Белия дом, отворен през септември 2016 г. Доходът му идва от 565 компании и организации. Президентът декларира и задължения в размер на 315 милиона долара.", "date": "2017.07.22", "title": " Иванка Тръмп отчете богатство от 66 млн. долара, мъжът ѝ забравил, че има имоти за 10 млн."}
{"url": "https://m.offnews.bg/news/Futbol_18793/Poredna-chistka-tragna-v-Levski-sled-provala-v-Evropa_661163.html", "text": "Поредната чистка стартира в Левски след безславното отпадане от Лига Европа едва във втория предварителен кръг.\"Сините\" загубиха и двата мача от хърватския Хайдук, като особено болезнена беше загубата в София, дошла след безидейна игра.За виновници са нарочени тъмнокожите играчи Франсис Нар и Бабатунде Адениджи, пише Спортал. Двамата нападатели ще бъдат извадени от групата за срещата с Локомотив (Пловдив), а ръководството вече им търси нови отбори.Адениджи има 56 мача и девет гола за Левски, докато Нар е с 59 мача и пет попадения на своята сметка със синята фланелка.Търпението към нигериеца и ганаеца се изчерпало тотално след изявите им в четирите мача от Лига Европа през последните 20 дни.И двамата бяха доведени от Георги Иванов-Гонзо през януари 2016 година, който тогава беше на поста спортен директор на \"Герена\". Много е вероятно и двамата да се озоват в Черно море, където треньор е именно Гонзо.", "date": "2017.07.22", "title": " Поредна чистка тръгна в Левски след провала в Европа"}
{"url": "https://m.offnews.bg/news/Obshtestvo_4/Sled-razsledvane-na-OFFNews-Otstraniha-shef-ot-AETc-zaplashval-polit_661133.html", "text": "След разследване на OFFNews как шеф в АЕЦ \"Козлодуй\" е заплашвал полицай, за да не пише акт за шофиране в нетрезво състояние на пътя на негов приятел, премиерът Бойко Борисов разпореди на министъра на енергетиката Теменужка Петкова да извърши проверка по случая. От Министерство на енергетиката съобщават, че вчера случаят е бил проверен и след докладване на премиера, е взето решение за отстраняване на Пешко Караджов от поста началник на отдел „Физическа защита“ в атомната централа.\"До това решение се стигна заради проявено от него неприемливо поведение към служител на МВР в град Козлодуй. Действията се развиват в края на месец февруари тази година в рамките на служебния кабинет, но действия по отстраняване на лицето тогава не са били предприети\", пишат още от министерството.OFFNews първи съобщи за случая. Случаят е от февруари, но в сряда в социалните мрежи се появи видео, което е запечатало случката. Тогава пътен полицай спрял за проверка автомобил, който бил шофиран от приятел на Караджов. При проверка за алкохол дрегерът отчел 1.2 промила. Полицаят съставил акт, а потърпевшият шофьор се обадил на Караджов за помощ, с когото до скоро разпивали. \"Притичайки се на помощ\" на приятеля си, шефът в АЕЦ, започва да обижда полицаите на място. А прокуратурата прекратява разследването и се стига само до временно остраняване на Караджов. По време на инцидента неговите думи към полицая са шокиращи: „Аз тебе ще те сирна до земята. Ти утре няма да бъдеш полицай“, заявява Караджов, ядосан от съставения от полицая акт и дори диктува на приятеля си как да оспори акта: „Не съм съгласен със съдържанието на акта. Г-н... ми е искал подкуп“, се чува от записа.", "date": "2017.07.22", "title": " След разследване на OFFNews: Отстраниха шеф от АЕЦ, заплашвал полицай"}
{"url": "https://m.offnews.bg/news/Gimnastika_18776/Neviana-Vladinova-tragna-slabo-vav-Vrotclav_661132.html", "text": "Невяна Владинова се класира на 5-то място във финала на топка на Световните игри във Вроцлав (Полша), информираха от българската федерация.Нашето момиче излезе със стартов номер 1 и получи оценка от 16.800 след изиграване без груби грешки. Във финала на обръч Неви изпусна уреда извън килима и остана осма с оценка от 14.000.Втората наша представителка Боряна Калейн получи за обръча си 16.300 и за изпълнението с топка 15.800 и остана първа резерва и на двата уреда.Златните медали на обръч и топка спечели Арина Аверина от Русия с оценки от 17.800 на обръч и 18.800 на топка , сребърните нейната сестра - близначка Дина Аверина,която получи оценка от 17.750 за обръча и 18.350 за топката , а бронзът на обръч завоюва Линой Ашрам( оценка от 17.700).Ашрам е единствената представителка на Израел на състезанието след прекратяването на спортната кариера от Виктория Филановски. На топка бронзовия медал спечели Катарина Халкина от Беларус с оценка от 17.250.Днес от 17.00 часа българско време започва състезанието с квалификациите на бухалки. Пожелаваме си денят бъде по-добър и успешен за нашите момичета и да си изиграят съчетанията без грешка.", "date": "2017.07.22", "title": " Невяна Владинова тръгна слабо във Вроцлав"}
{"url": "https://m.offnews.bg/news/Sviat-_12/Otkriha-martav-aktiora-Dzhon-Hard-izigral-bashtata-na-Kevin-v-Sam-vk_661164.html", "text": "Откриха мъртъв американския актьор Джон Хърд. Тялото на 71-годишния актьор е открито в хотелска стая в Пало Алто, Калифорния, съобщи Би Би Си. За момента причината за смъртта на актьора не е известна. Полицията е започнала разследване по случая. Той се настанил в хотела след \"малка операция на гърба\" през тази седмица. Джон Хърд е известен най-вече с ролята си на бащата на Кевин - Питър Маккалистър, в \"Сам вкъщи\".Той е участвал още в редица филми и телевизионни сериали, сред които \"Семейство Сопрано\", за появяването си в който получи номинация за \"Еми\".", "date": "2017.07.22", "title": " Откриха мъртъв актьора Джон Хърд, изиграл бащата на Кевин в \"Сам вкъщи\""}
{"url": "https://m.offnews.bg/news/Koloezdene_18819/Frum-si-podpechata-pobedata-v-Tura_661166.html", "text": "Британецът Крис Фрум от отбора на Sky само трябва да финишира в Париж в утрешния последен етап на Тур дьо Франс, за да триумфира в тазгодишното издание на надпреварата, което ще бъде негов четвърти успех.Лидерът на Sky завърши на трето място в считаното за ключово бягане по равнинния часовник в Марсилия, явяващо се 20-и етап, а успехът изненадващо отиде на сметката на поляка Мачей Боднар. Фрум успя да завърши предпоследната част от надпреварата с 54 секунди преднина пред преследвача  Ригоберто Уран от тима на Cannondale-Drapac, който е на второ място.Ромен Барде демонстрира слабо каране и се свлече до третото място, след като финишиша с 2:20 минути изоставане от Боднар, но попречи на Микел Ланда от Sky да го измести на подиума с преднина от само една секунда.Иначе, полякът бе най-бърз по трасето и го премина за 28 минути и 15 секунди за първата си етапна победа в Тура, а сънародникът му Михал Квятовски от Sky завърши на втора позиция със само една секунда изоставане.Фрум остана на шест секунди зад победителя, а топ 5 допълниха Тони Мартин (14 секунди пасив) и Дарил Импей (20 секунди пасив).  В останалите класирания всичко вече е ясно. Майкъл Матюс от Sunweb само трябва да финишира по улиците на \"Шанз-Елизе\", за да облече зелената фланелка.Сигурна е и победата на Уорън Баргил, също от Sunweb, в класирането за най-добър катерач. Скай пък са недостижими в отборното класиране.Утре е последният 21-ви етап, който е с продължителност от 103 км между Монжрон и \"Шанз-Елизе\". Тогава по традиция отсъства състезателния характер и се набляга на доброто настроение.", "date": "2017.07.22", "title": " Фрум си подпечата победата в Тура"}
{"url": "https://m.offnews.bg/news/Futbol_18793/Opashka-ot-sponsori-v-PSZh-zaradi-Nejmar_661140.html", "text": "Вероятността бразилската мегазвезда Неймар да заиграе във френския Пари Сен Жермен срещу рекордните 222 милиона евро може да се окаже печеливш маркетингов ход за парижани.Според идващи от френската столица информации, разпространени от Евроспорт, доста могъщи спонсори са изразили желание да работят с ПСЖ, докато преди това са отказвали.Един от екипите на парижани е в жълт цвят, точно като този на бразилския национален отбор, и се очаква с идването на Неймар да бъде продаден в рекордни количества.Ако сумата от 222 милиона евро бъде платена, то това ще надвиши повече от два пъти досегашния рекорд от 105 милиона евро, които Манчестър Юнайтед плати на Ювентус за Пол Погба през миналото лято.И докато французинът се адаптира трудно в Англия, то за Неймар ще е лесно в ПСЖ, където играят редица негови съотборници от \"селесао\".", "date": "2017.07.22", "title": " Опашка от спонсори в ПСЖ заради Неймар"}
{"url": "https://m.offnews.bg/news/Sviat-_12/Pusnaha-spisak-sas-173-imena-na-teroristi-koito-gotviat-atentati-v-Ev_661136.html", "text": "Интерпол пусна съобщение със списък от 173 души, за които се предполага, че са подготвени да осъществят самоубийствени атентати в Европа, като отмъщение за военните поражения на джихадистите в Близкия Изток, съобщи The Guardian, цитиран от агенция \"Фокус\".Глобалната организация за борба с престъпността е получила списъка от разузнавателните служби на САЩ, които пък са го прихванали по време на операциите си срещу терористите в Сирия и Ирак.Европейските анти-терористични мрежи са притеснени, че след изчезването на „халифата“ в Близкия Изток, рискът от самоубийствени атентати в Европа ще се увеличи.Няма доказателства, че някое от лицата, посочени в списъка, е на територията на Европа, но циркулярното писмо на Интерпол има за цел да провери дали разузнавателните служби на страните от ЕС имат данни за тях. ", "date": "2017.07.22", "title": " Пуснаха списък със 173 имена на терористи, които готвят атентати в Европа"}
{"url": "https://m.offnews.bg/news/Snukar_18803/O-Salivan-se-klasira-za-finala-v-Hong-Kong-chaka-go-Robartsan_661169.html", "text": "Пред хиляди фенове в зала \"Кралица Елизабет\", Рони О’Съливан победи с 6:5 фрейма Джъд Тръмп в звезден полуфинален сблъсък на супертурнира по снукър \"Хонг Конг Мастърс\". Ракетата ще се изправи срещу Нийл Робъртсън в спор за титлата и най-голямото парче от 315-те хиляди паунда награден фонд, отреден за събитието, което се провежда по случай 20-годишнината от независимостта на Хонконг от Великобритания.Австралиецът показа позабравената си добра форма и записа втори сериозен успех на супертурнира по снукър, побеждавайки с 6:4 местния фаворит Марко Фу.Робтрсън показа спортсменство и се извини на публиката, задето е елиминирал нейния любимец и го е лишил от усещането да се бори за титла на домашна почва.За последно който и да е от майсторите на щеката игра в Хонконг през 2007 година, когато Джон Хигинс спечели демонстративния турнир, организиран по случай 10-годишнината от независимостта от Великобритания, докато сега събитието е за 20-годишнината на същото събитие.Суперфиналът на турнира \"Хонг Конг Мастърс\" между Рони О'Съливан и Нийл Робъртсън ще се играе утре (неделя) следобед.", "date": "2017.07.22", "title": " О'Съливан се класира за финала в Хонг Конг, чака го Робъртсън"}
{"url": "https://m.offnews.bg/news/Futbol_18793/Balgari-shte-sviriat-na-Milan-v-Liga-Evropa_661134.html", "text": "Български рефери са включени в нарядите за 3-тия квалификационен кръг на турнира Лига Европа. Никола Попов с помощници Георги Тодоров и Мартин Венев и четвърти съдия Станислав Тодоров ще ръководи срещата реванш между Милан и Университатя (Крайова).Мачът на стадион “Джузепе Меаца” в Милано е на 3-ти август.Георги Кабаков ще бъде главен съдия на първата среща между Евертън и Ружемберок, която ще се проведе на 27-ми юли на “Гудисън Парк” в Ливърпул.Негови помощници ще бъдат Мартин Маргаритов и Диян Вълков, а четвърти съдия Николай Йорданов.Ивайло Стоянов с помощници Иво Колев и Веселин Мишев и четвърти съдия Стефан Апостолов са назначени за мача реванш между ПАОК и Олимпик (Донецк), който е на стадион \"Тумба\" в Солун на 3-ти август.", "date": "2017.07.22", "title": " Българи ще свирят на Милан в Лига Европа"}
{"url": "https://m.offnews.bg/news/Izvan-terena_18817/Joga-za-plodovitost-li-praviat-Grigor-i-Nikol-na-ostrov-Kapri_661142.html", "text": "\"упавиштха конасана\",В последните дни широка популярност добиха папарашки кадри от ваканцията на тенис звездата ни Григор Димитров и шеметната му приятелка Никол Шерцингер на италианския остров Капри.На част от кадрите се вижда как Никол показва упражнения на Григор, които бяха определени като йога. Бившата водеща вокалистка на \"Пусикет Долс\" е известна като страстен поклонник на йогата, с която поддържа духа и фигурата си.Това, което Никол показва на Григор обаче не е йога, макар и да съдържа известен елемент.В йогата съществува подобна асана, наречена  но разликата с показаното от Шерцингер е голяма, най-малкото защото в истинската поза практикуващият я трябва да докосне пръстите на краката си и да не е в поза шпиц.По-скоро става въпрос за вид гимнастика или стречинг.Любопитното е, че \"упавиштха конасана\" е асана, която горещо се препоръчва за зачеване и плодовитост, наред с още цял комплекс пози, които помагат на жената да се освободи от стреса и напрежението и така да се подпомогне забременяването.Никол никога не е криела, че вече иска да има дете. Дали пък езикът на тялото й на Капри не подсказва голямата новина?", "date": "2017.07.22", "title": " Йога за плодовитост ли правят Григор и Никол на остров Капри?"}
{"url": "https://m.offnews.bg/news/Ikonomika_59/Zapochva-ofitcialno-obsazhdane-tretoto-dete-da-se-izdarzha-iztcialo-ot_661138.html", "text": "Идеята на вицепремиера Валери Симеонов третото дете да се издържа изцяло от държавата официално започва да се обсъжда на предстоящия съвет на Националния съвет по демографска политика. Това стана ясно от думите на социалния министър Бисер Петков пред Нова телевизия. Той обясни, че ще се обсъжда конкретика как тази мярка да бъде въведена. Идеята беше държавата изцяло да издържа третото дете в многодетно семейство. Министърът обясни още, че на Съвета ще се обсъждат и мерки срещу \"депопулацията\" у нас (намаляване на броя на населението). По думите му не е реалистично да се каже, че населението на страната ще започне да расте, но трябва да се изградят мерки за забавяне на демографските тенденции. Бисер Петков коментира, че трябва да вземаме пример от Европа, която се бори срещу намаляване на населението в трудспособна възраст.\"Европа търси нови директиви за по-пълноценно използване на личния човешки капитал и изпозлване на капацитета на женте, 12% е по-ниска тяхната заетост, а заплатите им са с 40% по-ниски\", обясни министърът, който каза, че трябва да се опитваме да приложим това и в България. Петков коментра и минималната работна заплата - работи се по три сценария как тя да бъде увеличена - чрез производителността на труда, икономическите фактори и социалните, които са пречупени през линията на бедност и числеността на семейството.От думите на Бисер Петков стана ясно още, че работещите бедни в България са огромно число - 700 000 души и доходите, които тези хора получват не са достъчни за водене на нормален живот. Бисер Петков коментира скандала с клас „прослужено време”, като каза, че той не е стоял в дневния ред на правителството.Социалният министър обяви, че идната сряда на Министерски съвет ще се приеме програма за борба с безработицата в Северозапада. Във Видин, Враца, Монтана ще се предложи възможност за обучение и заетост към безработни лица, става дума за общественополезни дейности. С програмата ще бъдат обхванати около 830 лица, които ще получават пари колкото минималната работна заплата поне в месеците до Нова година.", "date": "2017.07.22", "title": " Започва официално обсъждане третото дете да се издържа изцяло от държавата"}
{"url": "https://m.offnews.bg/news/112_6/Sauna-zapali-hotel-Marinela-dvama-sa-otkarani-v-Pirogov-snimki-obno_661143.html", "text": "Пожар е избухнал в столичния хотел \"Маринела\" в Лозенец, 20 души са били евакуирани. По неуствановени причини пожарът е тръгнал от сауната и са изведени всички, които са се намирали от СПА-етажа на хотела - сауната и фитнеса.На място са пожарникари и полиция, но се съобщава, че огънят вече е загасен. В хотела са настанени около 270 души, но до тяхната евакуация не се е стигнало.Двама от персонала на хотела са се надишали с дим, но в момента са добре и няма никаква опасност за живота им. Те са били отведени в Пирогов. Сигналът за инцидента е подаден в 11:03 часа. На място са били изпратени осем пожарни коли и две линейки.Предстои разследване за причините за инцидента.", "date": "2017.07.22", "title": " Сауна запали хотел Маринела, двама са откарани в Пирогов (снимки, обновена)"}
{"url": "https://m.offnews.bg/news/Snukar_18803/Roni-sled-obrata-sreshtu-Higins-Nikoga-ne-triabva-da-se-otkazvash_661145.html", "text": "Легендата на снукъра Рони О’Съливан призна, че за миг си е помислил, че ще загуби двубоя си с Джон Хигинс. В крайна сметка Ракетата победи шотландеца с 5:4 фрейма в атрактивен сблъсък от четвъртфиналите на супертурнира по снукър \"Хонг Конг Мастърс\", който се провежда по случай 20-годишнината от независимостта на страната.\"Почувствах, че се отдалечавам от победата при 4:2, Джон играеше много солидно. Спечелих добър фрейм и стигнах до 4:3, с което уравновесих мача. Никога не трябва да се отказваш, докато всичко не приключи. Насладих се на изживяването, публиката тук беше страхотна. Трябва да се мисли в перспектива когато се играе в такава атмосфера\", сподели Рони.О'Съливан спечели първите два фрейма срещу Хигинс и пое контрола още в началото на мача, но Вълшебника от Уишоу отговори подобаващо с брейкове от 87 и 72 точки за 2:2.Поредицата му продължи след интервала с нови отлично спечелени партии със серии от 61 и 81, но Ракетата по драматичен начин осъществи обрат в първия мач, който се реши в последния възможен девети фрейм. Това беше и първи мач между двете легенди за тази година. В общия баланс Ракетата води с 31:27 победи и 344:327 спечелени фрейма.Полуфиналните двойки на турнира в Хонг Конг са Марко Фу срещу Нийл Робъртсън, а Рони О’Съливан ще се изправи срещу Джъд Тръмп.", "date": "2017.07.22", "title": " Рони след обрата срещу Хигинс: Никога не трябва да се отказваш"}
{"url": "https://m.offnews.bg/news/Drugi_18773/Siniata-planina-si-garantira-vtoroto-miasto-v-Nagoia_661146.html", "text": "Звездата ни в сумото Даниел Иванов-Аоияма (Синята планина) продължи победната си серия на юлския турнир по сумо в Нагоя, след като се наложи над маегашира-12 Такекадзе в схватка от предпоследния ден на надпреварата.По този начин той запази и шансове за купата, след като подобри баланса си на 12-2 и остана само на един успех от великия шампион Хакухо, който се справи с одзеки Гоеидо.Даниел Иванов се наложи срещу Такекадзе с хватката ошидаши, а в неделя ще се изправи срещу комусуби Йошикадзе в двубой от последния кръг на най-силния турнир, в който играе до момента.Тази схватка обаче може да се окаже предпоследна за Аоияма, ако той победи Такекадзе, а йокодзуна Хакухо отстъпи на равния по ранг Харумафуджи, което ще предизвика тайбрек за купата.Дори и да не успее да стигне до титлата, Аоияма има гарантирано второ място в турнира.В момента той води с една победа срещу Точиозан и двамата могат да завършат с равен баланс при загуба на българина и победа на японския маегашира-5 срещу секиваке Тамаваши.", "date": "2017.07.22", "title": " \"Синята планина\" си гарантира второто място в Нагоя"}
{"url": "https://m.offnews.bg/news/Sviat-_12/Amerikanski-priiatelski-ogan-ubi-16-afganistanski-politcai_661148.html", "text": "Шестнадесет афганистански полицаи бяха убити при злополучна американска бомбардировка в провинция Хелманд, пише БТА. Инцидентът се е случил в петък в 17 ч. местно време при операция на афганистанските сили за сигурност срещу талибаните.Пентагонът потвърди новината. В негова декларация се казва, че злополучният въздушен удар вчера е ударил сграда на полицията при операция с подкрепата на САЩ срещу талибански бунтовници в района. В декларацията се изказват съболезнования на близките на убитите полицаи.", "date": "2017.07.22", "title": " Американски приятелски огън уби 16 афганистански полицаи"}
{"url": "https://m.offnews.bg/news/Kultura_33/Na-95-g-Stoianka-Mutafova-e-na-turne-na-moreto_661141.html", "text": "Несломимата Стоянка Мутафова, която тази година навърши 95 години, е на турне на морето. Актрисата играе в театрални постановки в Царево и околностите и казва: \"Това си ми е работата\". Пред Нова телевизия Мутафова обяснява за любовта си към морето: \"От малка се влюбих в морето. Бях на 3 г., когато майка ми ме заведе във Варна, та чак се задуших. Видя ли море, и сега се почувствах по същия начин. Може да ми е лошо, минава ми всичко\". За постановките на морето тя казва, че всичко върви добре и е пълно с публика. \"Дай Боже да играя още дълги години на сцената\", казва тя, докато почитателите й се снимат с нея. ", "date": "2017.07.22", "title": " На 95 г. Стоянка Мутафова е на турне на морето"}
{"url": "https://m.offnews.bg/news/Horoskop_18798/Horoskop-za-22-28-iuli_658758.html", "text": "Навлизате в период за повишено внимание при уреждане на лични и делови неща, редно е да търсите сигурни и дискретни източници на информация. Част от Овните се палят от нови оферти, ако изчакат – ще се уверят, че идеите още не са узрели за реализация. От понеделник търпеливо проучвайте въпросите, може да вземете решение за раздяла с нелоялни партньори. Някои имат доста финансови тревоги, слушат ли само съвестта си, ще се справят с трудностите и ще бъдат даже на плюс. Отстоявайте търпеливо свои намерения в личен план.Това 7-дневие изисква да не подценявате никой финансов и административен въпрос, за да не берете яд с него и подир петък. Група Телци да се стегнат за разчистване на стари пропуски, ако имат неща за уреждане – сега е моментът. Ако пък сте потърпевши от чужда нескопосаност и даже недобронамереност, реагирайте според правата си. В едни случаи вашето решение е достатъчно, в други търсете съдействие на съответните органи и не допускайте нахалници да ви се качат на главата. В работата, сред познати и близки има кой да ви оцени.Периодът е изпъстрен със затруднения, но пък ви дава и шанс за равностойно партньорство. Близнаците са наясно с ред делови проблеми, ще действат бързо, упорито и с достойнство за оправянето им. В сряда ще сте поуморени, търсете съмишленици, помощ. Вярно, от уикенда разчитате на подкрепата на шефове и други влиятелни хора, стремите се да заслужите одобрение и те ще оценят професионализма и стриктността ви. Може да ви възложат по-висока отговорност в службата. Усетът ви подсказва да не се налагате на обичаните.Лятото настройва за отдих и развлечения, макар че кроите и делови планове. Повечето Раци няма да бързат с работата, зависят от шефове и покровители, препоръки, услуги. За флиртове ви върви и много необвързани ще се впуснат в авантюри, но скоро ще се разбере: партньорството не е сериозно. Обвързаните се оставят на капризи на близки, не им се ще да мислят за риск и несполуки, а да се отпуснат и да се веселят. Е, във вторник трябва да се нагърбите с чужди задължения, после ще искате да се изяснявате и няма защо да вините другите...Уж време за отдих, но вие трябва да заострите внимание към делата, възникват ненадейни трудности и е редно да бъдете нащрек. Хубавото е, че Лъвовете ще намират много помощници в различните ситуации, хората харесват смелостта и професионализма им, откровеността, с която споделят грижите си. Вероятно от вторник новите съюзи ще се стабилизират и ще са плодотворни за бъдеща съвместна работа, справяте се с ключови въпроси, набирате енергия. Даже за неща, за които нямате тежката дума, ще убеждавате близки кое е най-доброто.През 7-дневието работата ви е бол, но вие ще упорствате по задачите си, предчувствате чудесни шансове за кариерата си. Група Деви съумяват да балансират с колеги, познати и близки така, че околните не се дразнят от напредъка и печалбите им, понеже винаги разчитат на подкрепата им при пречки. Едни са впечатлени от отзивчивостта на приятели, втори търсят верни партньори за начинанията си, не става без искрена грижа и за другите. Нека необвързаните вярват: ще срещнат мечтаната любов, лятото не е свършило...Предстоящите дни не са леки в деловата сфера, а е редно да обърнете повече внимание на дома и домашните. Везните ще намерят начин да балансират, но от сряда възникват нови шансове за изява и печалби и напрежението ще е доста. Упорствайте по целите си честно и с цялото старание, на което сте способни, защото има хора, които искат да се облажат от идеите ви. Шефовете оценяват труда ви, а някои колеги плетат интриги и ще трябва да им покажете, че който копае гроб другиму... С разум надмогвате неразбирателства с близки. Сигурно ще има възможност да идете на повече купони или по друг начин да отдъхнете от деловите грижи през тези 7 дни, хубаво е точно да планирате нещата и да не се пилеете в неподходящи компании. Обвързаните Скорпиони се чувстват най-добре сред обичаните си хора, в лукс хотел или колиба – все ще намерят начин да си прекарат чудесно и всички ще са доволни. Но има и други, които следват чужди капризи, в работата е редно да изпълнявате само шефски заръки. Сближаване с някои колеги носи риск от ядове, разочарования.Това 7-дневие може да ви предложи шансове за изява и печалби, за които отдавна си мечтаете. Стрелците ще работят упорито, дано са и всеотдайни, мнозина са склонни да гонят първо своя, после общия интерес. Само че сега това няма да им е от полза, а споровете с околните ще са люти и може да ги пратят в незавидна позиция. Заложите ли на старание, професионализъм и коректност – успехът ще бъде завиден. За част от знака проблемите са най-лични, егоизмът им минира важни отношения. Други тръгват към нова любов.Ваканционно време, но вие още от уикенда обсъждате начинания с приятелите си, има условия за добри печалби и изява. Козирозите са прагматични за разлика от останалите в екипа, още през следващите дни ще търсят контакти с влиятелни хора, ще се помъчат да организират перфектно дейността въпреки трудностите. Ще успеете, но ще ви струва и нерви, и подчертано съобразяване с всичко и всички. Самостоятелни задачи биха би били по-леки, но държите на сътрудничеството, ще го направите добро. Укрепвате и любовни връзки с такт.До сряда дните ще ви се видят доста напрегнати, макар че те носят по-хубави шансове за делови начинания, съответно печалби. Водолеите да не се поддават на лошо настроение и да не се оставят на провокации за спорове, защитата на принципи сега трябва да е базирана на такт и далновидност. Потърсете стари приятели, работата ви е откъснала доста от тях, но предаността им е несъмнена и отношенията бързо ще се затоплят. Важи и за хора от по-широкия ви кръг, знаят, че могат да разчитат на алтруизма и почтеността ви. За мнозина флирт.Планирали сте куп неща за уикенда, някои отдавна жадуват за ваканция, но ситуацията ще накара мнозина да променят замисъла. Рибите няма да останат с празни ръце: едни отделят повече внимание на тонуса си, втори от знака имат за приключване стари задачи, трети искат да обогатят знанията си, четвърти – да изчистят недоразумения с познати... Шансът е на ваша страна, упорството ви във вторник за изясняване на проблеми няма да е нахалост. Мнозина да очакват по-високи отговорности в службата, а и мечтания развой в любовта...", "date": "2017.07.22", "title": " Хороскоп за 22-28 юли"}
{"url": "https://m.offnews.bg/news/Obshtestvo_4/Goreshto-do-37-gradusa_661128.html", "text": "Времето днес ще е слънчево, а на обяд – горещо. Температурите ще са между 32° и 37°. Над Черноморието ще бъде слънчево, след обяд ще духа бриз. Максимални температури на въздуха: 30° - 32°. Температурата на морската вода е 23° - 25°. Вълнението на морето ще бъде 1 – 2 бала.Над планините ще бъде слънчево, по билата умерен северен вятър. Максимална температура на височина 1200 метра около 25°, на 2000 метра – около 18°.Прогнозата е на Националния институт по метеорология и хидрология (НИМХ) към БАН. ", "date": "2017.07.22", "title": " Горещо, до 37 градуса"}
{"url": "https://m.offnews.bg/news/112_6/Stotitci-narusheniia-na-magistralata-Fejsbuk-izbuhna-Znaete-li-kakvo_661144.html", "text": "Няколко катастрофи само за няколко часа станаха днес на магистрала Тракия. Шофьорите са изнервени от чакането в жегата, но най-много ги изнервя факта от стотиците нарушителите, които вместо да чакат на опашката, карат в аварийната лента. Дискусията започна още миналия уикенд, когато линейка, отишла да спасява ранени при катастрофа, беше ударена от автомобил, каращ в аварийната лента и предизвика втора по-голяма катастрофа. Тогава във Фейсбук се пуснаха хиляди коментари срещу нарушители, снимки и сигнали до МВР. И днес при куриозната катастрофа на Тракия, при която лодка излетя и блокира движението в двете посоки на магистралата, Фейсбук е зялят от стотици снимки на каращи в аварийната лента, които са предпоставка за още катастрофи.Във Фейсбук беше пуснато подробно описание какво значи аварийна лента, което беше постнато в групите за Споделено пътуване. Там дискусията тече вече втора седмица.А днес се самосезираха и от МВР., че при днешните катастрофи на магистрала Тракия, са санкционирани трима шофьори от органите на „Пътна полиция“ за шофиране в лентата за аварийно спиране на магистрала „Тракия“. На два от тях са издадени актове за административно нарушение, а на третия – фиш. И трите нарушения са засечени на територията на ОДМВР – Пловдив. Наказаният с фиш водач е бил засечен да разговаря по телефона и това била причината той да отбие. Това съобщиха от пресцентъра на МВР.: По данни на Главна дирекция „Национална полиция“ от началото на годината до края на месец юни, случаите на шофиране в аварийната лента са общо 142. ", "date": "2017.07.22", "title": " Стотици нарушения на магистралата, Фейсбук избухна: Знаете ли какво значи аварийна лента?"}
{"url": "https://m.offnews.bg/news/Sport_18752/Sportat-v-efir-na-22-iuli_661131.html", "text": "Много спорт предлага ефирът на родните телевизии в днешния съботен ден. Най-очакваното събитие обаче безспорно е мачът между афиширалите шампионски амбиции тимове на ЦСКА София и Лудогорец от 21 часа в ефира на Диема Спорт от 21 часа.10,45 ч Волейбол, Гран при (ж), Китай - Русия  Mtel sport 211,00 ч Гребане, СП (мл.) в Пловдив БНТ HD 12,00 ч Тенис, турнир за жени в Гщаад Mtel sport 1  12,30 ч „Байерн“ - „Милан“ RING 13,00ч  „Уест Бромич - „Кристал Палас Диема спорт 2 15.00 ч  Колоездене, обиколка на Франция Eurosport 115.00 ч Скокове във вода, СП в Будапеща Eurosport 2 15,30 ч  „Лестър - „Ливърпул Диема спорт 216,30 ч Гребане. СП (мл.) в Пловдив БНТ 1/БНТ HD  17,30 ч „Зенит’ - „Рубин“ Mtel sport 1  18,45 ч „Пирин“ - „Септември“ „Диема спорт“  19,30 ч  „Шахтьор“ (Д) - „Динамо“ (К) Mtel sport 2 20,00 ч Волейбол, Гран при (ж), Хърватия - България Mtel sport 1 21,00 ч ЦСКА - „Лудогорец Диема спорт21,00 ч „НЙ Сити“ - „Чикаго“ Eurosport 2  22 00 ч„   Витория“ - „Чапекоензе“  Sport+ HD 23,00 ч „Минесота“ - „НЙ Ред булс“ Eurosport 2  1,00 ч „Фламенго“ - „Куритиба“ Sport+ HD 1,00 ч. Ювентус - Барселона  RING ", "date": "2017.07.22", "title": " Спортът в ефир на 22 юли"}
{"url": "https://m.offnews.bg/news/Vodni_18774/Felps-shte-se-sastezava-s-biala-akula_661147.html", "text": "Мегазвездата на световното плуване Майкъл Фелпс ще премери сили с бяла акула на 23 юли.Надпреварата ще се проведе в рамките на \"Седмицата на акулите\" и ще бъде излъчена от тв кавала Дискавъри. Повече подробности как чисто технически ще бъде организирано състезанието не са разгласени.Самият Фелпс, който е 23-кратен олимпийски шампион, побърза да потуши ентусиазма на феновете си, че човек може да надплува акула, дори и да е феномен като него.\"Не искам да има разочаровани зрители. Акулите неслучайно са на върха на хранителната верига в морето, както ние хората на сушата. Просто тази демонстрация ще покаже колко бързи са акулите\", коментира Фелпс пред \"Ескуайър\".Средната скорост на бялата акула е 40 км в час, докато максимумът на Фелпс е 19.", "date": "2017.07.22", "title": " Фелпс ще се състезава с бяла акула"}
{"url": "https://m.offnews.bg/news/Interviu_66/Tom-Vlashiha-Ako-znaeh-kakav-hit-shte-stane-Igra-na-tronove-nadali_660783.html", "text": "Едва преди дни стартира дългоочаквания сезон седем на най-хитовия сериал - \"Игра но тронове\". В първия епизод видяхме как Ед Шийрън си припява край огъня във Вестерос, а Джон Сноу се е заел със задачата да открие голямо находище на драконово стъкло, за да спечели войната срещу идващите бели бродници. И докато големите фамилии от всички краища на Седемте кралства се готвят за война, Аря Старк води своята лична, която започна отдавна. За пореден път тя доказа, че е храбър боец и е усвоила всичко, което научи в храма на Многоликия бог от неговия почетен жрец - Жакен Х'Гар, в чиито образ влезе германският актьор Том Влашиха. Безликият жрец в момента се готви за идването си в България - специално за българското издание на , което ще се състои на 9 и 10 септември.Заедно с него ще дойдат и други знаменитости от \"Игра но тронове\" и една от най-великите фантастики на всички времена - \"Междузвездни войни\". Те ще се включат специален панел по време на фестивала и ще се срещнат с феновете си у нас.Том Влашиха, 44, е роден в Дона, Германия, а от 1995 г. до днес е участвал в стотици филми, сериали и театрални представления. Звездата му на световната сцена изгрява през 2012 г., когато взима участие в \"Игра на тронове\".Макар че не влиза в образа на един от главните герои, ролята му оставя силно впечатление със своята мистериозност, а до днес не е разкрита напълно мисията на Жакен Х'Гар в света на сериала. Със сигурност обаче едно е ясно - обърканият словоред и неясен говор на Х'Гар му отредиха място сред любимите герои в сериала. Едно от нещата, които харесвам най-много в работата си, е, че винаги мога да се изненадам. Имам афинитет към добри сценарии - жанрът няма значение. Обичам да опитвам възможно най-много различни неща.За щастие нямам признаци на разделяне на личността, защото не мога изцяло да изляза от един образ. Да бъдеш актьор означава да преживееш много неща, които иначе не би могъл в реалния живот. Обичам си работата.Отидох на прослушване за ролята през 2011 г. За щастие никога на бях чувал за книгите, върху които е базиран сериалът. За това и не бях нервен по време на кастинга. Когато правих записите, които да изпратя на продуцентите, бях спокоен, но ако знаех колко известен ще стане сериалът, надали щях да да стана част от шоуто.Той е много мистериозна личност, има особен начин на говорене. Тайните на екрана са винаги добра идея, защото привличат зрителя и го увличат във филма. Не беше толкова трудно. Сценаристите са наистина страхотни и всеки от героите е екстремно богата личност и един актьор може да черпи страшно много от толкова много материал. Характерът на Жакен се определя главно от необичайния му начин на говорене. Добър опит, но, разбира се, няма да развалям историята. Благословия.Бил съм няколко пъти в България, дори съм пътувал малко из страната. Първият път, когато дойдох, беше през 2004 г., за да снимам филм за телевизията - \"Icon\". Няколко години по-късно дойдох, за да заснема епизод от сериала \"Crossing Lines\". Винаги, когато не съм на снимки, вземах кола под наем и обикалях. Успях да посетя Рилския манастир и Черно море. Харесва ми колко е разнообразна страната ви.Подобни фестивали са уникален начин да се срещнеш с феновете си лице в лице и да чуеш техните идеи и теории. Страхотно е да видиш колко са ентусиазирани хората за едно шоу.Току що се връщам от премиерата на един филм, в който участвах миналата година - \"Berlin Falling\". Страхотен филм, който дава поглед върху една много актуална тема - терора и последиците от него. Очакват ме още няколко интересни проекта. За тях обаче не мога да говоря още, но съм сигурен, че ще намерят много фенове. ", "date": "2017.07.22", "title": " Том Влашиха: Ако знаех какъв хит ще стане \"Игра на тронове\", надали щях да стана част от него"}
{"url": "https://m.offnews.bg/news/Sviat-_12/Trus-4-2-po-Rihter-udari-otnovo-sruteniia-predi-godina-grad-Amatriche_661129.html", "text": "Земетресение с магнитуд 4.2 по Рихтер разлюля Централна Италия в ранните часове на съботния ден, съобщава Националният институт по геофизика и вулканология на Италия.Трусът е бил усетен в 05.13 българско време, а епицентърът му се намира едва на 14 км. дълбочина на границата между провинциите Аквила, Риети и Терамо.Това е пак близо до град Аматриче, който беше почти изцяло сринат със земята след миналогодишните земетресения, достигащи дори 6.0 по Рихтер.Към момента няма данни за жертви и разрушения.Вчера земетресение в Егейско море разлюля Турция и Гърция, при което загинаха двама души - швед и турчски гражданин. ", "date": "2017.07.22", "title": " Трус 4.2 по Рихтер удари отново срутения преди година град Аматриче в Италия"}
{"url": "https://m.offnews.bg/news/Turizam_75/Angelkova-shte-lovi-turisti-ot-Kitaj-i-Amerika-pravi-i-SPA-marshruti_661151.html", "text": "Министерство на туризма си поставя като задача да стигне до туристите от т.нар. перспективни пазари, които според Световната организация са Китай, Япония, Индия, Близкия изток, САЩ и Канада.  Това заяви министърът на туризма Николина Ангелкова, която представи Годишната програма за национална туристическа реклама за 2018 година Министерството на туризма залага на дигиталния маркетинг и онлайн активностите в Златни пясъци. В курорта днес се провежда изнесено заседание на Националния съвет по туризъм под ръководството на министъра на туризма.„По отношение на програмата за национална туристическа реклама представихме виждането на министерството за това да продължим нашата реклама на основните ни целеви пазари, откъдето идват най-много чуждестранни туристи в България“, заяви още министър Ангелкова цитирана от агенция \"Фокус\".  Тя уточни, че се залага на дигиталния маркетинг и реклама, както и на онлайн активностите.\" Това е бъдещето и също е заложено в Световната организация по туризъм като един от трендовете, които се очертават и които са свързани с рекламирането на туризма в отделни дестинации“, каза още министър Николина Ангелкова.Освен това тя обяви, че предстои да се представи и да се организира обществено обсъждане на балнео и СПА маршрути, които ще се изградят съвместно с представители на туристическия бранш. ", "date": "2017.07.22", "title": " Ангелкова ще лови туристи от Китай и Америка, прави и СПА маршрути"}
{"url": "https://m.offnews.bg/news/Obshtestvo_4/Dve-tapi-v-Sofiia-zaradi-remonti-ot-dnes_661127.html", "text": "До края на юли се забранява влизането на пътни превозни средства по западната половина от пътното платно на бул. „Ген. М. Д. Скобелев“ между ул. „Св. Иван Рилски” и бул. „Прага” в посока НДК, съобщи Столична община. Движението в посока НДК се пренасочва в две ленти от източната половина от булеварда, а в посока пл. „Руски паметник” ще се извършва в дясната лента от източната половина на булеварда.Забранява се престоят и паркирането на бул. „Ген. М. Д. Скобелев“ от източната сранат на булеварда в участъка от бул. „Христо Ботев” и на 30 м след ул. „Св. Иван Рилски”, а от западната страна в участъка от ул. „Св. Иван Рилски” до бул. „Прага”.Измества се тролейбусна спирка „БУЛ. ПРАГА” с 30 м напред в посока пл. „Руски паметник” след ул. „Св. Иван Рилски”; в участъка от спирка с код 1296 „ПЛ. РУСКИ ПАМЕТНИК“ до спирка с код 0363 1858 „БУЛ. ПРАГА” на бул. „Ген. М. Д. Скобелев“ в посока НДК тролейбусите от линии №№ 1, 2А, 5 и 9 да се движат на дизелови двигатели.Закриват се местата за почасово платено паркиране и изместване на местата за платено паркиране „служебен абонамент” за горепосочените време и място.  Движението на превозни средства ще се извършва еднопосочно в една лента по северното пътно платно на булеварда с посока на движение от бул. „Цар Борис ІІІ“ към ул. „Коломан“.За същия период се скъсяват маршрутите на Трамвайна линия № 11 кв. „Илиянци“ – кв. „Княжево“ /в посока кв.Княжево/ се скъсява до трамвайно ухо „Овча купел”. Променят се маршрутите на автобусни линии №№ 73, 103 и 107, както следва: - ж.к. „Овча купел” - ж.к. „Гоце Делчев” - в посока ж.к. „Гоце Делчев” - от кръстовището ул. „Боряна” - ул. „Любляна” надясно по ул. „Любляна”, наляво по бул. „Никола Петков”, наляво по бул. „Цар Борис III” и оттам по маршрута си в посока ж.к. „Гоце Делчев”. В обратна посока маршрутът не се променя.В променения участък от маршрута, водачите да спират на спирки с код 0900 „ул. Любляна“, код 0041 „66-то СОУ“, код 0773 „ул. Калояново“, код 0350 „бул. Никола Петков“, код 0391 „бул. Цар Борис III“, код 0889 „кв.Павлово“. - в посока автостанция „Овча купел” - от кръстовището бул. „Никола Петков” – ул. „Любляна” направо по бул. „Никола Петков”, наляво по бул. „Цар Борис III”, наляво по бул. „Овча купел” до обръщателното ухо автостанция „Овча купел”. В обратна посока маршрутът не се променя.В променения участък от маршрута, водачите да спират на спирки с код 0350 „бул. Никола Петков“, код 0391 „бул. Цар Борис III“, код 0889 „кв.Павлово“. - кв. Карпузица - Боянска църква в посока Боянска църква: от кръстовището ул. „Любляна” – бул. „Никола Петков” надясно по бул. „Никола Петков”, наляво по бул. „Цар Борис III”, надясно по ул. „Ал. Сергеевич Пушкин” и по маршрута си в посока Боянска църква. В обратна посока маршрутът не се променя.В променения участък от маршрута водачите да спират на спирки с код 0350 „бул. Н. Петков“ и код 0391 „бул. Цар Борис III“.", "date": "2017.07.22", "title": " Две тапи в София заради ремонти от днес"}
{"url": "https://m.offnews.bg/news/Sviat-_12/Hiliadi-tantcuvaha-po-ulitcite-na-Berlin-v-podkrepa-na-pravata-na-gejo_661168.html", "text": "Хиляди танцуваха по улиците на Берлин в подкрепа на правата на лесбийки, гейове, транссексуални и бисексуални (ЛГТБ) на парада по повод деня на Свети Кристофър, предаде Ройтерс, цитирана от БТА.Дори силният дъжд не успя да развали настроението на празнуващите. Много от тях бяха окичени с гирлянди с цветя. Сред участниците в гей парада имаше много такива с екстравагантни прически и костюми като сватбена рокля, свещник, маска на Доналд Тръмп.Традиционният годишен парад се провежда само няколко седмици след като германският парламент одобри легализацията на гей браковете.Парадът за деня на Св. Кристофър отбелязва бунтовете, избухнали в Ню Йорк през 1969 година, след като полицията нахлува в гей бар - събитие, определяно като повратен момент за движението за равни права на хомосексуалистите. В Германия той се чества от 1979 година.", "date": "2017.07.22", "title": " Хиляди танцуваха по улиците на Берлин в подкрепа на правата на гейовете"}
{"url": "https://m.offnews.bg/news/Protesti_17652/Stotitci-na-protest-v-Nova-Zagora-zaradi-bitoto-ot-romi-zaradi-tcigara_661170.html", "text": "Стотици протестираха в Нова Загора, след като 17-годишно момче беше нападнато от роми заради спор с цигара.Инцидентът стана преди седмица. Момчето изпращало приятелката си, когато група роми ги попитали колко е часът и поискали цигара. Момчето и момичето отговорили, че не пушат, но компанията тръгнала след тях. Малко по-късно 17-годишният ученик е бил нападнат в гръб и ударен с метален бокс в главата. Момчето е с пукната глава.Протестиращите се събраха в центъра на града, за да изразят недоволството си от случилото се, съобщи БНТ. Те се обявиха срещу агресията и беззаконието и подчертаха, че демонстрацията не е свързана с етнос. Протестиращите настояха управляващите да вземат мерки за контрол, а магистратите да издават по-строги присъди.Протестът завърши с шествие през центъра на града. ", "date": "2017.07.22", "title": " Стотици на протест в Нова Загора заради битото от роми заради цигара момче"}
{"url": "https://m.offnews.bg/news/112_6/Otkriha-martav-Kristiian-kojto-blasna-turisti-i-izchezna-v-gorata-kra_661153.html", "text": "Откриха тялото на 16-годишния Кристиян, който блъсна туристи в Триград и избяга. Тялото му е било открито от негови роднини, след като полицията и доброволци го издирваха в продължение на две седмици, съобщи БНТ. Информацията потвърди пред \"Фокус\" кметът на Триград Цветан Славков. Той уточни, че Кристиян е открит мъртъв около 14 часа днес от неговия баща. Тялото на момчето е открито на скали над входа на пещера.Кристиян блъсна група туристи, които се прибирали от вечеря пеша по пътя към Триград. Пострадаха трима възрастни и дете. След инцидента непълнолетният шофьор оставил колата и побягнал в гората, преди това си хвърлил телефона. Автомобилът е на баща му. Полицията го обяви за издирване. В продължение на 14 дни обаче нямаше следа от него, макар че преди три дни гъбари обявиха, че са го видели. Полицията обаче така и не го намери по техните указания. ", "date": "2017.07.22", "title": " Откриха мъртъв Кристиян, който блъсна туристи и изчезна в гората край Триград"}
{"url": "https://m.offnews.bg/news/Futbol_18793/Ludogoretc-nanese-udar-po-ambitciite-na-TcSKA-Sofiia_661175.html", "text": "Лудогорец победи един от преките си конкуренти за първото място ЦСКА-София с 1:0 в мач от втория кръг на Първа лига. Футболистите на треньора Георги Дерменджиев зарадваха двайсетината привърженика, които бяха дошли на стадион \"Българска армия\" да подкрепят българския шампион.Първата по-сериозна опасност се получи още в 5-ата минута. Шут на Жуниор Кишада от 25 метра профуча над напречната греда. Пет минути по-късно Георги Китанов спаси удар на Лукас Саша извън наказателното поле.В 36-ата минута вратарят Хорхе Броун прекърши амбициите на Кирил Десподов, който бе на чудесна стрелкова позиция, но ударът на футболиста изпрати топката в ръцете на вратаря.В началото на второто полувреме гостите откриха резултата. Върджил Мисиджан изведе Лудогорец напред в резултата, след грешка на Китанов, който остави вратата си непокрита.Проблемите на \"червените\" продължиха в 58-ата минута. Кевин Меркадо падна в наказателното поле на гостите, но вместо дузпа реферът Ивайло Стоянов даде втори жълт картон на еквадореца за симулация. Численото превъзходство на Лудогорец оказа влияние и в в 65-ата минута \"зелените\" организираха бърза контраатака, която завърши с подаване към непокрития Лукоки, който от точката на дузпата се засили да стреля, Чорбаджийски го бутна в гърба, но Стоянов прецени, че не трябва да посочи 11-метров наказателен удар.След това дерби, футболистите на Лудогорец си тръгват доволни от София, като единственото, за което може да съжалява тимът на Дерменджиев е, че не успя да реализира повече попадения, въпреки че имаше числено преимущество на терена.", "date": "2017.07.22", "title": " Лудогорец нанесе удар по амбициите на ЦСКА-София"}
{"url": "https://m.offnews.bg/news/Drugi_18773/Posledniiat-ni-svetoven-shampion-v-shtangite-stana-ohranitel-v-London_661139.html", "text": "Последният световен шампион на България в щангите Иван Стоицов преживява като охранител в Лондон. Работното място на родения в Асеновград тежкоатлет е известен киноцентър в британската столица, където на Иван е поверено да го пази.Той вече е изкарал лиценз за охранител, така че всичко при него е легално, информира спортния всекидневник \"Меридиан Мач\"Стоицов стана световен шампион в кат. 77 кг в Чанмей 2007 и от тогава нямаме първенец на планетата в щангите нито при мъжете, нито при жените. Имаме такива само на ниво кадети.Това е втори опит на Стоицов да се установи в чужбина, след като прекрати кариерата си. Първият бе през 2013-а, когато заедно с приятелката си - световната шампионка Боянка Костова, заминаха на гурбет в Чехия. Те работеха във фабрика за дърводобив и преработка на дървесина, но заради кошмарните условия на труд и заради некоректни откъм плащане шефове стояха там по-малко от месец.Както е известно, Стоицов бе един от българските тежкоатлети, които заминаха да се състезават за Азербайджан, но той така и не записа участие за каспийската страна на международно състезание. Другите, които заминаха за Баку, бяха Боянка Костова, Валентин Христов, Величко Чолаков и Силвия Ангелова.В кариерата си Стоицов има още редица отличия, като другите му най-ценни медали, спечелени за България, са третото място на европейското първенство за мъже в София през 2005 година, както и златния медал от шампионата на Стария континент за юноши в Бургас през 2004-а.Стоицов е участвал само на едни олимпийски игри - Атина 2004, където се класира 7-ми в категория 77 кг.", "date": "2017.07.22", "title": " Последният ни световен шампион в щангите стана охранител в Лондон"}
{"url": "https://m.offnews.bg/news/Sviat-_12/EK-proveriava-za-kartel-mezhdu-Volkswagen-Audi-Porsche-BMW-i-Daimle_661172.html", "text": "Европейската комисия проверява за картел между големите германски производители на автомобили. \"Европейската комисия и германското бюро за борба с картелите получиха сведения\" за евентуален картел между германските автомобилостроители Фолксваген (Volkswagen), Ауди (Audi), Порше (Porsche), Бе Ем Ве (BMW) и Даймлер (Daimler), \"които се проучват от Комисията\", съобщи ЕК, цитирана от БТА.Говорител на Брюксел обяви, че за момента е рано да се правят повече предположения, но ЕК и националните власти по въпросите на конкуренцията работят в тясно сътрудничество.След проверката Европейската комисия ще прецени дали да започне разследване, което може да трае години.Германският седмичник \"Шпигел\" обяви вчера, че Volkswagen, Audi, Porsche, BMW и Daimler са образували картел още през 90-те години на миналия век. Така те са съгласували например ограничаването на вредни емисии при дизелови автомобили, допълва изданието.То се позова на документ, подаден от Volkswagen пред антимонополните власти през юли миналата година, в който се посочва, че има подозрение за действия, нарушаващи антимонополното законодателство. Според \"Шпигел\" Daimler също е направил подобно доброволно самопризнание.ЕК насърчава фирмите сами да предават доказателства за наличие на картел, като първата фирма, разкрила доброволно участието си в картел, не получава глоба. ", "date": "2017.07.22", "title": " ЕК проверява за картел между Volkswagen, Audi, Porsche, BMW и Daimler"}
{"url": "https://m.offnews.bg/news/Futbol_18793/Mahat-Nikolaj-Mitov-ot-Levski-do-chasove_661174.html", "text": "До часове Левски ще обяви раздялата с треньора Николай Митов. Утре вечер срещу Локомотив Пловдив специалистът ще бъде за последен път начело на \"сините\", след което ще освободи поста, пише topsport.bg.Неговото място ще бъде заето от чуждестранен специалист. Става дума за треньор от Балканите. Преговорите с него са в много напреднал етап, като остава да се изчистят някои дребни детайли.Освобождаването на Николай Митов е очаквано с оглед представянето на \"сините\" под негово ръководство от началото на месец март тази година.Треньорът е с отрицателен баланс, откакто пое отбора в началото на март, но основната причина за смяната е слабото представяне в мачовете и липсата на какъвто и да било игрови облик.Николай Митов се очакваше да бъде сменен още след баража с Верея в края на миналия сезон, но до рокада тогава не се стигна, тъй като Димитър Димитров-Херо, отказа предложението на клуба от \"Герена\".", "date": "2017.07.22", "title": " Махат Николай Митов от Левски до часове"}
{"url": "https://m.offnews.bg/news/Bojni_18771/Deian-Topalski-se-razmina-s-titla-v-Koreia_661154.html", "text": "Звездата ни в смесените бойни изкуства Деян Топалски не успя да спечели титлата в средна категория на ТFC 15 (Top Fighting Championship) в средна категория, информира pleven.utre.bg.В \"KBS Sports World Arena\" в Сеул действащият шампион Джей-Юнг Ким направи успешна защита срещу ММА боеца от Плевен.Срещата започна равностойно, като през първите пет минути Топалски видимо доминираше и рундът бе в негова полза.И двамата бойци започнаха равностойно втората част, но 173-сантиметровият Ким успя да нанесе точен удар с ръка в главата на българина и да го повали, което пък му отвори възможност за сериозна атака.И въпреки че Топалски опита да контрира, реферът побърза да прекрати мача и да вдигне ръката на корееца за радост на местните фенове.Българският боец бързо се изправи на крака, но нямаше как да скрие разочарованието си от развоя на двубоя. Това бе четвътра загуба в ММА визитката му, докато кореецът записа 23-ти успех в своята. \"Този път не ми се получи. Загубих с ТКО във втория рунд. Съжалявам и се извинявам на всички, които ме подкрепяха и подведох. Мачът вървеше в моя полза, но Ким ме засрещна във втория и това беше решаващо.Опитът е най-важното нещо, но ми писна да се провалям в най-важните моменти. Благодаря на всички за подкрепата, и отново съжалявам, че не ви зарадвах. Сега е време за кратка почивка и време за семейството ми, което обичам\", сподели Деян Топалски в социалните мрежи.", "date": "2017.07.22", "title": " Деян Топалски се размина с титла в Корея"}
{"url": "https://m.offnews.bg/news/Futbol_18793/Novobrantcite-ot-Septemvri-iznenadaha-Pirin_661171.html", "text": "Пирин Благоевград загуби от новака Септември с 0:1 в мач от втория кръг на Първа професионална лига, игран на страдион \"Христо Ботев\". Футболистите на треньора Димитър Васев спечелиха първите си три точки в първенството.Двубоят започна със страхотна възможност за новака в елита.Владислав Романов направи изключителен рейд отляво и стигна до гредата. Пасът му не стигна до Мартин Тошев, който беше пред голлинията, но защитникът Юлиян Попев се намеси отлично.Постепенно Пирин пое инициативата и започна да поглежда по-често към вратата на Валентин Галев, но въпреки добрите ситуации, които се откриха пред домакините, първото полувреме завърши при нулево равенство.Темпото през втората част драстично спадна. В 59-ата минута Мартин Тошев се опита да изненада Благой Макенджиев с удар от дистанция, но стражът на \"орлетата\" се намеси добре.Гостите успяха да открият резултата в 67-ата минута. Борис Галчев се разписа за 1:0. Мартин Тошев изведе Ишмаел Байду очи в очи с Макенджиев. Вратарят спаси, но Борис Галчев бе на точното място и при втория шанс успя да се разпише.До края на мача опитните футболисти на Септември задържаха топката и разиграваха бавно. Пиринци така и не успяха да измислят алтернатива.Благоевградчани прекъснаха серията си от 11 поредни срещи в Първа професионална лига без загуба на стадион \"Христо Ботев\". В следващия кръг Пирин гостува в Стара Загора на Берое, а Септември приема Славия.", "date": "2017.07.22", "title": " Новобранците от Септември изненадаха Пирин"}
{"url": "https://m.offnews.bg/news/112_6/Lodka-letia-po-Trakiia-blokira-i-dvete-posoki-obnovena_661130.html", "text": "Катастрофа на магистрала „Тракия” е блокирала и двете платна за движение. Инцидентът е станал тази сутрин на 150 км в посока морето при Белозем. Сигналът е подаден около 7.30 часа.Автомобил с турска регистрация е блъснал отзад друг автомобил, който е теглил с ремарке лодка. Участниците в пътнотранспортното произшествие са се движили в посока София. При удара лодката е изхвърчала и преминава в платното в посока Бургас. В нея се блъска автомобил, който не е могъл да спре.  Пътни полицаи регулираха движението, в района на катастрофата то вече е възстановено. Заради инцидента и тапите на пътя обаче в посока Бургас са станали няколко леки произшествия.  Движението се извършва само в аварийната лента, а някои шофьори, опитващи се да изпреварят всички, са блокирали и нея.Шофьорите да се движат с повишено внимание и съобразена скорост, спазвайки указанията на служителите на \"Пътна полиция\", призовават от АПИ.Не се съобщава за тежко пострадали при инцидентите.", "date": "2017.07.22", "title": " Лодка летя по Тракия, блокира и двете посоки (обновена)"}
