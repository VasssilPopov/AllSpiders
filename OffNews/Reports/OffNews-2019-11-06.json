{"url": "https://offnews.bg/futbol/dunav-ruse-pred-razpad-ot-bezparichie-714936.html", "text": "Отборът на Дунав (Русе) е пред тотален разпад заради безпаричие след оттеглянето на президента Симеон Симеонов, който осигуряваше финансирането.За това алармира треньорът Людмил Киров след загубата с 1:2 от Ботев Пловдив по-рано през деня. Играчите са демотивирани заради липсата на яснота. Местни фенове събират пари за клуба, а някои дори се обърнаха към премиера Бойко Борисов за помощ.\"Поздравявам моите момчета, че се стараха, доколкото можаха. Убеден съм, че това не е моят Дунав, който радваше публиката в Русе. Проблемите са много, няма да ги коментирам, хората знаят за какво става въпрос. Аз съм безпомощен, моите колеги от щаба също.Не съм запознат с финансовата гледна точка на отбора, говорил съм с футболистите, подхвърлиха, че не искат да тренират, но това няма как да се случи. Те имат професионални договори с Дунав. За мен е правилно в клуба да влезе човек Х, няма значение кой, и да знаят ще има ли клуб, няма ли. Неяснотата убива работният процес.За моето оставане начело на отбора няма с кого да разговарям, но аз ще съм последният човек, който ще си тръгне. Повечето футболисти са доведени от мен в клуба. Футболистите няма как да спрат да идват на работа, те ще бъдат уволнени дисциплинарно, това ще се случи.Вече съм и с краката, и с ръцете на земята. Безсилен съм\", каза Киров след срещата в Русе.Ботев спечели след два гола на Фернандо Виана, а домакините намалиха чрез Ахмед Ахмедов от дузпа в 87-ата минута. За жълто-черните това беше първа победа в първенството от над два месеца.", "date": "2019.11.06", "title": "Дунав (Русе) пред разпад от безпаричие"}
{"url": "https://offnews.bg/sviat/sled-seria-ot-neuspeshni-kandidaturi-rumania-naj-posle-shte-ima-evroko-714938.html", "text": "След серия от неуспешни опити Румъния номинира двама кандидати за еврокомисари – евродепутатите Зигфрид Мурешан и Адина Вълян. След консултации с президента Клаус Йоханис заедно взехме решение да изпратим на председателя на Европейската комисия две предложения, съобщи румънският премиер Лудовик Орбан, който встъпи в длъжност в началото на тази седмица.Отговорът, който днес вечерта дойде от Брюксел, изглежда обнадеждаващ - председателят на Европейската комисия Урсула фон дер Лайен е приела номинацията на Адина Валян за еврокомисар по транспорта. По неофициална информация с избора на Валян ще бъде спазен и обещания от Урсула фон дер Лайен принцип за полово равенство в новата ЕК.51-годишната Адина Валян е евродепутат от Национално-либералната партия от 2007 г. Съпруга е на бившия лидер на партията Крин Антонеску, който беше председател на Сената в периода 2012-2014 г. и и.д. президент на Румъния в периода юли-август 2012 г.До момента в Брюксел бяха отхърлени редица румънски номинации за еврокомисар: на Рована Плумб - заради конфликт на интереси, на бившите евродепутати Виктор Негреску и Дан Ника, на държавния секретар по европейските въпроси Габриела Чиот. Същевременно властта в Букурещ се смени - през октомври правителството на социалдемократите, начело с Виорика Дънчила, падна след вот на недоверие и нямаше право да преговаря с Брюксел. В понеделник правителството на малцинството на Лудовик Орбан получи вот на доверие в парламента и излъчи двете номинации.Изслушването на румънския кандидат за еврокомисар ще е в комисията по транспорт на Европейския парламент на 14 ноември.", "date": "2019.11.06", "title": "След серия от неуспешни кандидатури Румъния най-после ще има еврокомисар"}
{"url": "https://offnews.bg/razsledvane/ekopak-e-poluchila-187-mln-lv-taksi-a-e-investirala-samo-17-mln-v-714913.html", "text": "Каква част от отпадъците в България се рециклират е въпрос, който от години виси в обществото, но данните са толкова засекретени, че не може да се даде категоричен отговор. По косвени данни обаче може да се стигне до изводи, които пораждат съмнения.Най-голямата организация за оползотворяване на отпадъците е \"Екопак\". Тя има 42% пазарен дял и обхваща население от 2,5 млн. жители. Фирмите, които членуват в нея, плащат такси от около 12 млн. лева годишно за количеството опаковки, които произвеждат - около 160 хиляди тона.OFFNews се добра до документи, които показват, че в периода 2004-2018 г. \"Екопак\" е получила 187 млн. лева като лицензионни такси от фирмите, сред които най-големите са Кока Кола, Девин, Загорка, Своге.Според същите документи, за тези 15 години \"Екопак\" е инвестирала в разделното събиране на боклук 17 млн. лева, а е получила 187 милиона приход за дейността си.За този период за контейнери са платени едва 9,6 млн. лв. Тази скромна сума вероятно обяснява защо цветните контейнери стават все по-редки.6,7 млн. лева са отишли за \"други разходи\".А къде са отишли останалите 170 млн. лева?Според данните за броя на осигурените лица, в \"Екопак\" работят 25 души, заедно с чистачките и шофьорите. Тоест на всеки един служител на „Екопак“ се падат 100 000 жители. Тези 25 души се грижат за разделното събиране на отпадъци на два милиона и половина жители. Звучи, меко казано трудно изпълнимо, граничещо с нереално.Очевидно по-голямата част от останалите 170 млн. лева са превъртени през \"външни услуги\", разпределени от директора на „Екопак“ Тодор Бургуджиев. Това е класическа схема за замъгляване на разходите, лесен начин за разпределяне на комисионни, хонарари, плащане за дейности, чиято връзка с оползотворяването на отпадъците е хлабава, ако изобщо я има.Всъщност събраната лицензионна такса от \"Екопак\" е доста малка. При положение, че тя обслужва 2 500 000 българи, на човек се падат около 0,40 лева месечно. Експерти, с които разговаряхме твърдят, че реалната цена (такса) за извършената дейност е поне 1,60 ст., а цената на Министерство на околната среда и водите (МОСВ), изчислена от ПУДООС, е 4 лева.Дали не сме свидетели на нещо друго - големите западни компании, членове на \"Екопак\", плащат по-ниска от реалната екотакса, но срещу нея само се лъжем, че опаковките се рециклират.Директорът на \"Екопак\" Тодор Бургуджиев е несменяем на поста си, откакто е въведена тази система за рециклиране на отпадъци. Преди това е работил в \"Кока кола\" - най-големият член на \"Екопак\" и основен акционер.Публичната информация, по която може да се следи дали има истинско рециклиране на отпадъци или не, е силно ограничена. Най-пресният документ, по който могат да се правят косвени изводи, е едва за 2014 г. и в него се казва, че само 4 общини в цялата страна изпълняват целите за рециклиране - това са София, Плевен, Търговище и Провадия. С оглед на това, че едва 10% от събраните такси от \"Екопак\" са инвестирани в рециклиране, звучи логично, че останалите над 260 общини не са изпълнили заложените цели.Схема, че отпадъците се рециклират само фиктивно, а събраните такси се източват, вече беше разкрита в Румъния. Там една от фирмите за оползотворяване на отпадъците беше глобена със стотици милиони евро, а шефовете й попаднаха зад решетките.А готови ли са акционерите в „Екопак“ да направят прозрачна проверка с медии и НПО- та относно извършени изпълнения на цели – за дърво, пластмаса и метал.Наши източници твърдят, че срещу две от фирмите - подизпълнители на организация за оползотворяване на отпадъци, вече са започнали следствени действия, заради съмнения, че фалшифицират данните за оползотворен боклук.Има няколко въпроса, които си заслужава да бъдат адресирани към всички големи западни фирми, които са членове на \"Екопак\". Например дали очакват срещу такса на човек около 1 стотинка на ден опаковките да се рециклират? Или дали са запознати с докладите, в които се твърди за фиктивно изпълнение цели? Сигурни ли са, че опаковките, за които плащат такси, наистина се рециклират? Те следят ли процеса по рециклиране или смятат, че щом веднъж са платили такса, вече не е тяхна грижа дали бутилките например се претопяват или се изхвърлят на обикновените сметища?И най-интересният въпрос - дали цялата тази схема, която поражда съмнения за фиктивно рециклиране, е създадена зад гърба им или е одобрена от тях срещу бонуса да плащат по-ниски такси?", "date": "2019.11.06", "title": "Екопак е получила 187 млн. лв. такси, а е инвестирала само 17 млн. в рециклиране на боклук"}
{"url": "https://offnews.bg/temida/delo-za-nasledstvo-prestoia-v-sofijskite-sadilishta-26-g-714944.html", "text": "На станен парадоск, достоен за роман, се натъкнаха от Инспектората на ВСС.Цели 26 г. е престояло по софийските съдилища дело между брат и сестра за наследството на баща им. Според кадровиците на Темида това е най-дълго продължилото производство от проверените в последните 4 месеца 131 заявления за забавени дела. Процесът е започнал в Софийския районен съд (СРС) през 1993 г. и е продължил точно 25 години, 11 месеца и 26 дни.Всичко започнало след смъртта на бащата на 1 септември 1992 г. Родителят завещал всичко на сина си, а дъщеря му завела дело за възстановяване на запазена част от наследството. В продължителността на делото е включен и период от над 14 г., през който то е било спряно поради водено пък от 1992 г. преюдициално дело в СРС, което също е забавено и е приключило едва през 2002 г.От Инспектората посочват, че основната причина за продължителността на преюдициалното дело е свързана с действията на съда по организация на съдебните заседания. След това са минали още 7 г., докато районният съд възобнови спряното дело за наследство, като това е станало чак през март 2009 г.Обяснението за забавянето е липсата на извършвани периодични справки за движението и приключването на делото по преюдициалния спор. Съдът е допуснал пропуски и при организацията на 14-те съдебни заседания. След повече от 19 г. районният съд отхвърлил иска на дъщерята на починалия за възстановяване на запазената част от наследството.Тя е обжалва решението на СРС и делото е поело към градския съд, който го е разглеждал още 5 години и 9 месеца.Инспекторатът към ВСС констатира забавяния и там.„В това производство са проведени 10 съдебни заседания, като те са насрочвани в интервали от 4 до 8 месеца. Освен това, решението по делото е постановено 1 година и 7 месеца след изтичане на законоустановения 30-дневен срок“, пише в отчета на инспектората, цитиран от lex.bg.Все пак в края на 2017 г. градските магистрати отменят решението на СРС и постановяват ново, с което възстановяват на дъщерята на починалия 1/6 идеална част от наследството. Синът пък е обжалвал решението на втората инстанция и делото е стигнало до Върховния касационен съд (ВКС).В началото на тази година върховните съдии са отменили и решението на СГС, тъй като въззивният съд не евзел предвид направените дарения от починалия баща, когато е изчислявал дължимото наследство надъщерята.„В този случай не може да се приеме, че накърнението е равно на запазената част, без да се извършиостойностяване на притежаваните имущества към момента на откриване на наследството с изваждане назадълженията и прибавяне на даренията“, посочват върховните съдии, за да стигнат до окончателния извод,че дъщерята трябва да получи точно 228 839 лева от наследството.", "date": "2019.11.06", "title": "Дело за наследство престоя в софийските съдилища 26 г."}
{"url": "https://offnews.bg/evropa/pilot-podludi-pasazheri-i-sluzhiteli-na-letishteto-v-amsterdam-714946.html", "text": "Летището в Амстердам бе вдигнато по тревога заради натиснат по невнимание паник бутон на борда на самолет. Причинителят на неудобството на „Схипхол” е пилот, съобщиха агенциите.На място веднага пристигнали специализиран отряд и два медицински хеликоптера.Свидетели на произшествието съобщават, че на летището пристигат много линейки с включени сирени.Официално се казва, че службите за сигурност са били повикани на летището заради подозрителна ситуация на борда на самолет. ", "date": "2019.11.06", "title": "Пилот подлуди пасажери и служители на летището в Амстердам"}
{"url": "https://offnews.bg/analizi-i-komentari/zashto-ekzitpolat-pokazvashe-14-razlika-a-nakraia-se-okazaha-pod-5-714939.html", "text": "Защо екзитполът в течение на изборния ден показваше огромна разлика между Йорданка Фандъкова и Мая Манолова, а накрая се оказа, че разликата е под 5%? Това е въпрос, който мнозина си зададоха, а част от тях видяха конспирация.Конспирация, разбира се, е възможна, но има няколко технически момента, които вероятно също са оказали въздействие.Как работи екзитполът?Най-напред се избират секциите, които максимално точно представят демографския профил на един град. Ако всичко останало е ОК, в София са достатъчни 50 секции, за да се даде вярна прогноза. Всички агенции, мерили вота в неделя, са се презастраховали и са имали по 60 секции - т.е. с 10 повече, отколкото са достатъчни за изследването.Но въпреки това сбъркаха. Защо?За да е вярно проучването, методиката трябва да се спазва стриктно. Предварително определяш дали в урната за екзитпола бюлетина ще пуска всеки трети, всеки четвърти или всеки пети. Този път обаче е имало необичайно голям отказ за участие. Анкетьорът съвестно кани всеки трети да пусне бюлетина, но той отказва. Тогава кани четвъртия. Това вече води до изкривяване.Социологията по принцип е подготвена за тази ситуация. Принципът е да се спазва стъпката. Например: Определил си стъпка всеки трети. Третият ти отказва. В такъв случай би трябвало бюлетини да пуснат четвъртия, седмия, десетия. Но заради масовите откази, често се е оказвало, че анкетьорите не могат да хванат и тях. И за да не излезе, че нищо не правят, на много места са тръгнали на прекомпенсиране. Т.е. - решили са, че ако в една секция има 150 гласували, те трябва да съберат в урната за екзитпола 50 бюлетини. Така са се получили различни стъпки - веднъж през 7-8 души, друг път - един след друг.Има проблем с анкетьорите, призна пред OFFNews един от шефовете на социологическа агенция с молба да не пишем името му. Заради общия недостиг на работна ръка на агенциите е все по-трудно да задържат обучените анкетьори и дори да намират нови, които имат достатъчно качества за тази работа. Според методологията на всяка урна с екзитпол през изборния ден е трябвало да има по трима анкетьори - един да почива, а на пост да са другите двама едновременно. Почти никъде това не е изпълнено, в огромни отрязъци от деня на урните е имало само по един анкетьор и е нямало кой да го поправи, ако обърка методиката.Това са, така да се каже, вътрешните проблеми на бранша, довели до изкривяването. Към тях обаче се наслагват и два външни, свързани със съзнателно манипулиране на екзитпола.Наблюдавахме това явление за първи път на миналите местни избори в Пловдив, сега го видяхме в още по-голям мащаб, разказа пред OFFNews социолог - хора обикалят по секциите с единствената цел да изкривят екзитпола. Правят стълпотворение и обикновено успяват да измамят анкетьора, че са от тази секция и да пуснат глас в екзитпола.Ако на миналите избори целта беше да се симулира по-голяма разлика между Иван Тотев и Славчо Атанасов, сега целта беше Дани Каназирева да се изтика преди Атанасов, смята той. Действително - на първия тур екзитполът сочеше 5% преднина на Каназирева пред Атанасов. Самата тя не посмя да се зарадва и с право - накрая се оказа, че всъщност Атанасов я бие с 5%.Да, но в праймтайма на телевизиите беше Каназирева. До вторник 80% от хората не бяха разбрали, че на балотаж отива Атанасов, а някои вероятно и до края не са разбрали това, коментира социологът. Според него по пътя на логиката изглежда, че полза от тази манипулация има победителят Здравко Димитров от ГЕРБ, но това няма как да се докаже.На предишните избори в Пловдив отново ГЕРБ, но тогава за Иван Тотев, приложиха същата тактика - разтеглиха с подобни прийоми разликата, а накрая тя се оказа съвсем малка.Макар Пловдив да е емблематичен, в по-малка степен това се е разигравало и в други градове, включително София.И накрая - ГЕРБ извадиха контролирания вот още рано сутринта, като под контролиран не следва да се разбира само платен и насилствен, а и вотът на толкова верни симпатизанти, на които партията може да им нареди в колко часа да гласуват. Всички сме свикнали, че комунистите гласуват рано и после процентът им пада. Сега ГЕРБ направи разлика между Фандъкова и Манолова рано и така отказа много от десните, които решиха, че няма смисъл да се \"омърсяват\" с гласуване, след като от вота им няма смисъл.Няколко объркани секцииВ изборната нощ всички агенции даваха съотношение 1:1 или най-много 2:1 за кого са гласували ромите. Когато излязоха резултатите, се видя, че Йорданка Фандъкова печели 82% сред ромите. Защо социолозите сбъркаха петкратно?Отговорът е прост - от 60-те екзитпола в София само 2 или 3 са били в ромски секции. Купувачите на гласове са знаели в кои и точно в тях не са пипали. Резултатът е почти 1:1 при много ниска активност. В които е работено, резултатът е друг, но социолозите не са имали инструмент да го хванат.Дилемата на социолозитеПо време на избори е по-скоро изключение едно проучване да върви гладко, в \"лабораторна среда\". Много често социолозите са изправени пред следната дилема - дали да извадят резултатите от урната, знаейки, че са грешни (поради гореизброените причини), или да си измислят резултати, които ще са верни в края на изборния ден, но няма да отразяват истинския брой на бюлетините в екзитпола. Първото е подвеждане на избирателя. Второто обаче е краят на тази професия. То я обезсмисля.Какво е решението?Тази порнография, в която огласяването на екзитпола е забранено, но поне 10 медии го правят, трябва да спре. Защото читателят не знае коя агенция стои зад тези числа, нито дали медията съвестно препредава числата ѝ. Много по-добре би било да се знае коя агенция къде мери, тя самата да съобщава данните и да има възможност да ги обяснява, изтъквайки къде е забелязала опити за злоупотреба.Добър или лош, екзитполът е един от малкото инструменти, с които можем да следим честността на вота. Ако го няма, нищо чудно някой ден да се окаже, че изненадващо управляващите са спечелили 80%, след като са били равни до деня за размисъл.", "date": "2019.11.06", "title": "Защо екзитполът показваше 14% разлика, а накрая се оказаха под 5%?"}
{"url": "https://offnews.bg/obshtestvo/aktcia-zima-shte-proveriava-velosipedisti-peshehodtci-i-karutci-za-714916.html", "text": "Органите на реда ще следят велосипедистите дали имат звънец, светлоотразителни елементи по спиците, фар, стоп светлина, светлоотразителна жилетка и каска като част от акция \"Зима\", която започва днес. От Пътна полиция съобщават, че първата част от акцията ще бъде за осигуряване безопасното движение на велосипедистите на пътя.За изминалите десет месеца от настоящата година с фишове са наложени глоби на почти 1400 водачи на велосипеди и са издадени повече от 500 наказателни постановления.Според статистиката за същото това време 327 са ранените, а 21 са загиналите водачи при пътнотранспортни произшествия.Акцията е разделена на три етапа. Първият започна от днес и е адресиран към велосипедистите. Вторият ще започне от 15 ноември и е адресиран към пешеходците. Третият етап е насочен към МПС-тата.Акцията тече в цялата страна. ", "date": "2019.11.06", "title": "Акция 'Зима' ще проверява велосипедисти, пешеходци и каруци за нередности"}
{"url": "https://offnews.bg/obshtestvo/dete-e-bilo-prinuzhdavano-da-mie-toaletni-714940.html", "text": "Нов случай на агресия в детска градина, този път в Пловдив, където 5-годишно дете е било многократно наказвано да мие тоалетните. Било оставяно без закуска и задължено да стои право и да гледа, докато другите се хранят, съобщи Нова тв. Сигналът е подаден от родителите на детето, че миналата година синът им е бил малтретиран от една от помощник-възпитателките. Преди дни тя отново прояавила грубо отношение към детето им. Родителите твърдят, че синът им е системно тормозен. Последният случай е от миналата седмица.„Нашето дете с още две дечица не са успели да заспят и съответно лелята е пренецила, че трябва да ги накаже. Било е време за следобедна закуска. Когато другите деца са се наяли, на нашето дете чак тогава му е позволено да седне да яде, но в последствие му е казано, че не заслужава десерт. Той беше много разстроен, когато го взехме от детската градина, плачеше”, обясни бащата на детето.Преди година същата помощник-възпитателка отново наказала детето. Тогава още по-грубо. „Да мие пода в тоалетните, което детето ни го разказа един път, а тогава, когато ни го разказа на практика това е било вторият път, когато лелята го кара да прави това нещо”, допълни родителят.Помощник-възпитателката Стефка Табакова отрече обвиненията. „Нямам вина, никаква вина. Не съм лишила детето от закуска. Беше станал на леглото и се смееше и аз му казах слез сега от леглото, той слезе, свали си гащите и започна да прави със задните си части неприлични движения към мен. И аз за да не гледат другите деца, защото започнаха да се смеят, го отстраних да седне на едно столче”, коментира Табакова.Директорката поискала да освободи учителката и помощник-възпитателката. Свикала родителска среща. Присъствалите на нея родители твърдят, че тя заплашвала персонала със затвор и уволнения. Възмутени, родителите скочиха в защита на учителите. ", "date": "2019.11.06", "title": "Дете е било принуждавано да мие тоалетни"}
{"url": "https://offnews.bg/obshtestvo/mvr-ministarat-shte-povishim-parite-na-politcaite-dogodina-714927.html", "text": "Възнагражденията на служителите на МВР ще се повишат през следващата година. Това е предвидено в макрорамката на бюджета на ведомството, представена от министър Младен Маринов. Според него полицаите ще получават повече пари за нощен труд. Маринов не каза за какво увеличение иде реч, защото още не били готови разчетите, но обеща то да е \"адекватно\".Маринов посочи, че е доволен от предвиденото в бюджета на МВР за догодина, защото то щяло да задоволи нуждите на министерството.За догодина е завишена и приходната част в бюджета на МВР заради глобите, които налага силовото министерство. \"Имаме преизпълнение на бюджета на МВР, защото повишихме събираемостта и техническите средства, които събират глоби\", каза още Маринов.Според него това не било радостно, но било един от начините, които намаляват войната по пътищата.", "date": "2019.11.06", "title": "МВР министърът: Ще повишим парите на полицаите догодина"}
{"url": "https://offnews.bg/futbol/venger-sasipa-ot-kritiki-barselona-714934.html", "text": "Бившият мениджър на лондонския Арсенал Арсен Венгер съсипа от критики Барселона слез поредното бледо представяне на терена. \"Каталунците\" завършиха снощи 0:0 със Славия Прага на \"Камп Ноу\" и разочароваха привържениците си.\"Харизмата на победител от последните няколко години е изгубена от Барселона. Отборът е лидер в Ла Лига и групата си в Шампионската лига, но играе като отбор в криза - твърде бавно, без динамика и много индивидуално в последните метри.Когато Барса загуби топката оставаш с впечатлението, че може да допусне гол на контраатака, защото не затваря пространствата към вратата си.Барселона е интересен случай, защото в исторически план отборът се характеризира с брилянтна отборна игра, а също така имат Лео Меси, който прави разликата. Срещу Славия те сякаш очакваха нещо от Меси.Барселона загуби своята харизма и трябва да се запитаме колко повлиян е отборът от последните си две отпадания в Шампионската лига\", каза прочутият французин, който е спряган за треньор на Байерн, но все още няма нищо официално.", "date": "2019.11.06", "title": "Венгер съсипа от критики Барселона"}
{"url": "https://offnews.bg/evropa/holandskata-politcia-hvana-16-migranti-na-pat-za-velikobritania-714942.html", "text": "Холандската полиция съобщи, че е открила 16 мигранти, включително четирима непълнолетни, в ремарке на камион, който се готвел да се качи на ферибот за Великобритания, съобщи Нова тв.Кралската жандармерия оповести, че е намерила 16 чужденци в камион в пристанищния град Еймойден, в западната част на страната. Камионът превозвал автомобилни части, сред които се били скрили мигрантите.Шофьорът на камиона - 45-годишен турски гражданин, сам отишъл при служителите по сигурността, преди камиона да се качи на ферибота, и казал, че е чул шумове от ремаркето.Силите на реда открили в камиона 4 малолетни момчета, една жена и 11 мъже от различни националности.Случаят се разследва от полицията. Шофьорът е арестуван за трафик на хора.", "date": "2019.11.06", "title": "Холандската полиция хвана 16 мигранти на път за Великобритания"}
{"url": "https://offnews.bg/zdrave/d-r-sibila-marinova-koordinator-po-donorstvo-povecheto-hora-dariavat-714925.html", "text": "Д-р Маринова, от колко време сте координатор по донорство?Над 10 години.А няма ли изискване координаторите да се сменят през определен период заради емоционално изхабяване?Да знаете по-подходящ координатор, с когото да бъда сменена? (смее се)Вероятно няма по-подходящ.Така смятам. Ние във Велико Търново сме едни от най-активните координатори. Работещите хора не бива да се сменят. Има такава тенденция в чужбина - след няколко години, точно заради това изхабяване, да бъдат сменяни координаторите. Но при положение, че у нас няма достатъчно обучени хора и достатъчно работещи, няма смисъл.През какво обучение преминава един координатор?По принцип през никакво. Координаторът е човек, който е назначен на тази длъжност от директора на болницата. Според мен е погрешно, защото той не трябва да се назначава от директора, а да се избира по някакви критерии от националния координатор примерно или от хора, които знаят за какво става въпрос, защото на много места директорите на болници не са реаниматори като нашия, а са със всякакви други специалности. Общо-взето обучението на координаторите в момента не е задължително, то е по желание. Конкретно аз, съм минала през така нареченото испанско обучение.Какъв е този испански опит, за който често се споменава?Испанците имат една фондация DTI. Тя се намира в Барселона, към местния университет. Тя организира най-различни обучения за координатори. Може да се защити и научна степен. Не знам дали тяхната система е точно такава, но можеш, като преминеш през определени модули, да вземеш магистратура по донорство и трансплантация. Нещо като специалност. Ние преминахме едно обучение от няколко месеца – онлайн модули, в които паралелно с ученето имаше тестове след всеки раздел. Отделно бяхме длъжни да комуникираме помежду си, групата в България, и да правим различни коментари по обучението.Колко време продължи това?Мисля, че беше три месеца. След това испанците дойдоха в България, за една седмица, и ни проведоха курс как да се научим да обучаваме. Сега ние сме сертифицирани обучители по донорство.Предполагам са ви учили и как да разговаряте с близките на потенциалния донор. Какво казвате в такива ситуации? Сигурно всеки случай е индивидуален, но как се подхожда?С достатъчно разбиране и съпричастност, защото първото, което им съобщаваш е, че техният близък е починал и че процесът е необратим. Доказаната мозъчна смърт е категорична, но близкият им може да спаси нечий друг живот, ако дарят органите му. Някои хора искат да им дадеш малко време да помислят, което, разбира се, правим. Но въпреки това те нямат чак толкова време, защото донорът е в мозъчна смърт, става много нестабилен и е много трудно поддържането му. Въпреки това имат време да помислят, да коментират в семейството. Всеки случай е индивидуален, но винаги е много тежко и за нас. Това е най-тежката част - да говорим с близките. Обясняваме им, че вариантите са два – могат да дарят органите на техния близък или да откажат. Повечето хора се съгласяват, защото това е последното добро нещо, което загиналият човек би могъл да направи.Знаете ли, това ме учудва. Според проучване на нагласите сред българите относно донорството има спад в желанието да се даряват органите на близкия, когото са загубили.Не е вярно. Твърдя го на базата на опита, който имаме, особено в последните години. От 2016 г. работим много интензивно, след като станах началник на отделението и вече имам възможност да развивам нещата в посока, в която преди не беше възможно. От комуникацията си с хората смея да твърдя, че не е вярно. Напротив. Хората казват най-често – „Да, той беше добър човек, нека да направи нещо добро“. Отказът се движи около 20%. Такава е и европейската тенденция. Испанците са имали около 25% откази към 2000 година, след това отказът е спаднал на 15%. У нас се движи около 20%. Отказите не са причина за малкото донори.С какъв мотив отказват близките?Най-често отказите са по „религиозни причини“. Много често мюсюлманите смятат, че тяхната религия не го позволява, което не е вярно. Най-често такъв отказ сме имали.Имали сме отказ, при който близката каза – „ние сме обсъждали това в семейството, той беше против“. Когато темата е обсъждана в семейството, на хората им е много по-лесно да вземат решение.В последните 4 години ние имаме много малко откази. Направихме една наша информационна кампания. Преди да я започнем темата беше непозната. Не се говори за това, няма решения. Не се коментира в семейството този вариант, защото хората не са достатъчно информирани.Какви трябва да са абсолютните показатели, за да кажете на семейството, че даден човек няма шанс? Защото според проучването, което Ви споменах, една голяма част от хората са предубедени и смятат, че ако човек предварително декларира, че иска да стане донор, медиците биха могли да злоупотребят.Медиците няма как да знаят, че този човек е дал съгласието си, ние няма къде да проверим, че човекът има например донорска карта. В България съществува т. нар. регистър „Воля“, който обаче е регистър на отказите. Ние задължително, когато имаме мозъчна смърт, проверяваме по ЕГН дали човекът не е декларирал приживе своя отказ. Между другото, тези откази са около 2700 за цялата страна. В такъв случай изобщо не се коментира донорство. Такъв е законът. Но регистър на хората, които са съгласни, няма. Ние няма откъде да знаем, че този човек е попълнил донорска карта или че е съгласен.Освен това ние сме лекари, не сме хора, които убиват други хора. Реално реанимационните мероприятия за поддръжка на живота не се различават особено много от реанимационните мероприятия за поддръжка на донор или на органи годни за трансплантация. Всичко се прави за този пациент. Когато се докаже мозъчна смърт, тогава може да се пристъпи към донорство.Как се доказва мозъчна смърт?Мозъчната смърт се доказва от комисия от трима лекари. В комисията няма координатор и трансплантолог, няма конфликт на интереси. Комисията е независима. Тя е само за определяне на мозъчна смърт. Освен това има много стриктни клинични критерии, по които се доказва мозъчна смърт - с два клинични прегледа през определен интервал от време. Това е определено и в закона. Прави се и образно изследване за доказване на мозъчната смърт. Така че не може да се злоупотреби.Освен това по цялата верига са ангажирани страшно много хора. Почти целият персонал на болницата, в която е донорът. Отделно участва голям екип от болницата, която ще прави трансплантацията. Законът е така направен, че няма как да се злоупотреби. А и всяка донорска ситуация се съобщава по медиите.Популяризирането на донорството, предполагам, е един от ангажиментите на координатора. В този смисъл какво предприемате – вие казахте че сте организирали информационна кампания?Ние си продължаваме кампанията, но това не ни влиза в задълженията като координатори. Нямаме вменено такова задължение. Тъй като разбрахме, че няма достатъчно информация сред обществеността, решихме да направим такава кампания и да я насочим към учениците. Към младите хора, с цел да промотираме тази идея и те да я „отнесат“ в семействата и да я коментират. Тази кампания беше, и продължава да е, много успешна. Много бързо излязохме от рамките на града, после на областта.Поканиха ни мотористите от „София Райдърс“ – най-голямата мотоорганизация в България. Искаха да им обясним какво представляват мозъчната смърт, донорството. Те подкрепят нашата кампания. Тази година продължаваме. От началото на учебната година сме имали три срещи с ученици от различни български училища. Инициативата ни вече не е само регионална, а национална. Разпознаваеми сме, смея да твърдя, с кампанията и с това, че ние се занимаваме с координиране на донорството. Миналата година бяхме наградени в кампанията „Достойните българи“ на \"24 часа\".Колко донорски ситуации имате до момента?Мога да Ви кажа от 2016 г насам, защото аз съм главен координатор на болницата от 2014-2015. Преди това бях зам.-координатор. През 2016 донорските ситуации са 4; през 2017 са 10; през 2018 имаме 2, а през 2019 до момента имаме 5.На какво се дължи този спад през 2018?Имахме 10 доказани случая на мозъчна смърт, но 8 от тях бяха медицински противопоказани да бъдат донори. И нещо много важно - смята се, че около 12% от смъртността на интензивните отделения се дължи на мозъчна смърт. Но не се открива. Много от случаите остават неоткрити. Затова при нас има, а на други места няма.Пропускат се тези случаи. Дали защото някой е прекалено изморен, ангажиран, финансово немотивиран, както щете го наречете, за да не му се занимава с това, или защото не е достатъчно компетентен да открие случай на мозъчна смърт. И двете неща ги има. Но се пропускат.Споменахте \"финансово немотивиран\". От министерството на здравеопазването обещаха финансови стимули за координаторите. Как е уреден този въпрос до момента?Реално не беше уреден до този момент, но имаме уверенията на министъра, че нещата ще се променят, защото сумата (около 5000 лв.) реално се харчи за кондиционирането на донора. Един пациент с доказана мозъчна смърт се дехоспитализира като всеки починал човек и всичко, които се прави от този момент нататък, е за сметка на болницата.След това болницата представя отчет за тези разходи, които се възстановяват от МЗ. Да, но тези разходи са за медикаменти, за консултации, за образни изследвания, за всякакви други изследвания и от тази сума сума трябва да се заплати и за труда на координатора. Кой е случаят, който няма да забравите. Сигурно помните всичките, но все пак..Най-тежкият случай ми беше преди около десетина години, когато все още бях заместник-координатор. Едно 6-годишно дете падна от стената на Царевец и направи мозъчна смърт. На мен се падна задачата да разговарям с близките и те ме разпитваха какво е мозъчна смърт.Аз им обяснявах, казах им, че такъв пациент може да стане донор, но не можах да им поискам съгласие… просто… то беше наистина голяма трагедия. Няколко часа по-късно тези хора се върнаха, застанаха на врата на отделението и поискаха детето им да стане донор. В същото време в листата на чакащите сърдечна трансплантация имаше един Мартин, който тогава беше деветгодишен. Сега е много хубав млад мъж, 20-годишен, жив и здрав. Той живее със сърцето на това детенце. Сърцето го помним и го знаем.Боже, какви случаи. Не знам въобще… Как е възможно да не се изхабявате емоционално от тази работа!?Натоварващо е много наистина. И сега се вълнувам. И когато ходим и си говорим с децата им разказвам тази история. Много е вълнуващо. Работата е много емоционална, но е много вдъхновяващо и да виждаш резултата от нея, спасените хора. Всеки ден е последен за тях.Поддържат ли връзка близките на донора, с хората на които са дарили органи?Поддържат и ги търсят. Ние нямаме право да даваме такава информация, но обикновено те ги намират чрез медиите. Повечето поддържат връзка.Може би заради факта, че в тоя човек живее нещо от техния близък?Всъщност е точно така.", "date": "2019.11.06", "title": "Д-р Сибила Маринова, координатор по донорство: Повечето хора даряват органите на близкия си"}
{"url": "https://offnews.bg/lajfstajl/katrin-deniov-e-prieta-v-bolnitca-714929.html", "text": "Известната френска актриса Катрин Деньов е приета тази нощ в една от парижките болници, съобщава \"Паризиен\", цитиран от БГНЕС.Точната диагноза не се съобщава, но 76-годишната актриса е \"хоспитализирана в сериозно състояние, което изисква задълбочени изследвания\", отбелязва изданието.Катрин Деньов е един от символите на френската кинематография, неподвластна на времето.През октомври започна снимки в околностите на Париж за най-новия филм на Емануел Беркот „Приживе” (De son vivant) с Беноа Мажимел.", "date": "2019.11.06", "title": "Катрин Деньов е приета в болница"}
{"url": "https://offnews.bg/politika/preferentcii-prenaredili-listite-v-16-obshtini-714928.html", "text": "44% от избирателите (1 363 183 души) са гласували с преференция. Преференциалният вот е пренаредил 16 листи за общински съветници в страната, съобщи говорителят на ЦИК Александър Андреев на пресконференция за местните избори, която даде заедно с другия говорител на Комисията Таня Андреева.В Симитли от тази възможност са се възползвали 92%, в Челопеч - 86%. Това са и двете водещи общини по този показател. Последните са Черноочене (3%), Якоруда (4%) и Хитрино (8%). В София преференциално са гласували 21% от избирателите, в Пловдив те са 36%, а във Варна - 45%. В големите градове процентът варира между 40 и 50 на сто.Българският избирател използва преференциите в кандидатските листи, подчерта Андреев.АктивностИзбирателната активност към 20 ч. на 3 ноември е 42.10%. Гласували са 1 674 147 от избирателите. \"Това число е взето на основата на избирателите, които са гласували, тоест по подписите в избирателните списъци\", каза Андреев.Най-високата активност е била в Георги Дамяново (83.3%) и Белене (83.03%). Най-ниската е била в Пловдив - 28.91%, и Варна - 28.97%.ЖалбиОбщият брой на жалбите и сигналите от насрочването на изборите до днешния ден - извън двата изборни дни (те се завеждат в самостоятелен публичен регистър) - са 348. От тях 78 са срещу решения на секционните избирателни комисии, 137 касаят регистрациите на кандидати, партии и коалиции, в 18 се иска повторно преброяване и са отнесени от ЦИК до ОИК и административните съдилища, които са компетентни да се произнасят по всички жалби срещу резултатите от изборите. 98 от общия брой са за предизборната кампания.На 3 ноември са постъпили 129 жалби и сигнали, от които 62 са за нарушения на организацията в изборния ден и най-често те касаят действия на секционните комисии, например откриването на изборния ден, допускането на застъпници. 16 са за нарушения на избирателните права - най-често те касаят недопускане до гласуване на избиратели, които нямат уседналост в даденото населено място. 44 са за предизборна агитация в изборния ден, 20 от които са свързани с публикуването на резултати от социологическите проучвания. Взети са решения срещу 9 медии и предстои издаването на актове и налагането на глоби.7 са жалбите за купуване на гласове. \"По отношение на тях ЦИК и СИК няма компетентност, те са препратени към органите на прокуратурата и МВР за проверки и предприемане на наказателно преследване, ако се установи, че е извършено престъпление\", каза Андреев.Празни протоколиПо отношение протоколи с подписи и мокър печат, но с оставени празни графи за броя избиратели, подкрепили двамата кандидати за кмет на София - Мая Манолова и Йорданка Фандъкова, показани тази сутрин от Манолова, Андреев коментира:\"Това е част от защитната позиция на един от кандидатите в изборите за кмет на София, но този въпрос би трябвало да бъде поставен в едно съдебно производство по обжалване, ако той реши да обжалва изборните резултати от първия и втория тур в София. ЦИК не може да се произнесе, тъй като общинската избирателна комисия е тази, която отчита резултатите и тя обявява с решение резултатите от избора и този резултат, това решение подлежи на съдебен контрол от Административния съд така, както е предвидено, съгласно Изборния кодекс\".НесебърКазусът с избрания за четвърти кметски мандат Николай Димитров, който бе арестуван по обвинение в купуване на гласове, също бе повдигнат пред говорителите на ЦИК. Неяснотата дали той може да встъпи в длъжност, или не провокира областния управител на Бургас да изпрати писмо до ЦИК с искане за разяснения.В крайна сметка обаче той ще трябва да вземе решение, тъй като въпросът не е от компетентността на ЦИК, стана ясно от думите на Андреев:\"Вчера разгледахме в ЦИК писмото, което беше постъпило от областния управител на Бургас, в което бяха поставени 4 основни въпроса, но всички те са свързани с тълкуването и прилагането на Закона за местното самоуправление и местната администрация. ЦИК до момента винаги е съблюдавала стриктно своите правомощия и в тази връзка има практика, че няма как тя да дава становища по прилагането и тълкуването на разпоредбите на Закона за местното самоуправление и местната администрация. В тази връзка отговорихме писмено на областния управител на Бургас. Оттук нататък би трябвало областният управител да прецени всички приложими разпоредби на закона във връзка с встъпването в длъжност на кмета на община Несебър\".ШуменПри повторното въвеждане на резултатите от изборите в Шумен не са открити съществени грешки, които да повлияят върху резултатите, увери Андреев също в отговор на въпрос:\"Не бяха установени такива грешки, които да могат по някакъв начин да повлияят върху обявения от Общинската избирателна комисия резултат. В тази връзка, ако има спор по отношение на това дали правилно са отчетени или не - както знаем, това е въпрос, който следва да бъде поставен пред Административния съд, който да разгледа жалбата и вече в рамките на съдебното производство да се установи законосъобразността на изборите в Шумен за кмет на Шумен\".На съдЖалби с искане за повторно преброяване или касиране на изборите вече постъпили в административните съдилища на страната. Такава подготвя и екипът на Манолова по отношение на изборите в София.18 жалби са препратени от ЦИК към съдилища, включително за Шумен. Отделно от това жалби могат да се подават и чрез ОИК, и директно в съда.", "date": "2019.11.06", "title": "Преференции пренаредили листите в 16 общини"}
{"url": "https://offnews.bg/futbol/levski-se-zavarna-na-vtoroto-miasto-sled-klasicheska-pobeda-nad-etar-714931.html", "text": "Левски не срещна затруднения и стигна до класическа победа с 3:0 над Етър Велико Търново в двубой от 15-ия кръг на Ефбет Лига, игран на стадион \"Виваком Арена Георги Аспарухов\".Футболистите на треньора Петър Хубчев категорично надиграха \"виолетовите\" и заслужено поведоха на резултата чрез Холмар Ейолфсон (23'). В началото на второто полувреме Паулиньо (48') удвои, а вездесъщият в този мач Дени Алар (67'), който преди това записа две асистенции, се разписа и оформи крайния резултат. Трябва да се отбележи, че срещата бе изключително коректна и завърши без нито един картон.Така Левски записа трета поредна победа и вече има в актива си 35 точки, което го поставя на второ място в класирането. \"Сините\" са 4 пункта по-малко от лидера Лудогорец и с 2 повече от третия Локомотив Пловдив.Левски: Милан Миятович, Живко Миланов, Холмар Ейолфсон, Нуно Рейш, Иван Горанов, Хали Тиам (Ивайло Найденов 80'), Мартин Райнов, Паулиньо (Асен Чандъров 83'), Станислав Иванов, Здравко Димитров (Мартин Петков 70'), Дени АларТреньор: Петър ХубчевЕтър: Христо Иванов, Красимир Станоев, Александър Дюлгеров, Артьом Артюнин, Даниел Младенов (Никола Колев 66'), Иван Иванов, Крум Стоянов, Румен Руменов, Флорент Боджадж, Яни Пехливанов (Христофор Хубчев 71'), Иван Стоянов (Светослав Ковачев 43')Треньор: Росен КириловПо-рано днес Ботев Пловдив сложи край на негативната си серия и постигна първи успех под ръководството на треньора Ферарио Спасов. \"Жълто-черните\" победиха с 2:1 Дунав. Фернандо Виана (13', 49') вкара двата гола за \"канарчетата\", а Ахмед Ахмедов (85) върна един гол след точно изпълнение на дузпа.При отсъждането на 11-метров наказателен удар главният съдия Валентин Железов допусна сериозна грешка, тъй като нарушението на Джонатан срещу Кавалканте бе извън наказателното поле. Успехът за Ботев като гост е първи след цяла година и 10 дни суша. ", "date": "2019.11.06", "title": "Левски се завърна на второто място след класическа победа над Етър"}
{"url": "https://offnews.bg/obshtestvo/momichentce-na-1-g-shte-bade-osinoveno-v-anglia-no-shte-zagubi-kultu-714937.html", "text": "Българче на 1 г. трябва да бъде осиновено в Англия, въпреки че в резултат сигурно ще изгуби културната си идентичност, реши английски съдия, пише издаваният в Брадфорд в. „Телеграф&Аргъс“, цитирани от БНР.Съдия Сара Линч е трябвало да вземе решение за бъдещето на момичето, чието име не се споменава по искане на социални работници, които твърдят, че българските ѝ родители не могат да оказват сигурна грижа за детето.Съдията заяви, че осиновяването „най-вероятно“ ще доведе до загуба на идентичността на момичето като българско дете. Но тя добави, че няма реалистична перспектива бебето да бъде оставено на родителите и е решила, че единствено осиновяване ще донесе сигурността, от която се нуждае.Сара Линч посочи в писменото си становище, че момичето не може да бъде идентифицирано в медиите, но в случая е въвлечен общинският съвет на Брадфорд, графство Западен Йоркшир.Тя допълва, че момичето, което скоро ще навърши 1 година, трябва да бъде осиновено след анализ на доказателства от скорошно съдебно слушане в Лийдс.", "date": "2019.11.06", "title": "Момиченце на 1 г. ще бъде осиновено в Англия, но ще загуби културната си идентичност"}
{"url": "https://offnews.bg/politika/priziv-na-privarzhenitcite-na-nesebarskia-kmet-iskame-si-go-714932.html", "text": "Привържениците на избрания за кмет на Несебър Николай Димитров излизат на мирен протест на 11 ноември, когато арестуваният градоначалник трябва да положи клетва. Така те ще изразят подкрепата си към него точно когато трябва да започне първата сесия в общината. Шествието ще започне около час по-рано.\"Ние от Инициативния комитет, както и още 8081 избиратели на община Несебър настояваме съгласночл.38,ал.4 от ЗМСМА кметът да положи клетва на 11.11.2019 г. в 14.00ч. в Заседателна зала „Мелсас“, за да небъде подменен действителният вот на избирателите\", пише в писмо, разпратено до медии отИнициативния комитет, издигнал Николай Димитров за четвърти кметски мандат.В него се припомня, че на 27 октомври, при проведени демократични избори за местно самоуправление независимият Димитров е спечелил с 8081 гласа.\"Ние, членовете на ИК сме жители на Община Несебър, доказали своя професионализъм, гражданска позиция и застанали с имената си зад достойната кандидатура на г-н Николай Димитров, чието дванадесет годишно управление е просперитет за нашата Община. Ние всички сме граждани на свободна държава и упражнили, съгласно Конституцията на Република България правото си на вот, правото си да избираме, така както съвестта и разума ни повеляват\", се казва още в писмото.", "date": "2019.11.06", "title": "Призив на привържениците на несебърския кмет: Искаме си го!"}
{"url": "https://offnews.bg/obshtestvo/pensionerskite-organizatcii-nastoiavat-za-300-leva-minimalna-pensia-714933.html", "text": "Управителят на Националния осигурителен институт (НОИ) Ивайло Иванов представи пред Националния комитет по проблемите на възрастните хора експертен анализ на института относно финансовите ефекти от предложенията за промени в областта на пенсиите. Тези предложения бяха направени на предишна среща в този формат, състояла се преди около месец, като днес управителят на НОИ и воденият от него екип представиха на разположение на пенсионерските организации поисканите от тях финансови разчети на различните варианти за преизчисления на пенсиите със среден осигурителен доход за 2015, 2016, 2017 и 2018 г., както и за евентуално увеличение на минималния размер на пенсията за осигурителен стаж и възраст.Националният комитет по проблемите на възрастните хора, който обединява Съюз на пенсионерите 2004 – обединени, Българска асоциация на пенсионерите – обединени, Национална инициатива „Социална солидарност“, Съюз на офицерите и сержантите от запаса, Съюз на военноинвалидите и военнопострадалите, се солидаризира около вариант за преизчисление на пенсиите за трудова дейност със средния осигурителен доход за 2015 г. Размерът на този доход е 726,40 лв., което според разчетите на НОИ би довело до допълнителен разход от 133,3 милиона лева на месец за 2020 г.Другото предложение на пенсионерските организации е за минимална пенсия за осигурителен стаж и възраст от 300 лева.От страна на пенсионерските организации бе проявен интерес към възможността пенсионерите да ползват по определен преференциален ред 19-те бази на туроператора „Профилактика, рехабилитация и отдих“ ЕАД.Ивайло Иванов пое ангажимент да постави въпроса за разрешение пред Надзорния съвет на НОИ.", "date": "2019.11.06", "title": "Пенсионерските организации настояват за 300 лева минимална пенсия"}
{"url": "https://offnews.bg/obshtestvo/matros-pochina-v-barokamera-na-voennomorskata-bolnitca-varna-714935.html", "text": "Матросът Спас Пенчев на 36 г. е починал в барокамерата на Военноморската болница във Варна.За случая потвърди началникът на здравното заведение полк. проф. д-р Ивайло Въжаров, който отказа подробности, но уточни, че случаят ще бъде разследван от военна полиция и е предаден на военна прокуратура.По-късно от Министерството на отбраната съобщиха, че починалият е матрос, който при извършване на медицински прегледи с имитационни водолазни спускания в барокамера, е загубил живота си.При извършване на годишни медицински прегледи на водолазния състав от Военноморските сили с имитационни водолазни спускания в барокамера днес, 6 ноември, във Военноморската болница в гр. Варна почина матрос III клас Спас Стоилов Пенчев от военно формирование 34 590-Бургас, се казва в съобщението на МО.Матросът е на служба в Българската армия е от 2014 г. Той е семеен с едно дете. ", "date": "2019.11.06", "title": "Матрос почина в барокамера на Военноморската болница-Варна"}
{"url": "https://offnews.bg/politika/podavame-zaiavlenie-za-knizhka-i-v-rajonnoto-714906.html", "text": "Министерският съвет прие Постановление за изменение и допълнение на Правилника за издаване на български лични документи. Целта на направените промени е намаляване на административната тежест на гражданите. Според промените заявление за издаване на свидетелство за управление на моторно превозно средство ще може да се подава и в районните управления на МВР по постоянен адрес. Това ще става при определени условия, уточняват от МС. Чрез система за електронни услуги на Министерството на външните работи се създава възможност за подаване по електронен път на заявление за издаване на лична карта, без да е необходимо ползването на квалифицирано удостоверение за електронен подпис. Намаляват се сроковете за издаване на паспорт, когато заявлението е подадено в дипломатическите и консулските представителства на страната ни в чужбина.Предоставя се възможност за лично получаване на български личен документ чрез лицензиран доставчик на пощенска или куриерска услуга, когато заявлението за издаването на документа е подадено лично в дипломатическите и консулските представителства на страната ни в чужбина, което предлага тази услуга, става ясно още от промените. В съответствие с измененията на ЗБЛД, е предвидено и издаването на временен паспорт да се съгласува от дипломатическите и консулските представителства само с министерството на външните работи, освен в случаите на издаване на временни паспорти на български граждани, на които след 1 септември 1999 г. не са издавани български документи за самоличност, когато тяхното издаване се съгласува с МВР. Очакваните резултати са свързани както с постигане на съответствие с предвиденото в ЗБЛД, така и с преодоляване на необоснованата административна тежест за гражданите при предоставяне на услугата по издаване на български лични документи. ", "date": "2019.11.06", "title": "Подаваме заявление за книжка и в районното"}
{"url": "https://offnews.bg/politika/stanishev-bsp-ne-e-alternativa-bsp-se-avtoritarizira-izolira-i-kaps-714930.html", "text": "Президентът на Партията на европейските социалисти и български евродепутат Сергей Станишев излезе с изключително критичен коментар за ръководството на БСП.  Реакцията му е провокирана от представянето на БСП на местните избори. В прав текст Станишев заявява, че \"БСП расте само толкова, че да е удобна опозиция на ГЕРБ\".Според него партията в момента не е алтернатива, партията се авторитаризира, изолира и капсулира. \"Най-демократичната партия в България реди листи под диктат. Или пък готовите биват подменяни и концесионирани срещу минерални води и бизнес интереси, срещу заиграване и подкрепа от други партии. Цели организации бяха прегазени точно преди изборите – най-крещящият пример е Варна. Но има и Сандански, Чирпан, Монтана...\" - пише президентът на ПЕС.\"Завръщането на джедаите? БСП да се върне първо към себе си!Искам от сърце да поздравя всички кандидати на БСП, които постигнаха победа! Тя е извоювана с много вяра и неуморни усилия – стотици разговори и срещи с хората, с тяхната мъка и надежда! Искам да окуража и кандидатите ни, които дадоха всичко от себе си, но не успяха. Защото стартовите позиции бяха твърде неравни, или пък, защото бяха оставени да се борят сами.И едните, и другите водиха кампания с емоция и чест! Направихме пробиви в Русе, Перник, Благоевград и Разград, а в Шумен и Ловеч малко не ни достигна. Кандидатите ни се изправиха срещу най-организираната и мощна партия в България, която за едно десетилетие пусна здрави корени във властта и изгради стройна пирамида от зависимости и хора, чието благоденствие е неразривно свързано с успеха на ГЕРБ.Тепърва предстоят задълбочените анализи какво се случи на местните избори. Интерпретациите обаче започнаха. Затова ще споделя някои изводи.Очевидно е, че ГЕРБ спечелиха местните избори. Да, в условията на ниска избирателна активност, отвращение от изборния процес, корпоративен и купен вот, недопускане на адекватна кампания и политически сблъсък на национално ниво, с негласната подкрепа на ДПС.Въпреки че ГЕРБ сами подбраха контекста, все по-видимо е, че доминиращата им позиция ерозира. Умората от 10-годишното управление, безпринципните коалиции, възмущението от корупцията, безобразията и арогантността създадоха среда за пробиви на опозицията. Неслучайно, те загубиха именно там, където вътрешните им разделения са най-яростни – Русе, Благоевград, Ямбол, Видин.На този фон БСП повтори резултатите си от 2015 г. – 61 кметове на общини (в сравнение с 60 на предишните избори) и 1006 общински съветници (сравнени с 930 през 2015 г.). На местните избори БСП е увеличила подкрепата си за листите за общински съветници с 43 367 гласа, от които 41 380 са в София и Русе. В 7 области БСП няма нито един кмет на община, а в други 7 – само по един.Местни избори 2019 са пропуснат шанс за БСП, защото днес все повече хора търсят алтернатива. От най-ниския резултат на партията са изминали 4 години, маркирани от победа на президентските избори, ерозия и безкрайни скандали в управлението – от “суджукгейт” до “апартаментгейт”. И най-важното, от засилващото се усещане, че се движим по инерция и без ясна посока като държава.В такава среда резултатите ни са разочароващи. Да, ГЕРБ така печели избори. Не е нещо ново. Със същото се сблъскахме и през 2011 г. – подмяна на резултатите, документирания хаос в зала “Универсиада” и много други факти и нарушения. В годините на разцвета на ГЕРБ, с личен рейтинг на Борисов от 70 %, ние спечелихме 8 кметове на областни градове, 94 кметове на общини, 593 000 гласа за листи и 1167 съветници!Ако наистина се притесняваме за демокрацията 12 години след пълноправното членство на България в ЕС заради грубия натиск, заплахите и купения вот, питам се какво направихме ние от БСП? Не знаем методите на нашите опоненти? Ако наистина се вълнуваме – как противодействахме? За сравнение, след горчивия опит от 2011 г, по инициатива на БСП, с други партии, от центъра до десницата, на парламентарните избори през 2013 г. организирахме истинско пълно паралелно преброяване, като наехме една от авторитетните европейски компании, организирахме застъпници и наблюдатели. Опазването на честността ни беше важно! На всички партии.Тази есен не чух призиви за опазване на вота. А БСП не направи и национална кампания – за избирателна активност, за мотивиране на нашите членове и симпатизанти. Останахме си във Фейсбук.Извън общата загриженост за изборния процес, простото замеряне с числа и самоизмерването с резултати, след избори е време за анализи и разговор вътре в БСП. Знам, че пак ще бъда обвинен във всички грехове, но аз милея за моята партия и съм длъжен да кажа, че ако така продължаваме, БСП няма да спечели следващи парламентарни избори. Нито които и да е следващи избори. Защо?Защото БСП не е алтернатива. На поредни избори левицата не предложи модерна, задълбочена и експертна политическа оферта. Доживяхме социолозите да ни отреждат мястото на средна партия в изборната нощ, а ние да се борим на места да сме трета политическа сила!Защото БСП се изолира и капсулира. На поредни избори ние сме сами и тази целена самота се задълбочава. Тук заслужават поздравления Калоян Паргов и Мая Манолова, както и Пенчо Милков и Крум Зарков, които показаха, че ветрилото на подкрепа може да се разтвори и вотът за БСП отново може да стане престижен! Неслучайно, в София и в Русе е и най-големият ръст в гласовете за партията.Защото БСП се деидеологизира. В кампанията, най-близка до хората, не се чу нито едно ляво послание – за доходи, за политики за децата, за здравеопазване, образование. За битка с огромните неравенства. За жилищната политика. Бяха пропуснати национални протести, за които БСП беше молена за помощ – за заплатите на медицинските сестри и редица други. Стигна се до абсурда синдикатите в България да подкрепят ГЕРБ!Отвлечена на националистически терен, БСП наля във ВМРО и НФСБ и освободи целия терен в център-ляво. Точно на него се прояви гражданската енергия и немалко кандидати спечелиха места в общинските съвети с традиционни наши послания. А те може би са следващи политически проекти? Ще никнат на територията на модерното ляво, ще привличат гласовете на младите, активните, работещите, на хората от центъра. А БСП ще се топи в самота. В тясната ниша на популизма. Където ръководството я постави.Защото БСП се авторитаризира. Най-демократичната партия в България реди листи под диктат. Или пък готовите биват подменяни и концесионирани срещу минерални води и бизнес интереси, срещу заиграване и подкрепа от други партии. Цели организации бяха прегазени точно преди изборите – най-крещящият пример е Варна. Но има и Сандански, Чирпан, Монтана... Логичният въпрос е защо? Заради уреден мач на новите стари кметове или заради опита партията да бъде прочистена и подредена удобно за предстоящия вътрешнопартиен пряк избор?Защото БСП расте само толкова, че да е удобна опозиция на ГЕРБ. Не са мои думи. Взех ги назаем от трима политолози, които коментираха резултатите в неделя. Ще добавя само, че БСП се деполитизира, загуби физиономия и експертност. Години наред точно левицата задаваше тона на цели кампании. Нашите идеи правеха дебата в политиката. Може да сме имали много кусури, но винаги идеите и политиката в кампаниите ни задаваха дневния ред, разказваха бъдещето на българските граждани.Защото без местни избори не се печелят парламентарни. Доброто ни представяне на изборите през 1999, 2003, 2007 и 2011 г. укрепи позициите ни за националната кампания през 2001, 2005 и 2013 г. Костадин Паскалев и Дора Янкова оглавиха НСОРБ, а Борислав Гуцанов – Асоциация на председателите на общински съвети.Стои въпросът за целите на тази кампания на БСП? Спечелване на местните избори? Дали? По-скоро устременост към прекия избор през май догодина и саморазправа с вътрешната опозиция. Това също беше съобщено в изборната нощ. Като отметната задача.Местните избори бяха представени като завръщане. Къде? В стеснената география на половината области в България? С напускането на традиционни наши крепости?Ако наистина искаме да изиграем епизода със завръщането на джедаите, трябва да сме от добрите. Трябва хората да ни повярват. И да не избират ГЕРБ като по-малкото зло. Нужно е младите и активните хора да припознаят силата в нас, а не в моментни герои. И не, посланията за антикомунизъм при тях не работят. И не могат да служат за оправдание.Каква е рецептата?БСП спешно да заложи на обединението, вместо на разкола. Да избере политиката, модерните леви послания, отварянето към центъра. Да се върне към работата по места и завръщането на членове и симпатизанти. Да се завърне към себе си.Да застане рамо до рамо с европейската левица и да се завърне на страната на промяната, с Будапеща вместо с Орбан.Тогава всички ще празнуваме голямото завръщане! И да, тогава ще печелим избори! И БСП ще управлява България!\"", "date": "2019.11.06", "title": "Станишев: БСП не е алтернатива. БСП се авторитаризира, изолира и капсулира"}
{"url": "https://offnews.bg/politika/db-kam-borisov-i-radev-otmenete-pokanata-kam-putin-714922.html", "text": "Демократична България определи като недопустима намеса във вътрешните работи на България награждаването от руския президент Владимир Путин на лидера на Русофили Николай Малинов и изявлението на говорителя му Дмитрий Песков, че Москва счита България като част от “руския свят”.Според демократите българските власти се намират действително под натиск от страна на Путин и неговото правителство.От ДБ призовават министър-председателят Борисов и президентът Радев да осъдят ясно и недвусмислено грубата намеса на Русия във вътрешните работи на България и в нейната съдебна система и да поискат извинение от президента Путин.Ето и цялата позиция на демократичното обединение:Дни след като България даде коридор на руски военни самолети, натоварени с оборудване за Сърбия с разрешение на българското правителство, в Москва лично от Путин – изключително демонстративно, беше награден с орден Николай Малинов, който лично българският министър-прадседател Борисов обвини в шпионаж в полза на Кремъл.Веднага след този арогантен акт, говорителят Дмитрий Песков обяви, че Русия счита България като част от “руския свят”, а защо не и като част от “руската федерация”, като не случайно денят на връчване на наградата на Малинов съвпадна с празниците на “Денят на руската нация”. В свое изявление Малинов сподели, че Путин, на когото се оплакал от обвиненията срещу себе си, го посъветвал да има търпение, защото българските власти се намирали под “сериозен натиск”.Ние от Демократична България определяме тези събития като безпрецедентна намеса във вътрешните работи на държавата, а менторския имперски тон на Кремъл като недопустим за международни отношения и считаме, че българските власти се намират действително под натиск – този натиск е от страна на Путин и неговото правителство.Ние призовававаме българското правителство в лицето на министър-председателя Борисов и президента Радев да осъдят ясно и недвусмислено грубата намеса на Русия във вътрешните работи на България и в нейната съдебна система и да поискат извинение от президента Путин. Борисов и Радев са длъжни да отменят поканата към руския държавен глава да посети страната ни. Време е Русия да разбере, че България е суверенна държава и като такава е член на Европейския съюз и НАТО, а не е част от “руския свят” или “Руската федерация”. Настояваме Радев и Борисов да защитят честта и достойнството на българската държава.", "date": "2019.11.06", "title": "ДБ към Борисов и Радев: Отменете поканата към Путин"}
{"url": "https://offnews.bg/zdrave/dni-na-profesiite-v-meditcinata-zapochvat-v-bolnitca-nadezhda-714908.html", "text": "Дните на професиите в медицината започват в болница „Надежда“. Инициативата на Фондация „Майки за донорството“ и на лечебното заведение стартира тази събота, 9 ноември в 10.00 ч., съобщават от лечебното заведение.Ученици ще посетят операционна зала, където ще научат какви инструменти използват хирурзите, как се обезболяват пациентите и как се проследява състоянието им по време на операция. Следващите им спирки ще са: родилна зала, неонатологично отделение и андрологична лаборатория.Ще научат как протича едно раждане и от какви грижи се нуждаят недоносените бебета, ще видят демонстрация на замразяване с течен азот, ще могат сами да направят хирургичен шев и да поставят инжекция. Гостите на болницата ще научат кога са създадени първите лекарства, как са изглеждали първите хирургични инструменти и от какво са създадени първите презервативи.Първата група, която ще посети МБАЛ „Надежда“, е от Професионална гимназия „Пейо К. Яворов, гр. Петрич. Целта на инициативата е да запознае ученици от 8-и до 12-ти клас с различните професии в медицината и да им покаже огромните възможности за професионално развитие в тази сфера. Посещенията са само с предварително записване.В първото издание на инициативата учениците ще бъдат посрещнати от доц. д-р Георги Григоров – ръководител на отделение „Хирургия“, д-р Ива Сърбянова – анестезиолог, завеждащ отделение „Анестезиология и интензивно лечение“, д-р Анелия Рачева – административен директор на МБАЛ „Надежда“ и акушерката Надежда Стаменова. Инициативата ще продължи през цялата учебна година.По последни данни България изпитва остър недостиг на медицински специалисти. Ако през 1999 г. медицинските сестри са били 45 251, то в края на 2018г. те са 30 589. Много от лекарите търсят професионална реализация в чужбина, а голяма част от специалистите, работещи в България, са концентрирани в големите градове.", "date": "2019.11.06", "title": "Дни на професиите в медицината започват в болница 'Надежда'"}
{"url": "https://offnews.bg/obshtestvo/darzhavata-dava-4-5-mln-leva-za-bonusi-na-direktori-na-uchilishta-i-g-714910.html", "text": "4 561 692 лв. допълнителни възнаграждения за постигнати резултати ще бъдат разпределени между директорите на общински детски градини, училища, центрове за подкрепа за личностно развитие и центрове за специална образователна подкрепа, става ясно от правителствено решение, взето днес.От тях 2 056 800 лв. са за 1714 директори на детски градини, 2 356 378 лв. - за 1 941 директори на училища, 140 859 лв. са за 120 директори на центрове за подкрепа за личностно развитие и 7 655 лв. за 7 директори на центрове за специална образователна подкрепа.Средствата се осигуряват за сметка на намаление на утвърдените разходи бюджета на Министерството на образованието и науката за 2019 г. Допълнителните възнаграждения за директорите са диференцирани. Определят се от началника на регионалното управление на образованието (РУО) в съответната област на база получения индивидуален брой точки при оценяването и определения лимит  средства за всички директори в съответната област, става ясно от правилата за определяне на работните заплати на директорите на общинските и държавните училища, на центровете за специална образователна подкрепа, регионалните центрове за подкрепа на процеса на приобщаващото образование, на центровете за подкрепа на личностно развитие, разписани в Заповед РД09-342/17.01.2019 г. на министъра на образованието и науката.", "date": "2019.11.06", "title": "Държавата дава 4,5 млн. лева за бонуси на директори на училища и градини"}
{"url": "https://offnews.bg/zdrave/kamarata-na-arhitektite-organizira-diskusia-za-pediatrichnata-bolnitca-714912.html", "text": "Камарата на архитектите в България (КАБ) организира дискусия на тема - каква Национална детска болница (не)искаме в България – какво поръчва Министерството на здравеопазването и каква трябва да е сградата, за да създаде най-добрите условия за лечение и възстановяване на българските деца, съобщават от организацията.Архитектурната колегия възразява остро срещу обществената поръчка за довършването на 12-етажния груб строеж, изоставен преди 40 години. Сградата е незаконна, което прави и обществената поръчка незаконна. Тя не отговаря на съвременните изисквания и, още по-лошо, ще бъде опасна за децата и лекарите, твърдят архитектите.Както по-рано писахме КАБ обжалва обществената поръчка пред Върховния административен съд. Делото във ВАС е насрочено за 11 ноември.Архитекти, инженери и конструктори ще представят аргументите на КАБ за спиране на обществената поръчка – правен анализ защо сградата е незаконна, технически анализ защо сградата ще бъде опасна. Ще опишат тенденциите и изискванията при строителството на нови болници.Утвърдени имена в педиатричната помощ ще изложат аргументите на лекарите за строителството на нова болница с високи стандарти и технологични иновации.Поканени са и представители на Инициативния комитет за създаването на Национална детска болница. Позицията на пациентите ще защитят от \"Заедно с теб\".", "date": "2019.11.06", "title": "Камарата на архитектите организира дискусия за Педиатричната болница"}
{"url": "https://offnews.bg/obshtestvo/shte-obmeniame-poveche-studenti-i-spetcializanti-s-vietnam-714915.html", "text": "България и Виетнам договориха обмен на студенти, докторанти и специализанти чрез междуправителствено споразумение за периода 2019-2023 г.Всяка година ще се осигуряват:- до 2 стипендии за обучение в държавни университети в степента бакалавър или магистър, включваща задължително курс за изучаване на съответния език;- до 2 стипендии за докторанти;- до две 9-месечни стипендии за следдипломна специализация или научни изследвания, или делими за срок от минимум 3  месеца.- до 2 краткосрочни езикови специализации за период от 6 месеца до 1 година.Стипендиантите ще се одобряват до 15 юли.Страните ще ги освобождават от такси за обучение в държавните висши училища, ще осигуряват месечна стипендия в съответствие с действащото национално законодателство, общежитие и студентски стол срещу заплащане при условията за местните граждани, медицинско осигуряване. Пътните разходи  са за сметка на изпращащата страна или на стипендианта.Споразумението предвижда и изпращането на една делегация до 5 експерти за 6 месеца с цел запознаване с образователната система, опита в управлението на образованието, организацията на научно-изследователската и преподавателската дейност, обсъждане на въпроси свързани с разширяването и развитието на сътрудничеството в областта на образованието. Международните пътни разходи от столица до столица и медицинска застраховка на съответните експерти са за сметка на изпращащата страна. Приемащата страна поема разходите за хотелско настаняване, храна и вътрешен транспорт по време на пребиваването на делегацията в своята страна.Виетнамската страна отпуска две места за летен езиков семинар по виетнамски и осигурява пълен пансион на стипендиантите, както и учебна и културна програма. Пътните разходи отново са за сметка на изпращащата страна или участниците в семинара. България също отпуска 2 места за летните семинари в Софийския и във Великотърновския университет.При желание страните може да си разменят на реципрочна основа лектори по виетнамски и български език, съответно във Факултета по класически и нови филологии към Софийския университет и Университета по социални науки и хуманитаристика в Ханой.Приетото днес от МС споразумение не е първото между двете страни, но квотите са завишени спрямо изпълняваното досега, което е сключено през 2012 г., става ясно от доклада на министъра на образованието Красимир Вълчев, който е вносител на проекта.", "date": "2019.11.06", "title": "Ще обменяме повече студенти и специализанти с Виетнам"}
{"url": "https://offnews.bg/ikonomika/fibank-e-parvata-banka-v-balgaria-koiato-dava-vazmozhnost-na-svoite-k-714911.html", "text": "Всеки клиент на банката, притежаващ дебитна или кредитна карта Mastercard, може да я добави към Apple Wallet и да извършва бързи, удобни и сигурни мобилни плащания, съобщи Fibank.При използването на кредитна или дебитна карта с Apple Pay, действителните номера на карти не се съхраняват на устройството, нито на сървърите на Apple. На картата се присвоява уникален номер, който е криптиран и се съхранява в защитения елемент на устройството ви. Всяка транзакция се оторизира с еднократен уникален динамичен код за сигурност.Apple Pay се настройва лесно, като клиентите продължават да ползват всички бонуси и предимства, предлагани от кредитните и дебитни карти. Пазаруването в приложения и сайтове, приемащи Apple Pay, е лесно с Touch ID или просто с двукратно натискане на страничния бутон и поглеждане към вашия iPhone X, за да удостоверите плащането с Face ID.С Apple Pay вече не е необходимо да попълвате дълги формуляри, нито многократно да въвеждате информация за плащане и доставка.Можете да дигитализирате вашата карта през Apple Wallet или през регистрирано мобилно устройство в приложението My Fibank.Apple Pay се поддържа от iPhone SE, iPhone 6 и по-нови версии, както и от Apple Watch.", "date": "2019.11.06", "title": "Fibank е първата банка в България, която дава възможност на своите клиенти да плащат с Apple Wallet"}
{"url": "https://offnews.bg/zdrave/startira-kampania-za-skrining-na-diabetna-retinopatia-v-stranata-714909.html", "text": "Кампанията се организира от Българското дружество по офталмология (БДО) по повод Световния ден на диабета – 14 ноември, и Световния ден на незрящите – 13 ноември, и ще се проведе на 15 ноември, петък, във водещи очни клиники, отделения и кабинети в цялата страна.Диабетната ретинопатия засяга повече от 1/3 от пациентите със захарен диабет. Тя е една от водещите причини за намалено зрение и слепота в световен мащаб. Ранното й откриване и адекватно лечение могат да предотвратят тежката инвалидност, която настъпва от нея. Главен координатор на кампанията е новоизбраният председател на БДО доц. д-р Марин Атанасов, д.м., FEBO от УМБАЛ „Свети Георги” – ПловдивЕто кои са местата, където всички диабетици могат да се прегледат, след предварително записване:УМБАЛ „Свети Георги” ЕАД, ПловдивКлиника по очни болестиХирургичен блок на Бул. „Пещерско шосе” №66, ет. 6Тел. за записване 032/602780 от 10:00 до 12:00 ч.МЦО „Ресбиомед” – Софияул. „Алдомировска“ №144Тел: 02 80 81 888 / 0879 600 290Очна клиника „Зрение”, Екип проф. Таневул „Балша” №5тел. за записване: 0700 130 62ВМА – Очна клиника от 8.30 до 14.00Д-р Свилен Мерсинков – БургасАСИМП ИПБяла, Русенскод-р ДешковаЦентър „Светлина”14 и 15.11.2019 г.Предварителни записвания на тел. 02 9312281 и 0879 998414УМБАЛ „Д-р Георги Странски” – Плевенпредварително записване на тел: 064 886657; 064 886655.СБОБАЛ – Варнаосвен скрининг в болницата е организирана и публична лекция на тема:„Диабетна ретинопатия - съвременни аспекти в патогенезата, диагностиката и лечението” на 14.11.2019 г. от 12:00 ч. в зала 816 на Факултета по фармация на МУ-Варна , проф. д-р Зорница ЗлатароваМБАЛ – ШуменОчно отделениеТелефон за записване - 054 855 783.СБАЛОБ „ЗОРА”на 15.11.2019 г.Очен медидински център „Д-р Голев”в градовете Хасково, Димитровград и Харманли ще се включи активно при скрининга на диабетиците в следните часове:Хасково от 10:00 до 12:00 ч.Харманли от 13:00 до 14:30 ч.Димитровград от 15:00 до 18:00 ч.СОБАЛ „ВИЖЪН” – СофияБул. „Проф. Цветан Лазаров” №86Часове за скрининг от 9:00 до 15:00 ч.след предварително записване на тел: 0700 89 003УМБАЛ „Александровска” ЕАД, СофияНа 14.11.2019 г. от 13:00 часа ще се състои беседа за пациенти на тема: ”Очни прояви на захарния диабет” в Очна клиника, сградата на II-ра хирургия.", "date": "2019.11.06", "title": "Стартира кампания за скрининг на диабетна ретинопатия в страната"}
{"url": "https://offnews.bg/zdrave/shte-si-satrudnichim-s-kitaj-i-cherna-gora-v-zdraveopazvaneto-714920.html", "text": "Кирил Ананиев и китайският му колега Ма Ксиаоуей подписаха двустранно споразумение за сътрудничество в областта на здравеопазването. Меморандум за сътрудничество беше сключен и между България и Черна гора, съобщиха от МЗ.Това се случи по време на форум за устойчивото развитие на здравните системи на държавите от Централна и Източна Европа и Китай в рамките на Формата 17 + 1. Домакин на форума е българският здравен министър Кирил Ананиев.Пред участниците в срещата здравният министър подчерта, че акцентът на събитието е свързан и с постигането на целите на ООН за устойчиво развитие, което е възможно най-вече чрез сътрудничество и обмен на добри практики. Министърът на здравеопазването на Китайската народна република Ма Ксиаоуей подчерта, че в последните години страната му е определила като водещ приоритет общественото здраве. Здравните услуги са значително подобрени, а средната продължителност на живот е увеличена на 77 години. По думите му Китай продължава с реформите в здравеопазването и затова такива срещи, като тази в София, са изключително важни за обмяна на опит, знания и добри практики.По време на срещата във фокуса на дискусиите ще бъдат въпросите, свързани с антимикробната резистентност, здравните иновации и развитие и други водещи за сектор здравеопазване теми.Участниците във форума излязоха и със съвместна декларация от София, в която записаха своите намерения да продължат да си сътрудничат в областта на здравеопазването.", "date": "2019.11.06", "title": "Ще си сътрудничим с Китай и Черна гора в здравеопазването"}
{"url": "https://offnews.bg/sviat/tornado-otnese-fabrika-za-zehtin-v-gartcia-video-714907.html", "text": "Мощно торнадо се разрази в Гърция, съобщи Bulgaria On Air.В понеделник стихията връхлетяла град Каламата в южната част на страната.Торнадото е отнесло складовете на цяла фабрика за зехтин.Охранителни камери са заснели момента, в който силният вятър е нанесъл огромни щети.Няма пострадали хора.", "date": "2019.11.06", "title": "Торнадо отнесе фабрика за зехтин в Гърция (видео)"}
{"url": "https://offnews.bg/politika/dani-kanazireva-stava-oblasten-upravitel-na-plovdiv-714905.html", "text": "Кандидат-кметът от \"Съюз за Пловдив\" Дани Каназирева, която остана на косъм от балотажа в Града под тепетата, става областен управител на Пловдив, реши правителството.В момента Каназирева е общински съветник в пловдивския Общински съвет.С решения на правителството от днес постовете си освобождават областните управители на Пловдив и на Хасково, които станаха кметове. Здравко Димитров спечели вота в Пловдив, а Станислав Дечев - в Хасково. Досегашният заместник на областния управител в Хасково Стефка Стефанова заема поста му.Дани Каназирева започна политическата си кариера в ГЕРБ. След като бе изключена от партията, тя създаде \"Съюз за Пловдив\". През 2017 г. се яви на парламентарните избори като коалиционен партньор на дясното обединение \"Нова Република\".", "date": "2019.11.06", "title": "Дани Каназирева става областен управител на Пловдив"}
{"url": "https://offnews.bg/balgaria/pravitelstvoto-odobri-kupuvaneto-na-2-voenni-koraba-na-staro-ot-holand-714919.html", "text": "Министерският съвет одобри проект на договор между правителствата на България и правителството на Кралство Нидерландия за закупуване на два кораба “минни ловци” за сумата от 1 996 000 евро без ДДС. Договорът трябва да бъде ратифициран от парламента за да влезе в сила.Според информация от ВМС и Министерството на отбраната двата кораба са от същия клас като минния ловец “Цибър”, който беше купен от Белгия през 2004 г. - Tripartite. От тях са построени 45 кораба между 1981 г. и 1989 г. Проектът е съвместна разработка на Белгия, Холандия и Франция. Цената, на която ги придобива България, е много добра, според ВМС.Корабите били изключително запазени и практически са усвоени от Военноморските сили. “Цибър” и новите кораби могат да се използват за противоминни операции, артилерийски стрелби, търсене и и спасяване по вода на самолети, кораби и хора зад борда. По всяка вероятност единият от тях ще бъде оставен за резервни части.С тази покупка ВМС ще имат 5 кораба по стандартите на НАТО, макар и всички те да са купени втора ръка. “Цибър” е гордостта на военния флот и участва в учения и операции на НАТО. Все още не завършила процедурата по избор на фирма, която да построи два нови кораба за българските ВМС, като проектът е на стойност 820 милиона лева без ДДС.", "date": "2019.11.06", "title": "Правителството одобри купуването на 2 военни кораба на старо от Холандия за 2 млн. евро"}
{"url": "https://offnews.bg/sviat/opozitciata-blokira-vhoda-na-televizia-rts-v-belgrad-zaradi-interviu-n-714878.html", "text": "Опозицията в Белград снощи блокира главния вход на сръбската обществена телевизия PTC, за да попречи на президента на страната Александър Вучич да участва в предаване, предаде сръбската информационна агенция Вести.Пред сградата на телевизията демонстриращите държаха плакати с надписи \"Грабежът на пенсионери не е реформа\", \"Защо разпространявате лъжи, подбуждате и разделяте хората\".Противниците на Вучич го обвиняват в режисиране на медийните му изяви. Твърдения, които президентът отрича, допълва Ройтерс.Намесата на полицията предотврати сблъсък между противници и привърженици на Вучич, а самият президент влезе в сградата на телевизията през страничен вход.По-късно в акаунта в Инстаграм \"Бъдещето на Сърбия\" той публикува снимки от телевизионното студио и изказа благодарност към всички, които го подкрепят.", "date": "2019.11.06", "title": "Опозицията блокира входа на телевизия РТС в Белград заради интервю на Вучич"}
{"url": "https://offnews.bg/obshtestvo/glavniat-arhiteht-vze-pod-svoj-nadzor-remonta-okolo-al-nevski-714914.html", "text": "Главният архитект на София Здравко Здравков пуска ремонта на площад \"Св. Александър Невски\" в София. Поръчката е за изменение на проекта за реконструкция на централната зона 4, с който А.Д.А. спечели конкурс през 2014 г. Главен проектант остава арх. Иво Панталеев, който се прочу с ремонта на Графа. От обявлението става ясно, че \"във връзка с реорганизация на дейността на „А.Д.А. - Архитектурно Дизайнерска Агенция“ ООД, същото дружество не извършва ефективна проектантска дейност, като носителите на авторски права по проект за обект: „Изграждане, възстановяване и обновяване на прилежащите публични пространства в Централна градска част на гр. София“ – Зона 4\" понастоящем са част от екипа на „АДА – Агенция Дизайн и Архитектура“ АД и като такива, в лично право, ще изпълняват задълженията си по осъществяване на авторски надзор според чл. 162 от ЗУТ. Главен проектант за горепосочения проект остава арх. Иво Пантелеев. Заданието, изготвено от арх. Здравков, кореспондира пряко с грешките, направени при ремонта на Графа и изненадващите проектантски решения на Панталеев. Например - в текста има изискване за \"Въвеждане на етапност при изпълнението на обекта\", тоест - не както при \"Граф Игнатиев\" да се блокира бизнеса на хората по цялата улица, всички живеещи по нея да прескачат кал и разкопки и т. н. И още: Вертикално планиране и отводняване на пл. „Св. Александър Невски“ и ул. „Оборище“ в участъка от ул. „Г. С. Раковски“ до пл. „Св. Александър Невски“; Вертикално планиране на пл. „Народно събрание“; Самопочистващи се тоалетни в зоната на пл. „Св. Александър Невски“; Улично осветление в зоната на пл. „Св. Александър Невски“, ул. „Оборище“ в участъка от ул. „Г. С. Раковски“ до пл. „Св. Александър Невски“ и на пл. „Народното събрание“; Градина в кв. 495; Строителни дейности в зоната на Централен военен клуб; Градско обзавеждане и др.Като възложител арх. Здравков постовя ред конкретни изисквания, сред които: Да се актуализира геодезическата снимка; да се прецизират детайлите на всички тротоарни настилки по отношение дебелината на основните пластове, правилно обозначаване на материалите в пътните конструкции, както и стандартите (само действащи), на които трябва да отговарят; за бул. „Цар Освободител“ да се уточнят местата и необходимите количества жълт керамичен паваж за репариране на пътната настилка спрямо състоянието към момента; да се даде детайл за повдигнатата паважна настилка при кръговото кръстовище на бул. „Васил Левски“, като се има предвид наличието на трамвайни релси; да се изработи нов план на настилките за пл. „Гина Кунчева“, тъй като плочите, предвидени по одобрения проект, не могат да се ползват;  да се преразгледат необходимите намеси в градината при храм „Света София“, тъй като зелените площи са в много добро състояние, а алеята пред базиликата е ремонтирана преди две години; да се прецизират проектните решения по отношение на достъпната среда; за тротоара около Народното събрание да се уточнят необходимите видове работи; да се даде детайл на настилката на ул. „Оборище“ (девети етап);  уличното осветление по бул. „Васил Левски“ да е съобразено с изграденото с финансиране от Международен фонд „Козлодуй“; да се представи проект за вертикална планировка на ул. „Шипка“; във всеки етап да се отразят подземните контейнери за отпадъци; проектът за ВОД да се актуализира в съответствие с предвиденото етапно изграждане на обекта и др.Здравков напомня част от работата да се съгласува на междинен етап с Министерство на отбраната. Зона 4 обхваща градината „Кристал”, пл. „Народно събрание”, бул. „Цар Освободител”, бул. „Васил Левски”, пл. „Васил Левски”, ул. „Московска”, ул. „Г. С. Раковски”, пл. „Ал. Невски”, ул. „Париж”, ул. „Оборище”, ул. „Дунав”, ул. „11-ти август”, ул. „6-ти септември” и градините около храм-паметника „Ал. Невски”, храм „Св. София”, пред Синодалната палата и около паметника на Иван Вазов\".Допълнителните дейности по преработката на проекта са необходими поради наличието на непредвидени обстоятелства, се уточнява в поръчката. Адресат е А.Д.А., тъй като възлагането на обществената поръчка на друго лице би довело до нарушаване на авторски права, придобити по силата на закон. За извършване на преработката следва да бъдат осигурени същите физически лица – проектанти по първоначалния договор между Столична община и архитектурната агенция от 2014 г. ", "date": "2019.11.06", "title": "Главният архитехт взе под свой надзор ремонта около 'Ал. Невски'"}
{"url": "https://offnews.bg/kultura/domat-na-kinoto-predstavia-kino-za-nezriashti-714898.html", "text": "В навечерието на Международния ден на слепите, Арт Фест и Домът на киното представят филма „“ на режисьора Реми Шайе. Специалната прожекция е на 12 ноември (вторник) от 13.30 часа в залата на Дома на киното и се провежда съвместно с Асоциация на родителите на деца с нарушено зрение, която изпълнява проект по „“.Филмът е специално адаптиран за хора със зрителни увреждания и е поредното заглавие от проекта „Кино за незрящи“. Тази инициатива се случва в рамките на Международния София Филм Фест, но желанието на организаторите е прожекциите за незряща публика да се провеждат целогодишно в Дома на киното. Очакваме хората с увредено зрение в залата, за да споделим чаровния киноразказ, който ще бъде интересен както за малки, така и за големи почитатели на киното.Саша е аристократично момиче, което живее в Русия в края на XIX век, мечтае за Великия Север и страда за съдбата на дядо си Олукин – прочут учен и арктически изследовател, който не се завръща от последната си експедиция към Северния полюс. Олукин е предал страстта към изследователската дейност на Саша, но родителите ѝ, които не одобряват това, вече са уредили брак за дъщеря си. Саша се бунтува срещу съдбата, бяга от дома си и решава да се присъедини към Олукин... по дългия път на Север.Филмът е озвучен на български, като адаптираният текст ще бъде четен на живо в залата от актрисата Диа Мантова.Прожекцията е отворена за всички зрители, което отново ще предизвика силна емоционална връзка между „зрящи и незрящи – един до друг в залата.“Кучета водачи са добре дошли в Дома на киното!Билетите за двете прожекции са на преференциална цена от 5 лева. За придружители – вход свободен!", "date": "2019.11.06", "title": "Домът на киното представя: Кино за незрящи"}
{"url": "https://offnews.bg/medii/za-14-i-pat-grazia-shte-otpraznuva-zhenskata-sila-s-konkursa-zhena-na-714918.html", "text": "Тази година темата на наградите „Жена на годината“ са промените, пред които ни изправя животът всеки ден.Какво те провокира да погледнеш отвъд рамките? Защо понякога всичко е така трудно? Като се затвори една врата отваря ли се прозорец и накъде гледа той? Това са малка част от въпросите, чиито вдъхновяващи отговори винаги са описвали и обединявали номинираните жени от списание Grazia.„Ново начало“ е много повече е от тема на тазгодишната церемония. Това е начин да опознаем 40 невероятни жени, а чрез тях да открием повече и за самите нас.Вече започна гласуването на / за фаворитките във всяка от десетте категории: Модели, Дизайнери, Aктриси, Музика, Спорт, Телевизия, Култура, Бизнес, Общество и Послание във времето. С нетърпение очакваме вашия вот!Онлайн гласуването продължава до 27 ноември, а победителите ще станат ясни на ежегодното бляскаво събитие на 28 ноември, на което водещи ще бъдат актьорът Димо Алексиев и колоритната Мария Силвестър.Видео визитките за всяка категория можете да видите тук:   ", "date": "2019.11.06", "title": "За 14-и път Grazia ще отпразнува женската сила с конкурса 'Жена на годината'"}
{"url": "https://offnews.bg/futbol/futbolistite-na-arsenal-pripoznaha-pomoshtnika-na-emeri-za-svoj-nastav-714883.html", "text": "Футболистите на Арсенал все повече и повече се отдръпват от мениджъра Унай Емери, пише британският \"Football London\". Според изданието играчите предпочитат да слушат инструкциите помощника на испанеца Фреди Люрнберг.\"Артилеристите\" не показаха никакъв напредък във втория си сезон с Емери. Треньорските методи на испанеца пък сякаш занижават още повече нивото на тима.Припомняме, че наскоро стана ясно, че езиковата бариера е голям проблем за специалиста. Емери все още не може да говори свободно английски език, както се вижда от пресконференциите му.Играчите на отбора смятат, че мениджърът им не може да даде ясни и последователни инструкции по време на тренировки и мачове.Настоящата ситуация значително укрепи авторитета на Люрнгберг, особено сред младите играчи, с които Фреди работеше до повишаването му на позицията на асистент през миналото лято.", "date": "2019.11.06", "title": "Футболистите на Арсенал припознаха помощника на Емери за свой наставник"}
{"url": "https://offnews.bg/zdrave/aleksandrovska-bolnitca-izprashtahme-signali-za-loshoto-sastoianie-n-714892.html", "text": "\"Независимо от тежките условия, в които работят нашите колеги, вярваме, че предприетите мерки от страна на ръководството на болницата и поетите ангажименти от страна на Министерство на здравеопазването ще доведат до желания резултат – по-добри условия за работа за тях и за лечение на пациентите на тези основни за болницата клиники\", гласи позицията на ръководството на УМБАЛ \"Александровска\".Припомняме, че работещите в болницата обявиха, че ще започнат протест, ако не бъдат ремонтирани спешно клиниките, които са в най-лошо състояние. Според съобщението за последните шест години (март 2013 – юни 2019) са извършени значителни ремонти на приблизителна стойност от 25 млн. лв. със средства на болницата и отпуснати от Министерство на здравеопазването или с финансиране по проекти.Мениджмънтът на болницата е изправен пред сериозно противоречие – от една страна, лечебното заведение притежава огромен имотен фонд (вкл. и сграден), от друга - изпитва сериозен недостиг от свободни помещения, в които да се развива дейността на болницата, а едновременно с това в част от най-старите сгради условията за работа на служителите и лечение на пациентите са изключително тежки.Една от сградите, които се нуждаят най-спешно от ремонт, е тази, в която се помещават клиниките по Хематология, по Ендокринология, по Нефрология, по Пропедевтика на вътрешните болести, по Физикална медицина и рехабилитация, както и Отделението по дензитометрия, обяснява в позицията си ръководството на здравното заведение.Сградата се намира на символичния вход на болницата – откъм Арката на ул. „Св. Георги Софийски“. Тя е сред първите, строени специално за \"Александровска\" през 1884 г., достроена през 1918 г. и надстроявана през 1926 г. През 135-годишното си съществуване сградата е претърпяла сериозни щети по време на бомбардировките над София през 1945 г., ремонтирана е многократно, предприемани са различни намеси в носещи и неносещи конструктивни елементи, което затруднява още повече ремонтирането ѝ.Сградата, както и целият комплекс на Александровска болница, е със статут на паметник на културата. По предварителна оценка на сертифициран архитект за проектиране на сгради-паметници на културата - цялостен ремонт на сградата, включително топлоизолация, би възлязъл на 13 500 000 лв., твърдят от лечебното заведение. Болницата не разполага с подобен собствен ресурс за осъществяване на пълен основен ремонт на цялата сграда.Настоящото ръководство е изпратило първия сигнал за лошото състояние на тези сгради заедно с Доклад за състоянието на инфраструктурата на болницата до Министерство на здравеопазването още в началото на 2014 г. В последствие през следващите години до ръководствата на МЗ е изпращана значителна по обем информация за състоянието на всяка от клиниките. За съжаление без сериозен резултат.Тази година през август, след пропадане на таван на едно от помещенията в Клиниката по алергология на болницата (построена също в края на ХІХ в.), зам. министърът на здравеопазването Жени Начева посети болницата и се запозна със състоянието на целия сграден фонд на лечебното заведение. Беше постигната договореност от страна на Александровска болница да бъде представена поетапна програма за реализиране на строително-ремонтни дейности в най-старите сгради, като бъдат посочени индикативни срокове и бюджет за реализирането им и да се търсят възможности за финансирането им.Програмата на стойност 8.5 млн. лв. е представена в МЗ и вече са отпуснати средства за ремонт за пребазирането на Клиниката по алергология в сградата на Клиниката по кожни болести (300 000 лв.), обявена е процедура за избор на изпълнител, предстои сключване на договор в началото на следващата седмица. Лекарите и сестрите от Клиниката по алергология вече имат свои кабинети в Кожна клиника на болницата, където продължават да приемат пациенти. Предстои ремонт на част от помещенията на клиниката с цел осигуряване на по-добри условия за лечение на болните.Вече е получено съгласие от страна на Министерството на здравеопазването за стартиране на процедура за ремонт на Клиниката по хематология, като е поет ангажимент, че ще бъдат осигурени необходимите средства за него.Програмата за ремонт на част от клиниките на УМБАЛ „Александровска“ предвижда поетапно ремонтиране в рамките на 3 години на всички клиники в сградата на Пропедевтиката – по Хематология, по Ендокринология, по Пропедевтика на вътрешните болести, по Физикална медицина и рехабилитация и прилежащите помещения.Към момента в клиниките работят над 300 лекари и професионалисти по здравни грижи, които се грижат за болните на 240 легла. Това прави невъзможно затварянето на всички клиники едновременно и налага създаване на организация и етапност в изпълнението на ремонтите дейности в помещенията им, се казва още в позицията на ръководството.", "date": "2019.11.06", "title": "Александровска болница: Изпращахме сигнали за лошото състояние, но без резултат"}
{"url": "https://offnews.bg/kultura/nov-spektakal-na-svetovnoizvestnia-horeograf-dimitris-papajoanu-otkri-714886.html", "text": "След грандиозния световен успех на \"Великият укротител\", който обиколи всички континенти и гостува на One Dance Week 2018, звездата на международната танцова сцена Димитрис Папайоану ще създаде най-мащабното си сценично произведение до момента. За първи път в новата ни история българска културна организация подкрепя артист от световна величина в сферата на съвременните изпълнителски изкуства. One Dance Week e сред престижния списък на копродуцентите на мащабния проект. Сред тях са театъра на фондация Онасис в Атина, легендарните Sadler’s Wells Theatre в Лондон, Théâtre de la Ville в Париж, биеналето за танц в Лион, фестивалът в Неапол, Grec Festival в Барселона, Théâtre du Châtelet в Париж, Torinodanza и други.Българската публика ще е сред първите в света, които ще имат възможността да се докоснат до новото произведение на един от най-успешните и значими световни артисти в областта на съвременния танц.Билети за спектаклите на 3 и 4 септември 2020 в Дом на Културата “Борис Христов” вече може да намерите на касите на EasyPay в цялата страна, както и онлайн в мрежата на .Миналата пролет над 635 артисти от цял свят изявиха желание да участват в новия спектакъл на Димитрис Папайоану. Сред тях само 24 артисти от Русия, САЩ, Канада, Корея, Италия, Франция, България и Гърция бяха поканени в Атина. За съжаление, по-малко от половината са поканени да участват в новия спектакъл. Премиерата на мащабния проект на Димитрис ще се състои през май същата година в ONASSIS STEGI в Атина.Какво ще е името на новата творба на Димитрис Папайоану?Самият той споделя: „Моите произведения се развиват по време на репетициите, не са измислени предварително. Подготвям материал, колкото да започна работа. Реших, че не искам да знам изначално какъв ще бъде резултатът, искам да се доверя на процеса. В крайна сметка, с малко късмет, творбата се развива, а аз се опитвам да я разбера, да я усъвършенствам. Запазвам си правото да я променям до последния момент. Трудно е да описвам нещо преди наистина да е завършено. Каква е ползата от планове и претенции? Ако кажа нещо сега, само ще ви заблудя или ви издам част от процеса.\"Роден в Атина през 1964 г., Димитрис Папайоану е един от ветераните на гръцкия театрален авангард и един от най-знаковите и актуални световни хореографи. Безапелационно най-успешният артист от съвременната сцена на Балканите, Папайоану е автор на десетки спектакли и носител на редица отличия. Творчески директор е на впечатляващите церемонии по откриването и закриването на Олимпийските игри в Атина през 2014 г., на първите Европейски игри в Баку през 2015 г., а през 2018 година Папайоану става и първият хореограф, създал спектакъл за трупата на легендарната Пина Бауш във Вутерпал. Безкомпромисната му естетика е до голяма степен вдъхновена от древногръцката митология и някои от най-известните й символи, митове и произведения на изкуството. Папайоану вижда сцената през перспективата на художник, а телата - като инструмент за предаване на послания и емоции.“Димитрис Папайоану е най-вълнуващият хореограф на международната театрална и танцова сцена. Днес той е един от най-търсените артисти, а името му е, може би, най-разпознаваемото сред почитателите на съвременните изпълнителски изкуства.” BALLET 2000Допълнителна информация ще намерите в сайта на One Dance Week. Събитието във Facebook следете .13-тото издание на международния фестивал за съвременен танц и пърформанс . Билети се продават онлайн в системата на , както и на касите на EasyPay.", "date": "2019.11.06", "title": "Нов спектакъл на световноизвестния хореограф  Димитрис Папайоану открива One Dance Week 2020"}
{"url": "https://offnews.bg/tenis/maestroto-shte-se-skasa-da-obikalia-iuzhna-amerika-tozi-mesetc-714881.html", "text": "Швейцарската легенда в мъжкия тенис Роджър Федерер има доста натоварен график. Маестрото ще изиграе пет демонстративни мача през този месец.Това ще стане след участието на Федерер на финалите в Лондон. Той ще започне обиколката от чилийската столица Сантяго, където на 19-и ноември ще се изправи срещу Александър Зверев.Ден по-късно Маестрото ще се изправи срещу Хуан Мартин Дел Потро в Буенос Айрес, Аржентина. На 22-и ноември в колумбийската столица Богота той ще срещне друг съперник, но неговото име още не е известно.След това Маестрото ще е в Мексико Сити, където ще се изправи отново срещу Александър Зверев, а турът му ще приключи в еквадорската столица Кито на 24-и ноември, където съперникът все още не е известен.Иначе Федерер ще стартира участието си на турнира в Лондон в неделя и ще се изправи срещу Доминик Тийм не преди 22:00 часа българско време в последния мач от дневната програма.Маестрото е поставен в група \"Борг\", къдетто световният номер 2 Новак Джокович е лидер. Там са още Доминик Тийм и Матео Беритини.", "date": "2019.11.06", "title": "Маестрото ще се скъса да обикаля Южна Америка този месец"}
{"url": "https://offnews.bg/obshtestvo/kv-malinova-dolina-bez-voda-zaradi-remont-714854.html", "text": "Водоподаването в кв. Малинова долина ще бъде спряно днес заради планиран ремонт, предупреждава \"Софийска вода\".Предстои монтаж на спирателни кранове под резервоар \"Колежа\".Водата ще бъде спряна от 10 до 22 ч. Ако се наложи работите да продължат над 12 часа, \"Софийска вода\" ще осигури водоноски, разположена на ъгъла на бул. “Св. Климент Охридски“ и ул. 5 и на бул. „Св. Климент Охридски“ №68.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .“Софийска вода” АД предварително се извинява на своите клиенти за причинените временни неудобства!Сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.11.06", "title": "Кв. Малинова долина без вода заради ремонт"}
{"url": "https://offnews.bg/kultura/balgarskiat-film-7-sreshta-za-parvi-pat-sofijska-publika-na-kinomani-714888.html", "text": "Българският филм-омнибус „7“, заснет като вдъхновение от града на тепетата – Пловдив, ще бъде показан за първи път на софийска публика на Киномания 2019. Прожекцията на филма, в присъствието на авторите, ще бъде на 13.11 в кино „Люмиер Лидъл“ и ще бъде излъчен в две части: част 1-ва от 19:00 ч. и част 2-ра от 20:30 ч.. Билети се продават с отстъпка за двете части, както и по отделно на билетна каса НДК и онлайн тук:   Филмът „7“, обединяващ седем късометражни филма, създадени от седем режисьорски екипа от младото поколение в българското кино, изследват какво се случва в душите на седем персонажа в красивия и старинен град Пловдив. Режисьорите Ралица Петрова (“Better nature”), Христо Симеонов („Нина” – Златна роза 2019), Димитър Кутманов („Дом” – Специален диплом от Златна роза 2019), Любомир Младенов („Съвсем като мен”), Павел Г. Веснаков („Химера“), Николай Тодоров („Изчезващ вид”) и Петър Вълчанов и Кристина Грозева („Дует”) разказват във филмите си истории за порастването, за втория шанс, за мечтата за по-добър живот, истории за намирането на себе си в другия и за пътя, по който да живееш.Филмите бяха заснети в Пловдив през 2018 година като част от артистичната програма на Пловдив - Европейска столица на културата 2019 и реализирани с подкрепата на общинска фондация „Пловдив 2019“, както и на много спомоществователи от града.След Киномания, „7“ ще бъде излъчван от 29-ти ноември в София в кината „Одеон“, „Дом на Киното“, „Влайкова“, както и в Пловдив в кино „Лъки Дом на Киното“ и Варна - ФКЦ Варна.Следете програмата тук:  /", "date": "2019.11.06", "title": "Българският филм '7' среща за първи път софийска публика на Киномания през ноември"}
{"url": "https://offnews.bg/obshtestvo/zam-ministar-rusinova-94-ot-institutciite-za-detca-sa-zakriti-714896.html", "text": "В момента 94 % от всички институции за деца са закрити, каза заместник -министърът на труда и социалната политика Зорница Русинова на пресконференция преди откриването на форум за деинституционализацията на грижата за деца в НДК.В конференцията ще участват над 320 участници от 31 страни.Русинова припомни, че през 2010 година беше приета Националната стратегия \"Визия за деинституционализацията на децата в България\", която очерта най-мащабната реформа в социална сфера. Стратегията поставя фокус върху закриването на всички институции за деца в страната до 2025 година.Русинова посочи, че е важно, че за този период е даден различен шанс за живот на 7600 деца. Тя припомни, че бяха създадени малки семейни къщички от резидентен тип, които се намират в жилищен квартал, близо са до училища, до болници. Децата могат да играят със свои връстници, да са част от общността. Променихме живота на над 14 000 деца в България, заяви Русинова.Преди приемането на стратегическия документ, 7 587 деца са били настанени в 137 специализирани институции.В момента на територията на страната съществуват 21 специализирани институции за деца, в които се отглеждат 495 деца и младежи. Останалите 21 институции ще бъдат закрити до края на 2021 година, а децата и младежите- изведени в нови социални услуги. Институциите от стар тип за деца и младежи с увреждания вече не функционират.Към днешна дата в страната се предоставят 324 социални услуги за деца и семейства от нов тип с общ капацитет 10 659 места. Социалните услуги от резидентен тип, в които се предоставя 24-часова грижа са 303 с общ капацитет 3 360 места.", "date": "2019.11.06", "title": "Зам.-министър Русинова: 94% от институциите за деца са закрити"}
{"url": "https://offnews.bg/futbol/stojcho-mladenov-obmislia-zavrashtane-v-balgaria-714869.html", "text": "Един от най-успешните български треньори зад граница - Стойчо Младенов, сподели, че вече обмисля кога да сложи край на кариерата си в чужбина и да се прибере да работи отново в родното първенство.Бившият наставник на ЦСКА и Литекс и настоящ на казахстанския Кайсар даде интервю за Dir.bg, в което за пореден път отрече да преговаря за завръщане на ст. \"Българска армия\".\"В добри отношения съм с всички в ЦСКА. А кога и дали ще се завърна - един господ знае - заяви Младенов. - От млад футболист обичам животът ми да е подреден. Сега работя в чужбина и още не съм решил до кога ще е така. Признавам - много ми липсват нещата, за които говорихме - съпруга, синове, внучки. Ще дойде моментът, когато ще кажа \"Баста\". И ще се върна да живея с тях.\"Бившият селекционер на националния отбор коментира и сътресенията в БФС покрай расисткия скандал на мача България - Англия, довели до оставките на президента Борислав Михайлов и треньора на А тима Красимир Балъков.\"Нека на всички веднъж завинаги им е ясно - в България расизъм няма - отсече 62-годишният Младенов. - Може да съществуват отделни личности с такова поведение. Но те не формират българското общество. По-важна е другата част от въпроса. Тези трусове трябваше да станат много по-рано. Ние живеем в затворена черупка от години. Не се развиваме, не напредваме, самозадоволяваме се с местни успехи. Единствено Лудогорец е пред останалите, които тъпчат на едно място.\"", "date": "2019.11.06", "title": "Стойчо Младенов обмисля завръщане в България"}
{"url": "https://offnews.bg/politika/kraj-na-vakantciata-deputatite-se-zaemat-s-izbora-na-naslednik-na-pla-714870.html", "text": "Депутатите се връщат на работа днес след ваканцията им заради местните избори.В 9 ч. започва пленарното заседание на Народното събрание, ще заседават и 10 от комисиите му.Първа точка в дневния ред на 240-те е приемане на процедурните правила за избор на наследник на прочулия се с барбекюто на покрива на кооперацията, в която живее, настоящ български консул във Валенсия и бивш председател на Антикорупционната комисия (КПКОНПИ) .Внася ги Комисия за борба с корупцията, конфликт на интереси и парламентарна етика към НС. Те предвиждат депутатите да имат 14-дневен срок да предлагат кандидатури. за председател на Комисията за противодействие на корупцията и за отнемане на незаконно придобитото имущество. През следващите 7 дни номинираните представят концепциите си и декларират имущественото си състояние и подават декларация зя конфликт на интереси. Всеки от тях подлежи и на проверка за принадлежност към бившата Държавна сигурност. Допуснатите кандидати ще бъдат изслушани в Комисията за борба с корупцията, а кой ще наследи Георгиев ще решат всички депутати с гласуване в пленарната зала. За да се счита за избран, кандидатът трябва да получи повече от половината гласове на присъстващите народни представители.След гласуването на правилата депутатите ще се заемат с проекта за изменение на Закона за корпоративното подоходно облагане с вносител Министерския съвет.В Народното събрание започват и обсъжданията на проектобюджета за 2020 г., но не в пленарна зала, а в 11 от комисиите му: по икономическа политика и туризъм; за наблюдение на приходните агенции и борба със сивата икономика и контрабандата; по въпросите на децата, младежта и спорта; по вътрешна сигурност и обществен ред; по транспорт, информационни технологии и съобщения; по земеделието и храните; по правни въпроси; по външна политика; по европейските въпроси и контрол на европейските фондове; по политиките за българите в чужбина; по образованието и науката.Законопроектът за държавния бюджет за 2020 година беше внесен от правителството в парламента на 31 октомври.", "date": "2019.11.06", "title": "Край на ваканцията: Депутатите се заемат с избора на наследник на Пламен Георгиев в КПКОНПИ"}
{"url": "https://offnews.bg/zdrave/diskriminiran-li-e-onkobolniat-lekar-kojto-se-e-iavil-na-konkurs-za-a-714891.html", "text": "„Казвам се Радислав Венциславов Наков на 30 години. Без доктор. В момента съм от другата страна. Пациент. Онкоболен. До скоро това беше просто диагноза, друга чужда съдба. Сега е моята.“ Така започва постът на Радислав на стената му във фейсбук, в който той разказва , че болестта – в случая клетъчен лимфом, дава друга перспектива за това какво е да имаш тежко заболяване, „защото още преди болестта да те е убила, някои хора са те погребали“.Въпреки заболяването младият мъж се явява на конкурсен изпит за асистент към Катедрата по гастроентерология на МУ София. По думите му след подаване на документите неколкократно е бил съветван „да си гледа здравето“. При разглеждането на документите от комисията в състав проф. Борислав Владимиров, проф. Йордан Генов и доц. Пламен Пенчев били направени коментари, че е дал фалшиво медицинско, на което пише, че е клинично здрав при наличието на онкохематологично заболяване, твърди младият лекар.В публикацията си в социалната мрежа Радислав разказва още, че по време на изпита, който бил анонимен, един от другите кандидати е бил извикан да прочете писмената си работа и впоследствие се оказало, че точно той е избраният да продължи на следващия етап – устния изпит, без да се обявят оценките с изтеглените предварително анонимни номера.Радислав припомня, че публикациите, които има, надвишават изискваните за хабилитация в МУ, припомня, че е носител на награди, че е част от Управителния съвет на Европейското обединение по гастроентерология (UEG) и директор на Европейското училище за млади гастроентеролози.OFFNews потърси за коментар проф. Борислав Владимиров - зам.-деканът по следдипломно обучение на Медицинския факултет в МУ-София и началник на Клиниката по гастроентерология в ИСУЛ, където работи и д-р Наков, и член на комисията за конкурсния изпит. Ето какво сподели той:„Това не отговаря на истината. Той работи при нас 6 години, явява се два пъти на конкурс. Комисията е обективна. Това е ненаказано добро. Ние го назначихме на работа като специализант веднага - в деня, в който изтича назначението му в болницата. Баща му е наш колега. Два пъти след това се явява на конкурс. Комисията е вечно на едно и също мнение, тя е провела всички конкурси с всички асистенти. Но това е човек, който иска с болестта си да започне работа. Като знае, че е болен и ние ще му направим услуга... колега е, никога няма да го изоставим. Няма нормална логика, според която грешката да е при нас. Целта е да се постави комисията в състояние да си затвори очите за нещо, което не е така.Не искам да го коментирам. Казал съм още на бащата, той дойде да говори през лятото - нека да се излекува, всичко е в негова полза.Той има два сайта заедно със сина на професор от Ушна клиника, който дойде онзи ден, в петък да ме заплашва и да ми дава ултиматум до понеделник сутринта да променя мнението си, за да стане Наков асистент. Ако не, съм щял да имам проверки, разправии, да ми станел черен животът, такива неща. Сега научавам, че е син на наша колежка. Те са съсобственици на два сайта. Не съм против, ако той си положи изпита както трябва, аз не съм сам в тая комисия. Всичко е законно. Това са нечестни и грозни неща. Нямам нищо против детето, но пътят е един – конкурсен изпит за асистент, защото хората трябва да са грамотни\".\"Проф. Владимиров е категоричен, че кандидатът не е бил одобрен, защото не е показал достатъчно добро ниво на изпита.Не е допуснат до устния изпит. Той и още един колега, който завърши преди една година в Плевен. Два месеца преди да се обяви конкурсът, през лятото, казва: \"Ако не ме вземат, ще имат големи проблеми с мен\". Това рефлектира върху всички болни, защото нажежава настроението на колегите. Каква е тази безцеремонност!? Това са лъжи.Ние не сме против волята на всеки един човек, който си положи изпита, да го вземе. Той ще преподава, той ще стане един ден професор. Но не може един неграмотен човек да претендира. Не може да пишеш неграмотно, да пишеш разпокъсани неща, да нямаш глобално мислене и да искаш да бъдеш лидер в университета.Това е страшно падение за българската цивилизация! Директорът е уведомен. Охраната е заснела поведението на човека изпратен да ме рекетира. Аз съм 37 години лекар в катедрата такова нещо не се е случвало. Това е прецедент.\"", "date": "2019.11.06", "title": "Дискриминиран ли е онкоболният лекар, който се е явил на конкурс за асистент?"}
{"url": "https://offnews.bg/obshtestvo/neobichajno-toplo-vreme-temperaturite-stigat-26-gradusa-714853.html", "text": "И днес времето ще остане необичайно топло за ноември.Сутрешните температури ще бъдат между 7° и 12°, в източните райони и в Предбалкана – до 14°-16°. Дневните температури ще бъдат предимно между 21° и 26°.Преносът на въздушни маси ще е от юг-югозапад. Ще е ветровито, особено в Източна България и районите разположени северно от планините, където южният вятър ще се проявява и като фьон. Облачността над страната ще е разкъсана, предимно средна и висока. Над северозападните райони облачността ще е значителна и там след пладне ще превали слаб дъжд. Над планините ще има разкъсана средна и висока облачност. Ще духа силен, по билата - и бурен югозападен вятър. Максималната температура на височина 1200 метра ще е около 18°, а на 2000 метра – около 11°.Над Черноморието ще има разкъсвана средна и висока облачност. Ще духа умерен югозападен вятър. Максималните температури на въздуха ще са 20°-24°, на морската вода - 17°-18°. Вълнението на морето ще е 3-4 бала.Слънцето изгрява в 7:06 часа и ще залезе в 17:14 часа.", "date": "2019.11.06", "title": "Необичайно топло време, температурите стигат 26 градуса"}
{"url": "https://offnews.bg/nauka/oktomvri-2019-e-naj-topliat-otkakto-se-praviat-izmervania-714871.html", "text": "Месец октомври 2019 г. е бил най-топлият в света, откакто има измервания, съобщава \"Коперник\" - службата на ЕС за наблюдение и мониторинг на Земята - във вторник.По света октомври 2019 г. е бил с 0.69 градуса по Целзий по-топъл, отколкото от 1981 до 2010 г., за Европа превишението е с 1.1 градуса от средната температура за месеца през същия период от време.В много европейски държави температурите бяха над средните за месеца, с изключение на намиращите се в северната и северозападната част на континента, показват данните на \"Коперник\", но температурните аномалии в Европа са по-сериозни от глобалните, особено през зимата, посочват оттам.В същото време, части от САЩ и Канада преживяха по-студено време от обичайното.Октомври е петият последователен месец, който подобрява или се доближава до рекордната средна температура.", "date": "2019.11.06", "title": "Октомври 2019 е най-топлият, откакто се правят измервания"}
{"url": "https://offnews.bg/futbol/levski-se-bori-sas-seriozna-konkurentcia-za-podpisa-na-islandski-natci-714874.html", "text": "Левски се изправя срещу сериозна конкуренция в битка за исландския национал Гудмундур Тораринсон, пише \"Тема Спорт\". 27-годишният халф е играч на шведския Норкьопинг, но договорът му изтича в края на годината и той става свободен агент. Халфът е навиван да избере \"сините\" от сънародника си Холмар Ейолфсон.Централният защитник на Левски е бил съотборник с Тораринсон в националния тим на Исландия и в Розенборг. Според медиите в Швеция към него има интерес от новия шампион Юргорден и от холандския Хееренвеен, който се бори за място в Лига Европа. В момента заема седмо място в местния елит.Тораринсон е част от Норкьопинг през последните 3 години. Той е бил твърд титуляр в клуба, като през последния сезон е играл в 28 мача в Алсвенскан. През тази година има и 2 мача за националния отбор на Исландия (общо е с 5 участия за мъжете). Гудмундур е висок 183 см и тежи 75 кг. Силният му крак е левият, а в някои мачове е ползван и като ляв бек.До момента е играл само в Скандинавия. Започва кариерата си в родния Селфос, след това преминава в ИБВ Весманеяр. През 2013 година е привлечен от норвежкия Сарпсборг, където остава две години.Следват два сезона в датския Нордселанд. През 2016 година е привлечен от Розенборг. В норвежкия гранд остава един сезон, след което следва трансферът в Норкьопинг.Левски вече е взимал играчи от шведското първенство. През лятото от Хекен на \"Герена\" дойде крилото Насиру Мохамед. Той бе привлечен за около 300 хиляди евро, но до момента не успява да се аклиматизира и така и не намира място в титулярния състав.Преди началото на сезон 2016/17 от същия клуб в Левски пристигна шведският защитник Симон Сандберг. Той обаче често бе преследван от контузии и за година и половина бе на терена само в 7 мача.", "date": "2019.11.06", "title": "Левски се бори със сериозна конкуренция за подписа на исландски национал"}
{"url": "https://offnews.bg/tehnologii/d-r-tcvetana-ivanova-ot-relogia-21-vek-iziskva-nov-podhod-kam-sveta-i-714822.html", "text": " Как възникна идеята да обедините науката, изкуството и технологиите в едно събитие - ?Двадесет и първи век се характеризира с бързото развитие на науката, изкуството и технологиите, което води до драстична промяна в средата, в която живеем, в начина ни на живот, работа, мислене, комуникация и възприемане на заобикалящата ни действителност. Разбирането на процесите, протичащи при тези нови условия, изисква подход, обединяващ науката, изкуството и технологиите, разглеждан като интегриран цялостен продукт на човешкото творчество.RELOGIA триалози е резултат от осъзнатата необходимост за преглед на разширяващите се граници между различни науки, съвременни изкуства и технологии, засягащи взаимодействията им, заедно със сценарии за интегративни интердисциплинарни приложения.Накратко RELOGIA е международно трансдисциплинарно събитие от ново поколение, представящо примери на нови образователни форми на ученето чрез изживяване (форми на формалното, неформалното и информалното образование). RELOGIA свързва различните дисциплини през самия човек. Затова именно „Човешкото Измерение“ е заглавието на първото ѝ издание.Аз вярвам, че, за да получим нови отговори, е нужно да зададем нови въпроси. Задаването на необясними въпроси е това, което ни определя като човеци.Към кого е насочена програмата на RELOGIA триалози?Формата за тройно взаимодействие между Наука, Изкуство и Технология е триалози, между най-добрите STE(A)M експерти в Европа в областта на образованието, изследванията, културата, индустрията и социалните иновации, съпътствани с интерактивна комуникация (Q&A) с публиката, като равнопоставен участник в събитието.Проектът RE:LOGIA триалози работи по създаването, организацията и провеждането на ежегодно международно интер-дисциплинарно събитие от ново поколение. Tрите модула - конференция, изложба и работилници - представят тематично селектирани международни интер-дисциплинарни образователни и изследователски форми с профил STEAM.В личен план, RELOGIA e насочена към хора, които съзнават, че всички аспекти на живота, креативността и иновациите не са едномерни и тези, които имат необходимост от ново виждане, полезен опит и знание за работещи в практиката модели наЕдна от темите на събитието е бъдещето на образованието. В каква посока ще са дискусиите и накъде, според Вас, трябва да се работи в тази сфера?В най-общ план, голямата промяна ще бъде, че да учиш е модерно и ще бъде едно от основните осъзнати занимания на човека – но не само с цел иновации, а с цел сътворчество обединяващо диаметрално далечни дисциплини. Това ще бъде направено възможно чрез възпитаването на полиматски (ренесансови) модели на мислене, които са необходими при крос-дисциплинарните изследвания и подходи, чието търсене нараства експоненциално. Например, ще може да учиш успоредно музикална хармония – докато учиш математика, биология, химия, неврология и психология едновременно.Началото на тази концепция или по-скоро осъзнатото търсене на методи за интегриране на интелект от различни дисциплини е дадено от Ричард Файнман, един от най-забележителните американски физици на 20 век, наричан най-великият ум след Айнщайн и носител на Нобелова награда по физика, 1965. По въпроса кой аспект е най-близък до реалността, Ричард Файнман казва още през 1924: “…който край е по-близо до Бога; ако мога да използвам тази религиозна метафора. Красота и надеждата, или фундаменталните закони? Мисля, че по-правилният начин да се каже, разбира се е, че ние трябва да разгледаме цялата структурна взаимно-свързаност на това нещо: и че всички науки, а не само науките, но и всички видове и форми на интелектуален опит, да се видят взаимовръзките на йерархиите - за да се свърже красотата с историята, за да се свърже историята с психологията на човека, психологията на човека да се свърже с работата на мозъка, работата на мозъка да се свърже с невронния импулс, невронния импулс с химията, и така нататък, нагоре и надолу, и в двете посоки. Днес ние не можем, и няма никаква полза от това да вярваме, че сме стигнали дотам, че да начертаем внимателно една непрекъсната линия по целия път от единия край до другия, защото ние едва сега започваме да прозряваме наличието на тази относителна взаимосвързана йерархия.”100 години по-късно вече сме свидетели на зората на реализацията на тази взаимосвързаност и зависимост; амалгама от наука, изкуство, технология, разработваща иновации в областта на крос-дисциплинарни образователни и изследователски модули, наред с нови културни и социални форми. Водещите европейски крос-дисциплинарни експерти са събрани в това първото по рода и мащаба си в България събитие: RE:LOGIA триалози този ноември в НДК.Акцент е и емоционалната интелигентност. Как тя се свързва с науката и образованието?Ако приемем, че изкуството се занимава с правенето на връзки, науката се занимава с принципите и законите, които стоят зад тези връзки, а технологията се занимава с медиирането на това познание, много лесно виждаме логичната връзка между трите. И комуникацията на определен вид познание – през това триединство е много по-ефективна – така че да има принос както за самия човек и неговото личностното разбиране и развитие, така и за възприятието на мултидисциплианрното време, в което се намираме днес, понякога определяно като новия Ренесанс. И ако предишния Ренесанс е допринесъл с познанието на физиологичната анатомия на човека, то този може да открие емоционалната анатомия на човека, благодарение на триединството наука+изкуство+технология.Емоционалната интелигентност е критично важен качествен параметър в работата в екип – изследователски, бизнес или образователен. Това е подкрепено от факта, че най-големия процент на хора, които напускат работата си или страната си, посочват „токсичната среда“ като първо-причина.В образователен аспект тя е в основата на образователните направления - прогресивно и позитивно образование и възпитаване на уменията за бъдещето. Последни изследвания на базата на крос-секторни, дескриптивни, корелационни методологии показват силна връзка между емоционалната интелигентност и академичния успех.", "date": "2019.11.06", "title": "Д-р Цветана Иванова от Relogia: 21 век изисква нов подход към света и ученето, обединяващ науката, изкуството и технологиите"}
{"url": "https://offnews.bg/sviat/kakvo-uslovie-sa-postavili-sasht-na-ukrajna-za-otpuskaneto-na-voenna-p-714879.html", "text": "Постоянният представител на САЩ в ЕС Гордън Сандланд призна, че е казал на високопоставен украински представител, че американска военна помощ няма да бъде отпусната, докато Украйна не направи публично изявление \"срещу корупцията\".Това става ясно от нови показания на Сандланд, предаде БТА. Замразената от президента Тръмп военна помощ е в размер на близо 400 милиона долара.Показанията на Сандланд съвпадат с тези на други свидетели, които казаха, че Тръмп е опитал да окаже натиск върху украинците, за да проведат разследване, което той да може да използва в своя полза на изборите, отбеляза Ройтерс.Демократите в Камарата на представителите водят разследване за импийчмънт срещу Тръмп, повод за което е телефонен разговор от 25 юли. В него американският президент е поискал от украинския си колега Володимир Зеленски да разследва бившия вицепрезидент на САЩ Джо Байдън и сина му Хънтър.", "date": "2019.11.06", "title": "Какво условие са поставили САЩ на Украйна за отпускането на военна помощ, разкрива дипломат"}
{"url": "https://offnews.bg/futbol/as-na-tcska-e-na-karton-ot-nakazanie-714880.html", "text": "Водещият реализатор на ЦСКА Евандро да Силва вече виси с жълти картони. Водещият голмайстор на тима има четири официални предупреждения, при пети картон ще бъде наказан за една среща.От началото на сезона южноамериканецът има 8 попадения в елита и 3 в Лига Европа. Coy, Малинов и Пинто, които също получиха картони в двубоя срещу Черно море, имат по 2, а Жеферсон и Мазику бяха декорирани за първи път. С по 3 картона пък са Кери и Тиаго, пише \"Тема спорт\".За двубоя със Славия в събота от 17:30 часа треньорът Милош Крушчич вече ще има дилема за десния бек. Турицов, който остана резерва вчера, ще може да стартира, така че ще се избира между него и Гълъбов.По-добро се очаква да е състоянието и на Кери, който вчера бе извън 18-те, но той пак няма да е титуляр. Ирландецът боледуваше от вирус и не е бил в оптимална кондиция.", "date": "2019.11.06", "title": "Ас на ЦСКА е на картон от наказание"}
{"url": "https://offnews.bg/zdrave/sadat-v-sliven-razreshi-nevaksinirano-dete-da-hodi-na-detska-gradina-714877.html", "text": "Съдът в Сливен разреши на неваксинирано дете да ходи на детска градина. Съдебното решение е по казус с едно от децата на отец Евгений Янакиев, известен с позицията си срещу ваксините.Отецът е баща на 9 деца. Седем от тях са ваксинирани, а на осмото и деветото не е поставяна нито една ваксина. По думите на бащата решението е било взето след като последното ваксинирано дете срещу морбили изпаднало в „интересно състояние“, разказа Нова телевизия.Тогава родителите попаднали на информация за вредата от ваксините и се притеснили. Момиченцето е посетило детската градина само веднъж и е било спряно след сигнал на майка на друго дете, която работела в РЗИ.По думите на доц. Атанас Мангъров от Детската клиника в Инфекциозна болница неваксиниращият родител застрашава живота на собственото си дете, тъй като една ваксина има 95% ефективност. „В един клас от 100 души 5 могат да се разболеят, но ако половината не са ваксинирани, ще има 55 застрашени“, каза специалистът.Той допълни, че няма закон закон, който да забрани дете, което не е ваксинирано, да ходи на градина или училище. Решението да не се допускат неваксинирани деца се основава на наредба на МЗ. От юридическа гледна точка (решението на съда - б.р.) може да е правилно, но от медицинска не е, допълни доц. Мангъров.Притесненията на специалиста са, че подобен прецедент може да се превърне в практика, предвид антиваксиналните настроения сред част от родителите.“Съдът не намира логика в изразеното от РЗИ становище, че неимунизираните деца поставят в риск имунизираните. Целта на имунопрофилактиката е именно чрез въвеждане в организма на лекарствен продукт да се създаде активен или пасивен имунитет на определена възрастова група лица\", се казва в решението на Сливенския съд. Според него детето е било дискриминирано, тъй като спрямо децата, които не могат да се ваксинират поради медицински показания, няма такива ограничения.Решението подлежи на обжалване в 14-дневен срок пред ВАС. От МЗ възнамеряват да обжалват.През тази година СЗО постави антиваксиналните движения сред 10-те най-големи опасности за здравето на хората. Междувременно у нас се проведе и извънредна имунизация срещу морбили, тъй като случаите на заболяването зачестиха.", "date": "2019.11.06", "title": "Съдът в Сливен разреши неваксинирано дете да ходи на детска градина"}
{"url": "https://offnews.bg/politika/georg-spartanski-niama-da-pozvolia-da-me-sgotviat-za-kupuvane-na-glas-714876.html", "text": "Нито имам престъпното мислене да купувам гласове, нито имам финансовите възможности. Аз съм независим кандидат, а кампанията ми е за по-малко от 30 хил. лв.Това заяви новоизбраният кмет на Плевен Георг Спартански по БНР.  Имах информация от техни служители, че това се готви – чрез дискредитирането ми с измислени свидетели, чрез подготвени арести на мои застъпници и представители, с които да се опразнят на практика секциите, в които се очаква брутално и дивашки да бъдат узурпирани урните и да бъдат напълнени с бюлетини, обясни той. Той настоява за анализ на директора и ръководството на полицията в Плевен – какво отчитат те като свършена работа, след това и вътрешният министър да се произнесе по качеството на работата им, а правителството да вземе мерки.„Ще изчакам реакцията на официалните държавни институции. Не съм далеч от мисълта да поканя на среща представителите на страните-членки на ЕС чрез техните посолства, за да ги запозная с фактите и да поискам съдействие“, закани се Спартански.", "date": "2019.11.06", "title": "Георг Спартански: Няма да позволя да ме сготвят за купуване на гласове"}
{"url": "https://offnews.bg/razsledvane/vampiri-bez-granitci-bezdejstvieto-na-vlastite-714895.html", "text": "Дълго време Фондът за лечение на деца в чужбина е отпускал по 40 000 евро годишно за лечение на деца с имунологични заболявания с последствия в зрението в частния кабинет на лекар-дерматолог в Мюнхен. Този лекар използва негов си метод, който не е признат в Германия за научен. Според нормативната база в Германия, лечението на германци при него не се заплаща с публични пари от германските здравни каси и не подлежи на медицински контрол. Сега в България има натиск здравната каса да продължи да плаща.В предишните две части на нашето разследване „Вампири без граници” ви представихме историята на д-р Клер, който е оспорван в Германия заради съмнителна терапия на пациенти с онкологични заболявания.Според „метода на Клер“ кръвта на пациента се обработва по специален начин, за да бъде предизвикана защитна реакция в тялото и това да доведе до частично или цялостно унищожение на тумор. Болните инжектират собствената си кръв, след като тя е „тренирана” по метода на д-р Клер. За това болните заплащат със собствени средства – между 13 000 и 35 000 евро. А децата от България… пият собствената си кръв! Тази кръв в ампули пренасяли родителите в чанта, в собствения си автомобил през границите на цяла Европа.Защо е възможно в България да се случва това, което в Германия е забранено? Защото в България явно има стройна схема с участници, чиято задача е истината да не влезе между кориците на нито едно дело в съда. И така решението на съда да обслужи схемата.В Германия всеки пациент е свободен да се лекува при когото си иска. Може да отиде и при шарлатанин, но тогава пациентът плаща от собствения си джоб. Германските здравни каси плащат лечението само за признати научни методи. В България с помощта на съда един непризнат научен метод в Германия става… научен метод, И затова трябвало да се плати с парите на данъкоплатците.Немският дерматолог и алтернативен медик д-р Николаус Клер и неговият „Институт по имунология и клетъчна биология” в Мюнхен и Залцбург са в центъра на скандала в Германия почти 20 години. Той има пациенти от Германия, Австрия и Словения, а след 2010-та г. и от България.Медиите в Германия разследват, обществените телевизии показват репортажи с близки на починали пациенти, авторитетни изследователи са категорични, че методът не е научно доказан и има нулев терапевтичен ефект. Пациенти се оплакват, а по случая с д-р Клер има десетки, десетки съдебни дела.В периода 2010-2014 г. Фондът за лечение на деца е отпускал пари за лечението на деца с имунологични заболявания и увреждане на очите. Става дума за пари от държавния бюджет. Кой в България е насочвал отчаяни родители на деца с автоимунни заболявания към д-р Клер в Мюнхен и неговия метод на лечение?За едно такова дете с диагноза „ увеит на очите” д-р Галина Филева – офталмолог в очна Клиника „Света Петка” във Варна, твърди, че тя е изпратила своя малък пациент за лечение в Мюнхен, в авторитетната Клиника по имунология на Медицинския университет. Вместо там, родителите завели детето на друг адрес в Мюнхен – на ул. „Оберангер” 30, при д-р Клер. Родителите не са съобщили за това на лекуващия си лекар. И до днес д-р Филева не знае с какво са лекували детето там, защото не ѝ показали никакви документи. От нея се искало само да следи очното състояние на детето. Явно много бързо се е разпространявала в България мълвата за д-р Клер.На 20 май 2014 г. Общественият съвет към Фонда за лечение на деца е взел решение да се прекрати насочването на деца за лечение в Института на д-р Клер в Мюнхен. Това се случва след доклад до министъра на здравеопазването, който стигна до извода, че въпросното лечение е с експериментален характер. Фондът за лечение на деца спира финансирането.За съжаление, днес няма отговор на въпросите колко българчета са лекувани при д-р Клер и колко пари е плащала държавата за това. Архивът на Фонда го няма. Няма ги фактурите за похарчените пари за лечение и за различни манипулации. Няма и отчети.Бившият член на Обществения съвет като представител на БНТ – журналистът Мария Чернева – си спомня, че те многократно са изисквали справка от администрацията на Фонда за това, колко деца са били пращани за лечение при д-р Клер и откога? „Но в нарушение на правилника, такива справки не ни бяха предоставени нито веднъж“, твърди Чернева.„Дори когато бяхме притиснати да гласуваме принципен отказ от това лечение, отново не бяхме информирани колко деца са в активен процес на лечение при Клер в онзи момент. Бройката установихме много по-късно. Въпреки многократната смяна на администрацията и на директора на Фонда за лечение на деца, никой от тях не направи справка от кога са лекувани деца там? От различните становища на експертите, които сме искали през годините, за да си изясним докрай казуса, попаднах на писмото на акад. Богдан Петрунов за дете с възпаление на очите, което според описаната за него история е изпратено от център „Фонд за лечение на деца” при д-р Клер през 2010 година. Това е най-ранната дата, която съм засичала”, разказва Чернева.Съдебните дела дават някакъв отговор. От едно от решенията на съда става ясно, че поне 13 деца са лекувани при д-р Клер. Родители твърдят, че децата, лекувани по метод на д-р Клер, са 18.През годините отказите на Обществения съвет за лечение при д-р Клер да финансира лечението при този лекар са се превръщали в съдебни дела, които завеждали родителите на децата. Върховният административен съд има 7 влезли в сила решения, свързани с лечението по метода на д-р Клер. Съдът постановява, че отказите на Фонда за лечение на деца са необосновани и се отменят. И следва да се платят по 40 000 евро на дете, на година, за лечение в Института на д-р Клер в Мюнхен.Тези пари ще ги плати НЗОК, защото Фондът за лечение на деца премина тази година към Здравната каса. Касата трябва да стисне зъби и да плати, защото е длъжна да изпълни шест от постановените седем решения на ВАС.Нищо че в разследването си разкрихме как пред съда са представяни манипулирани и непълни факти, които изкривяват истината. Такъв е законът. Ако е минала повече от една година след влязлото в сила решение, няма как да се използва законовата възможност и да се поиска отмяна на влязло в сила решение. Законът позволява това, само ако са станали известни нови обстоятелства, нови доказателства по делото.Последното седмо решение на ВАС от месец май 2019-та година може да се възобнови поради настъпилите нови обстоятелства. В случая има такива след нашето разследване. Предоставих на председателя на ВАС германските нормативни документи по случая. Германската обща директива при медицинско обслужване със сключен договор със здравната каса дава еднозначен отговор на въпроса кой трябва да плаща за д-р Клер.Според това задължително указание разноските за лечението на д-р Клер не се поемат не само от работещи в публичния сектор, но и за което и да е застраховано лице, защото терапията на Клер не се оценява като „научно общоприет метод”.В българската съдебна зала обаче се говорят и пишат неща, които са далеч от истината. И консултантите, и вещите лица, и двете страни по делото – Фондът за лечение на деца и родителите на децата, които кандидатстват за финансиране при д-р Клер, чрез своите адвокати, говорят за „Института по имунология и клетъчна биология на д-р Клер.” Някъде в решенията на съда пише и за „Клиниката на д-р Клер”. Няма такъв институт. Няма такава клиника според смисъла, който влагаме в тези думи. Никой от изброените участници в съдебните дела не се е качил на самолета и не е отишъл в Мюнхен, за да види това, което видях аз.На ул. „Оберангер” 30 има жилищна сграда и на първия етаж е частната практика на лекарката Любов Хаджиева-Бауер. Никъде не пише Институт на д-р Клер.Така стигаме до друг парадокс.В нито едно от заседанията на съда, нито една от страните не е посочила, че д-р Николаус Клер е починал на 04.05.2016 година. И след неговата смърт „Институтът” е закрит. А всъщност, този „Институт по имунология е клетъчна биология” е бил само една частна практика. И думата „Институт” е заглавието на тази практика. Нищо повече. А след смъртта на Клер тази лекарска практика вече не съществува. И договорите със служителите в нея са били прекратени. Няма и доказателства, че след закриване на частната практика има правоприемство по отношение на метода на лечение, прилаган от д-р Клер. От един договор за покупко-продажба от 06.10.2016 година, между Райнхард Мелц, наемодател и Любов Хаджиева- Бауер, става ясно, че помещенията, ползвани от частната практика на д-р Клер в Мюнхен на ул. „Оберангер” 30, са отдадени под наем вече на г-жа Любов Хаджиева-Бауер.Тя е родена българка и е бивш служител на д-р Клер. И в договора за покупко-продажба пише, че „Купувачът не е в каквато и да е договореност за лечение с пациентите на практиката на д-р Клер. Когато тя трябва да се погрижи да лекува предишен пациент на тази практика, ще се сключи нов бъдещ договор за лечение“.Купувачът обаче е готов да се занимава занапред с една пациентска група, състояща се от български деца, за които е платил предварително един фонд.Парадоксалното е това, че след смъртта на д-р Клер, когато неговият „Институт” е закрит, родителите на деца продължават да кандидатстват за финансиране за лечение в него, а Фондът за лечение на деца издава откази. И започват съдебни дела да се отпуснат публични пари за нещо, което не съществува. И влизат в сила съдебни решения да се платят пари на данъкоплатците за лечение при някой, който е починал и неговият кабинет е закрит.Сега на същия адрес в Мюнхен, в същите помещения на ул. „Оберангер” 30, се намира частната практика на г-жа Любов Хаджиева-Бауер.В писмо до управителя на НЗОК от месец май, т.г., г-жа Бауер отказва да отговори на въпроси, свързани с терапията, която прилага на малките български пациенти там. И отправя офертата си към НЗОК – по 40 000 евро, на дете, на година. И се подписва под това писмо като „Д-р Бауер”.И тъй като аз видях с очите си нейната табела в Мюнхен, където тя не е изписана като „Д-р Бауер”, а в документите по някои от делата в съда се е изписала като „Д-р”, аз отправих запитване до правителството на Горна Бавария.Каква медицинска специализация има г-жа Бауер и какво пише в регистрите за нея? Има ли регистрирани дневни легла на този адрес, след като родители на българските деца твърдят, че децата лежали там за процедури? Получих отговор от Говорителя на Правителството на Горна Бавария – Верена Грос.Съобщават ми, че Любов Хаджиева-Бауер е регистрирана в Баварската лекарска камара като „общопрактикуващ лекар” и има разрешение за работа.Този отговор доказва, че г-жа Бауер няма медицинска специалност „имунология” или каквато и да е друга специалност, която да ѝ даде медицинска квалификация, за да лекува автоимунни заболявания на български деца.А с решенията си Върховният административен съд на практика изпраща децата да се лекуват там, при нея, на този адрес в Мюнхен. Освен това, отговорът на правителството на Бавария потвърждава, че Любов Хаджиева-Бауер няма квалификация – „д-р.мед.”. И според немските закони тя няма право да се нарича „д-р Бауер”. Тя е общопрактикуващ лекар. И тъй като администрацията на правителството не ми съобщава за легла в частната практика на г-жа Бауер, по косвен път съдим, че такива легла не са регистрирани. Иначе тази информация щеше да бъде достъпна за широката публика.По нито едно от съдебните дела, нито вещите лица и консултантите, нито адвокатите на двете страни, не са съобщили пред съда, че през втората половина на 2016-та година, през 2017-та, през 2018-та, а и през 2019-та, в помещенията на „Оберангер” 30 в Мюнхен, не д-р Клер, а г-жа Бауер е поела лечението на пациентите.Има и един друг скандален факт.Това, че в Министерството на здравеопазването в София са знаели за всичко това още от месец март 2018-та година, но са мълчали и са бездействали!Тогава, вдовицата на д-р Клер – Андреа Клер, изпраща писмо до заместник-министъра на здравеопазването – д-р Бойко Пенков, че не може да даде информация за лечението на едно българско дете, защото съпругът ѝ д-р Клер е починал още през май 2016 г. И Институтът по имунология и клетъчна биология Д-р Клер” е закрит. И Любов Хаджиева-Бауер била поела лечението на пациентите, следвайки установения от д-р Клер стил на работа. Г-жа Андреа Клер пише, че Фондът за лечение на деца в София и Министерството на здравеопазването са били информирани за това към онзи момент. Има един странен факт. Г-жа Клер заявява, че Институтът е закрит, а пише писмото до българското Министерство на здравеопазването на бланка на … закрития Институт!А в началото на месец януари тази година министърът на здравеопазването Кирил Ананиев е получил писмо и от министъра на здравеопазването на Бавария – г-жа Мелани Хумл, в което тя съобщава, че „не разполагат с информация относно дейността и методите за лечение на посочената от вас г-жа д-р Хаджиева-Бауер. И че методът на лечение „Автоложка целева цитокинна терапия по Клер” по принцип не се покрива от здравно-осигурителните каси в Германия поради обвързващи федерални разпоредби.”Вместо светкавично Министерството на здравеопазването да разпореди на Фонда за лечение на деца като страна по тези дела в съда, да поиска отмяна на вече влезли в сила съдебни решения, а други дела да се прекратят, здравните власти бездействат.И така, седемте решения на ВАС влизат в сила. А чрез тях Фондът за лечение на деца, а сега и НЗОК, се задължават да платят стотици хиляди левове, пари на българските данъкоплатци за лечение при починал лекар, по метод, непризнат в Германия за научно-обоснован.Скрити са останали и още факти.Например това, че адвокатът по делата на родители, които кандидатстват за финансиране при д-р Клер – адв. Пламен Таушанов, едновременно с това оглавява и една от двете национално-представителни пациентски организации – Българска асоциация за закрила на пациентите. И тази организация има свой представител, както и още един свой резервен член в Обществения съвет към Фонда за лечение на деца, от 20.10.2016 година до 01.04. т.г., когато Фондът премина към НЗОК.Освен това, Пламен Таушанов е бил член на Надзорния съвет на НЗОК два пъти до сега: от 16.05.2016 год. до 22.06.2017 год. И от 18.06.2018г. до 18.06.2019 год.Последното дело във ВАС, по което има решение от 13.05.2019 година и по което той е бил адвокат на родителите на едно дете, съвпада с периода, през който адв. Таушанов е бил и член на Надзорния съвет на НЗОК. А Фондът за лечение на деца е бил под шапката на НЗОК – от 01.04.19 до 18.06.19.Засичайки тези периоди с времето на съдебните дела, по които Таушанов е адвокат на страната, която иска финансиране от Фонда за лечение на деца при д-р Клер, се появяват съмнения за конфликт на интереси. Адв. Пламен Таушанов не отговори на въпроса ми, който му бях изпратила писмено – счита ли, че той има конфликт на интереси в този случай?В качеството на представител на пациентска организация имаш право на глас в Обществения съвет, за да се дадат публични пари за лечение при д-р Клер. Като адвокат можеш да водиш дела в съда, ако тези пари не са отпуснати. Можеш да искаш от съда всичко – назначаване на консултанти и вещи лица с експертиза за метода на д-р Клер. Колко добър е той и как се прилага успешно в Германия от цели 35 години!А като член на Надзорния съвет на НЗОК, можеш да удариш с юмрук по масата в Здравната каса и да кажеш: „Плащайте парите, защото съдът реши така!” И това ще бъде част от контрола на НЗОК.Оказа се, че след нашето разследване, управителят на здравната каса д-р Дечо Дечев е завел във ВАС искане за отмяна на влязло в сила решение заради разкрити нови обстоятелства по делото. Става дума за последното решение на ВАС от 13.05.2019 година. Но странно защо, вече повече от месец, делото не е пристигнало във ВАС.Какво ли се е случило? Ето какво. Съдията е изпратил препис от искането на адвоката на другата страна – адв. Пламен Таушанов и той го е получил на 18.10.2019 год. Но, след 5 дни, на 23.10.19 г., той е пуснал молба до Административния съд, че са му оттеглени пълномощията. Пламен Таушанов вече не е адвокат на родителите на детето по това дело. И съдът изпраща втори път искането вече на самите родители.А председателят на Върховния административен съд – съдия Георги Чолаков ме убеди, че когато делото пристигне във ВАС и се установи, че искането е редовно, то веднага ще бъде насрочено за разглеждане в открито заседание на 5-членен състав на ВАС.Това дело е особено важно, защото в здравната каса вече чакат още петима пациенти, които искат финансиране за лечение при д-р Клер в Мюнхен. Три деца и двама възрастни. И ако ВАС най-после установи истината по казуса „ Д-р Клер” и вземе справедливо решение, то и НЗОК ще може да мотивира свое становище за лечението на тези хора.И Касата да даде пари за тяхното лечение в някоя клиника, в някой институт, където не отказват да отговорят на въпроса: Как и по какъв научен метод лекувате българските пациенти?", "date": "2019.11.06", "title": "Вампири без граници: Бездействието на властите"}
{"url": "https://offnews.bg/bojni/bosat-na-ufc-tajsan-fiuri-shte-postrada-ako-se-bie-v-mma-714875.html", "text": "Президентът на най-голямата ММА организация в Северна Америка UFC - Дейна Уайт смята, че Тайсън Фюри сериозно би пострадал, ако се пробва в смесените бойни изкуства.Припомняме, че след като изпълни мечтата си да участва в мач от Световната федерация по кеч (WWE), Циганския крал изрази желанието си да влезе в света на UFC.\"Фюри усилено работи през целия си живот, за да се превърне в един от четиримата най-добри боксьори в тежка категория.Защо му е да се пробва в смесените бойни изкуства? Не мисля, че би свършило добре за него. Не е логично за развитието на кариерата му\", каза Уайт.Междувременно стана ясно, че Фюри зае мястото на Дилиън Уайт на задължителен претендент за колана на WBC в тежка категория. Това обяви самият президент на Световния боксов съвет – Маурисио Сюлейман.Уайт бе със статут на претендент номер едно от 2017 година, но мач с шампиона Уайлдър така и не бе проведен. За пръв път Дилиън си спечели това право след победата си над Робърт Хелениус в Кардиф.", "date": "2019.11.06", "title": "Босът на UFC: Тайсън Фюри ще пострада, ако се бие в ММА"}
{"url": "https://offnews.bg/politika/dvama-novi-deputati-polozhiha-kletva-714882.html", "text": "Двама нови депутати положиха днес клетва в парламента.Руслан Тошев от листата на ГЕРБ във Врана влиза на мястото на Лиляна Павлова, която стана вицепрезидент на Европейската инвестиционна банка.Мария Цветкова от листата на \"Обединени патриоти\" в Ямбол заема мястото на Волен Сидеров, който подаде оставка след участието си в кметските избори в София. Сидеров става общински съветник в СОС.Д-р Руслан Тошев е завършил медицина във Варна и право във ВСУ „Черноризец Храбър”. Специалист е по очни болести и доскоро бе управител на Очна болница – Варна.Мария Цветкова (Обединени патриоти/ВМРО) е телевизионен журналист. Родена е в Ямбол. Завършила е родена в Ямбол, международна журналистика в СУ и НСА. Досега работеше за ВТК (Военен телевизионен канал).", "date": "2019.11.06", "title": "Двама нови депутати положиха клетва"}
{"url": "https://offnews.bg/razsledvane/razsledvane-prokuraturata-si-zatvorila-ochite-za-desetki-dokumenti-s-714893.html", "text": "Прокуратурата не е проверила десетки документи, приложени в делото за фалита на КТБ, в които се споменава името на бизнесмена политик Делян Пеевски. Това разкрива втората част на разследването на Антикорупционния фонд (АКФ) \"Случаят КТБ - липсващите имена\".Обвинител по делото за фалита на банката бе избраният от ВСС за главен прокурор Иван Гешев.Авторът на разследването на АКФ Николай Стайков е попаднал на писма, записки и работни документи на ръководството на КТБ, в които се говори не само за официалните кредити на семейството на Пеевски, но и за задължения, записани на името на \"фирмите на семейството\", \"фирмите на фамилията\" или \"фирмите на ДП\".Става дума за списък от над 20 фирми, които са получавали атрактивни обществени поръчки и които са били наблюдавани отблизо от ръководството на КТБ в последните седмици преди затварянето на банката.Справки от кореспонденцията в КТБ през май и юни 2014 г., малко преди краха на четвъртата по големина банка у нас разкриват, че въпросните фирми са следени ежедневно.От документите става ясно и че мажоритарният собственик Цветан Василев е обмислял възможности да заведе дела срещу доскорошната си дясна ръка.Само три седмици преди затварянето на банката главен юрист изпраща \"справка за подсъдността на \"групата ДП\".В работна таблица на Цветан Василев срещу \"ДП1\" пък стои сумата от 575 млн. лв. Приложено е и собственоръчкно написано питане на банкера до  директорите на банката, което гласи:Ето и цялото видеоразследване на Николай Стайков от АКФ:", "date": "2019.11.06", "title": "Разследване: Прокуратурата си затворила очите за десетки документи, свързващи КТБ с Пеевски"}
{"url": "https://offnews.bg/zdrave/borisov-popalni-donorska-karta-prizova-i-ministrite-da-go-napraviat-714899.html", "text": "„Аз съм попълнил донорска карта и апелирам всички да подкрепят инициативата“, каза премиерът в началото на заседанието на кабинета по повод стартиралата вчера национална кампания в подкрепа на донорството и трансплантацията.По думите му широко разпространено е мнението, че донорството у нас не е развито заради предразсъдъци. Борисов поставя въпроса иначе: „Да помислят чисто егоистично, че част от тях продължава да живее.\"Както OFFNews съобщи, в рамките на кампанията „Да! За живот” ще бъдат раздадени 50 000 донорски карти. Тези карти нямат юридическа стойност, но изразяват приживе волята на човека да дари органите си за трансплантация.Съгласно действащото в България законодателство, след констатирана мозъчна смърт, всеки би могъл да бъде донор, освен ако не е изразил изрично несъгласието си да го направи. Несъгласието е отразено в регистър, в който с изписване на ЕГН на човека може да бъде проверено желанието му.В момента в този регистър несъгласията са около 2700 за цялата страна. Това желание се заявява пред личния лекар, а ако лицето е с прекъснати здравноосигурителни права – в общината по постоянен адрес.Според организаторите на кампанията най-важен е разговорът с близките. Ако пред тях не заявим волята си да бъдем донори, те могат да откажат, защото тяхното решение е определящо.Към днешна дата в България има 1151 пациенти, които се нуждаят от трансплантация. Над 1000 от тях чакат за бъбречна трансплантация. От началото на годината у нас са направени 32 трансплантации от трупен донор и 12 трансплантации от жив донор.", "date": "2019.11.06", "title": "Борисов попълни донорска карта, призова и министрите да го направят"}
{"url": "https://offnews.bg/politika/i-sledvashtiat-shef-na-kpkonpi-niama-da-bade-proveriavan-za-konflikt-n-714887.html", "text": "И следващият шеф на КПКОНПИ, който ще заеме поста на мястото на  Пламен Георгиев, няма да премине през предварителна проверка за конфликт на интереси и имущество. Днес парламентът прие прие процедурни правила за избор на председател и членове на антикорупционния орган, които изискват само проверка за принадлежност към разузнавателните служби на Българската народна армия и Държавна сигурност. Кандидатите за шефове ще подадат стандартни декларации за имущество и конфликт на интереси, които по традиция никой не проверява.По закон при предсрочно прекратяване на мандата на член на комисията, нов се избира в срок до 2 месеца и той трябва да довърши започнатия мандат. От оставката на Георгиев този срок изтече на 30 септември. Преди месец, когато правилата за избор се обсъждаха в парламентарната комисия за корупцията, имаше идеи да се въведе предварителна проверка за конфликт на интереси и за имущество за кандидатите да оглавят антикорупционната държавна комисия. Причината за това е, че Пламен Георгиев, който трябваше да проверява депутати и министри попаднали в “Апартаментгейт”, сам се оказа в нарушение на закона. Той беше “пропуснал” да впише огромната терасата към мезонета си в имуществената си декларация, обяснявайки, че тя е обща част. Терасата обаче беше вписана в ипотеката му пред банката, а на нея има изградени навеси (от предишния собственик). Районното кметство издаде заповед за събаряне на навесите, а Георгиев я обжалва. Премиерът Бойко Борисов му даде ултиматум да бутне терасата, за да замине на дипломатическа мисия.Зам.-председателката на парламентарната комисия по корупция Кристина Сидорова (БСП) предложи на заседанието преди месец да се прави предварително тази проверка, като предложението и беше обсъдено. Тогава председателят на парламентарната комисия Борис Ячев (\"Обединени патриоти\") предложи да се възложи такава проверка, но в 3-месечен срок от избора на новия председател - само за него. За да има такава предварителна проверка обаче, трябва да има и промяна в самия закон за дейността на КПКОНПИ, тъй като кандидатите за тази длъжност не са лица на висши публични позиции по смисъла на закона. В крайна сметка такова предложение за промяна на закона и/или правилата за избор на шеф на комисията не е внесено от нито една партия. Депутатите от управляващата коалиция прехвърляха топката към БСП, тъй като инициативата била тяхна, а от БСП смятаха, че отговорността за избора е на управляващите. В крайна сметка \"за\" правилата гласуваха 150 народни представители, \"против\" - 0 и \"въздържали се\" - 3, с което те бяха приети. Дебати в пленарна зала почти нямаше. Все още не са известни предложенията за нов борец срещу корупцията. Комисията е колективен орган, който се състои от петима членове - председател, заместник-председател и трима други членове. За председател на Комисията се избира български гражданин с високи професионални и нравствени качества, който има висше юридическо образование и най-малко 10 години юридически стаж.Предложенията за кандидати и председател на КПКОНПИ ще се правят от народни представители, като се внасят в писмена форма чрез деловодството но на Народното събрание до Комисията за борба с корупцията, конфликт на интереси и парламентарна етика в 14-дневен срок. Изслушването на кандидатите се провежда на открито заседание на комисията, което се излъчва в реално време чрез интернет страницата на Народното събрание.Изборът се извършва от парламента. Съгласно правилата гласуването ще се извършва поотделно за всеки кандидат по поредността, определена в списъка. За избран се смята кандидатът, получил повече от половината от гласовете на присъстващите народни представители. Ако няколко кандидати са получили повече от половината от гласовете на присъстващите народни представители, избран е кандидатът получил най-много гласове „за“. В случаите, когато никой от кандидатите не получи необходимите гласове правилата предвиждат да се проведе повторно гласуване, в което да участват двамата кандидати, получили най-много гласове „за“. Ако и при повторното никой от тях не получи необходимите гласове, парламентът приеме решение за откриване на нова процедура за избор.", "date": "2019.11.06", "title": "И следващият шеф на КПКОНПИ няма да бъде проверяван за конфликт на интереси"}
{"url": "https://offnews.bg/interviu/povtariame-che-sme-naj-bednite-v-es-no-ne-iskame-da-biagame-po-barzo-714862.html", "text": "Г-н Дацов, каква 2020 година да очакваме на база предложения проектобюджет?Да уточним, че говорим за макрорамката на бюджета. Виждам доста голяма предпазливост и „оптимистичен консерватизъм“ по отношение на параметрите и структурата на растежа. Дори бих казал, че изразът „предпазливост“ е много мек, тъй като за да бъде постигнат заложеният растеж от 3.3% през следващите 3 г., в света трябва да не се случат много неща, които в момента са видими като тенденция.Какво имате предвид?За да се реализира тази прогноза, не трябва да продължат търговските войни между САЩ и Китай и САЩ и Европа; Европа трябва много бързо да преодолее икономическото забавяне, което се наблюдава; Германия, която е в стагнация, трябва да обърне посоката още в рамките на тази година и в началото на следващата да се върне отново на етап на растеж. Същото се отнася за Франция и Италия, а и за Испания до голяма степен.Струва ми се, че е малко вероятно описаното да се случи, макар че в момента икономическият цикъл не е изживян, т. е. в повечето страни от ЕС не е достигната горната мъртва точка на фазата на растеж, при която той да промени посоката си. Процесите са политически и ако ситуацията се стабилизира, не се нагнетява напрежение в Близкия изток и в Средния изток, бързо може да се върнем към икономически растеж.Но едва ли в малката ни страна сме чак такива пророци – трудно може да предвидим подобен развой, защото нещата зависят от други сили.Макроикономическата рамка разчита растежът през следващите няколко години да идва от вътрешното потребление и това е провокирано от новите резултати за структурата на БВП в неотдавна публикуваната ревизия на НСИ. Вследствие на нея има значителна разлика между пролетната и есенната прогноза на Министерството на финансите. При запазване на икономическия растеж източниците му са сменени. Видимо това е направило така, че между структурата на растежа и структурата на източниците на приходите в бюджета да няма много ясна връзка.В приходната част се очертава намаляване на приходите, и то не с малко - някъде в 2022 г. - и това намаление е изцяло за сметка на косвените данъци. Не е отбелязано да се планират политически, структурни мерки или промени, които да водят до такова нещо. Това е необяснимо – растежът да идва от потреблението, косвените данъци да падат, а едновременно с това да се задържа нивото на преките данъци.Това не кореспондира с другото нещо в макрорамката. Според МФ най-голямото прегряване на икономиката ще се случи през 2022 г. Тогава, когато тъй нареченият output gap (разликата между реалния и потенциалния БВП - бел. ред.) на потенциалния растеж ще бъде най-голям. Не виждаме такова нещо в приходите. Пак посоката е друга - на намаление.Защо ни се предлага такава макрорамка и как това ще повлияе на бизнеса?Големият проблем с достоверността на прогнозите е в това, че таргетираме само следващата година като прогноза и оттам нататък - каквото излезе и каквото се случи, няма значение обвързано или необвързано. Имаме видим проблем, върху който трябва да се работи, и прецизността и качеството на тези прогнози да бъдат подобрени.Ако приемем, че никой от бизнеса не гледа тези рамки, за собствено ползване може да напишеш каквото искаш, включително да заложиш цели, които създават резерви. Нормално е да имаш буфери, особено когато оценяваш, че нещата се променят бързо. Но все пак една макрорамка – икономическа и бюджетна – трябва да е максимално прецизна и да ориентира не само за първата година на прогнозата. След като е тригодишна, трябва да ориентира какво се случва в този тригодишен период.Във всички държави тази прогноза се използва от бизнеса, за да начертае плановете си и хората да вземат отговорни икономически решения. За съжаление, такова нещо не може да бъде направено сега, защото подозирам, чеотклоненията ще бъдатзначителни във всякакви посоки.Това в основни линии казва макрорамката на икономиката. Иначе в самата макрорамка на бюджета има много голяма доза предпазливост дотолкова, доколкото всички казваме, че за пръв път се планира балансиран бюджет за следващите 3 г., но това, общо взето, е много опростенчески подход.Защо?През последните няколко години имаме непрекъснато значителни превишения и чисто политически харчения в края на годината. Сега, ако не похарчат огромна сума в края на годината за политически цели и послания, пак ще има превишение и не е реално да се поставя постигането на балансиран бюджет като цел.Друг е въпросът, че дори когато макроикономическата прогноза показва продължаващо отиване към мъртва точка на икономиката,би трябвало да имаш превишение,а не балансиран бюджет.Ако погледнете анализа, ще видите, че вследствие на всичко това сме имали про-, а не антициклична политика. В същото време, стандартното поведение на едно правителство е да противодейства на цикъла, с оглед изглаждане и постигане на по-добри резултати. Затова от всяка гледна точка посланието за проциклична политика, което се залага в този бюджет, не е обяснимо.Мисля, че тук няма бюджетна цел, а по-скоро политическа и това обслужва вътрешни цели, тъй като икономически това не е добре и не е обяснимо.Какво би показала реалистична тригодишна прогноза?На база посоката и тенденцията, която наблюдаваме, мога да кажа, че когато икономиката е базирана основно на износа, а основните ти търговски партньори забавят икономическия си растеж, е естествено да очакваш в рамките на някакъв период от време и при теб да се случи същото. Няма как да има задържане на растежа, поради свиване на търсенето, износа и на това, което произвеждаш.Българските инвеститори виждат какво се случва навън и променят модела си на поведение. Всеки сериозен бизнесмен е наясно, че увеличаването на външните рискове ще се пренесе във вътрешен план и ще има забавяне на растежа на инвестициите.Прогнозата за растежа им в БВП е на относително ниско ниво, макар и задържан във времето. Смятам, че той дори могат да бъде отрицателен от гледна точка на това, че към 2020-2021 г. много хора ще наблюдават в каква посока се развиват икономиките и ще забавят решенията за инвестиране.Чисто финансово при този нараснал риск източниците на финансиране би трябвало да се променят и да станат по-скъпи. Сегашната ситуация с много ниски лихви, при която „който е поискал, е взел кредит“, би трябвало да се промени при промяна на икономическата обстановка.Сега част от растежа се дължи на ниските лихви и лесния достъп на потребителите до тях. При промяна на цялостната позиция на риска в икономиката това също ще се промени - натискът върху потреблението ще намалее и оттам – и растежът на потреблението в БВП, просто защото банковият кредит ще намалее и ще стане малко по-скъп.Кога очаквате да се случи това?Много е условно. Нека да кажа, че ако продължат тези процеси в Западна Европа, приблизително между 7 и 8 месеца ще отнеме появата на отражението им в България. Зависи от това колко са остри нещата, които се случват особено в Германия и Италия.Ако погледнете в редица области, специално индустрията, бизнес сдруженията предупреждават, че вече имаме ясни индикатори за забавяне на икономическата активност. Някои от нещата се случват, но тук просто са замаскирани от елитите в България и поради това, че голяма част от потреблението се помпа, поради ниските лихви в момента.Има и друго: изкривеният пазар на труда в България е труден за прогнозиране. Все пак моята прогноза е, че той няма да има същия модел на поведение, като през 2008-2010 г., най-малкото защото не се очаква кризата и спадът да са толкова остри, тоест това няма да намали толкова значително заетостта в икономиката. Освен това, поради това, че имаме значително по-нисък брой заети от 2008 г., предлагането и търсенето на труд няма да е с такива отклоненията.Смятам, че свиването на икономическата активност и евентуално по-ниското потребление в Западна Европа ще доведе до съвсем малко намаляване на заетостта у нас, ще намалее и натискът върху работните заплати като растеж и тези 8-9% на годишна база средно през последните години ще спаднат на 1 до 3-4%.Казвам това с всичките условни допускания, ако нещата в Западна Европа продължат да се развиват в посоката, която в момента дават като сигнали.Как ще се отрази евентуалното спукване на балона на ниските лихви по кредитите върху банките?Аз, като много от колегите ми, смятам, че „чудото“ на ниските лихви и поведението на централните банки, стимулиращи отрицателните лихвени процеси, е много нездравословно.Наскоро гледах проучвания – не за България, но тя е част от европейската картина – които ясно показват, че независимо, че като цяло банковият сектор е значително по-добре капитализиран и осигурен срещу различните видове риск в сравнение с 2008 г., ако продължим с тези ниски лихви и се случи криза, банките имат много изтънели приходи заради тези ниски лихви, а и икономическата им активност и приходите от кредити са силно променени спрямо предходните периоди.Това означава, че оперативно те имат много нестабилна приходна част, което води до съществен проблем, ако се случи допълнителен риск, защото резервите, които имат, могат много бързо да изчезнат в рамките на една или две години, когато имат негативни печалби.В Европа тече много сериозна дискусия, при която много политици, а и някои икономисти, поддържат тезата, че е необходима т. нар. синхронизация на монетарната и на фискалната политика. Зад това доста приемливо изречение се крие прехвърляне на част от проблемите във финансовата и монетарната политика върху бюджета. Тоест той да започне по-голяма експанзия, да освободим разходите си и т.н.Преведено по този начин, за държави като Испания, Франция и Италия, на първо място, това означава допълнително утежняване на проблема с държавните дългове. Ако има научен урок от кризата през 2008-2010 г., той е, че причината за големите проблеми не беше толкова във финансовата система в Щатите, откъдето дойдоха нещата, а от това, че Европа се оказа затънала в правителствени дългове. Не ми се струва най-умното нещо някой в момента да прокламира същото „лекарство“.Големият проблем е, че инструментите, които ЕЦБ поддържа, са нискоефективни или почти не действат. Друг е въпросът защо се докараха дотам. Виждаме, че тази политика на количествени улеснения, за да стабилизираш финансовата система, да подпомогнеш растежа, също е много спорна, макар че някои казват, че е спасила системата. Спаси я, но я направи зависима в голяма степен.Правилната алтернатива е някой да започне да прави истински реформи. Остаряващата Европа, Европа на ниския потенциален растеж, Европа без почти никаква динамика – време е това да се промени. На много от публичните системи, включително и на реалния сектор, трябва да бъде зададена нова посока и да бъдат направени по-ефективни.Видимо е, че на никой не му се правят тези реформи. Не само в България реформите се използват само за публично говорене, а реално погледнато почти никъде нищо не се случва. Така че проблемът с отрицателните лихви, със стабилността на банките, особено ако кризата не продължи само една година, след която да се върнем на пътеката на растежа, би бил значителен. Просто защото икономиките не са достатъчно реформирани. Не за пръв път и не от една година си говорим за това, но е факт, че политиците не искат да ги правят тези реформи.В този контекст какво да очакваме в България?В България системата е малко по-добре, ние поне не генерираме дългове. Имаме едно наум, поради това, което се случи през 1996-1997 г., макар че поколенията, които си спомнят какво точно стана тогава, малко по малко отминават.Ситуацията тук е малко по-различна, бюджетът и системата като цяло има буфери и фактът, че ще има превишение или че се планира балансиран бюджет, дава по-друго спокойствие за публичния сектор.Общо взето, може да критикуваме липсата на достатъчно реформи в бюджета, недостатъчната динамика или наличието на по-големи буфери, но, макар и изпилени, всички тези неща са налични и въпросът е на колко оценявате риска. Ако смятате, че е малко по-голям, бихте искали да видите по-големи буфери. Ако смятате, че ще има малко по-друг начин на развитие, може да си позволите по-ниските буфери. Правителството е заложило буфери и може да се окажат достатъчни.Заявява се, че образованието, здравеопазването и отбраната са приоритетите в бюджет 2020 г. Така ли е?В България гледането няколко месеца напред винаги е било голям проблем. С малко изключения, много малко политици и експерти виждат по-далече от сянката, която хвърля носът им. В резултат на това нито една сфера не напредва достатъчно бързо и не решава достатъчно ефективно проблемите.Има някакви знаци в образованието, правят се някакви реформи, но след 2008-2009 г. едва сега новият министър започна да прави нещо практически. Значително се повишават средствата, но под натиска на синдикати или други причини това, което се прави вътре е по-скоро свързано със стария начин на мислене, тоест нито се поставят учениците на преден план, нито се задава въпросът за резултатите. Ясно е, че имаме инерционна система и в нея всички неща, които се правят – особено вдигането на заплатите - няма как да адресират текущите проблеми. Сигурно ефектът им ще се види след няколко години. Само че ако някой беше правил нещо в последните 10 години в тази сфера, състоянието на спадащите резултати на учениците и на ресурса – включително проблема с броя на учителите – нямаше да е такова. И не може да казваме: „Гледай светлото бъдеще и не бъде досаден, не гледай какво се е случвало досега“.Все пак трябва да кажем, че образованието е една от малкото системи, където, макар и не достатъчно бързо, министърът има амбиции и, за разлика от предшествениците си, се опитва да прави нещо в добра посока.За другите сфери генерално смятам, че никой няма идея какво се прави.В здравеопазването има откровена имитация, за да бъде запазена сегашната ситуация и сегашното положение на играчи и взаимоотношения. Това отвсякъде е късогледство, защото видимо в тази система текат някакви процеси, които няма как да бъдат решени с текущите инструменти. Дисбалансите, които се натрупват в нея, много рязко започват да ескалират. Не знам кой какво си мисли от хората, вземащи решения, но за мен е еднозначно, че опитът за запазване на статукво, на текущи структури, имитирайки или давайки обещания, за да бъде отложен моментът на взимане на решения, просто не работи. Той влошава системата.В правосъдната система виждаме отказ за реформи. Изкривяванията стават все по-големи и по-големи и започват да касаят основите на функционирането на държавата, доколкото правовият ред е в основата на всяка една система и усещането за правосъдие е едно от най-важните неща, за да се случват нещата в държавата.МВР – тотален отказ от реформа и много хаотична система от гледна точка на управление, пък и на резултати.При военните, където отиват големите пари, не виждам много ясна система какво точно правят и защо точно купуват, какви са крайните им цели.След като наляхме повече от милиард за изтребители срещу нов дълг, защо е необходимо отбраната отново да е топ приоритет? Отбраната трябва да бъде поддържана на едно ниво. Друг е въпросът, че аз, също като вас, не споделям мнението и не разбирам защо трябва да бъдат залагани цели като достигане на 2% от БВП за отбрана, след като виждаме, че една част от тези системи функционират чудесно и с 1.2, и с 1.3%.Бюджетът на Европа за отбрана – събран заедно – е вторият по големина след този на САЩ, изпреварва всичките, и ще бъде няколко пъти спрямо този на основния противник, както определят Русия. И в момента има отделни европейски страни с по-голям военен бюджет от Русия.Но въпросът не е за парите в тези системи, а за ефективността на администрирането им, на структуриране, на идеята за общата отбрана, за разпределение на ресурсите. Дори на ниските нива имаме много пари, а според всички резултатите са незадоволителни. Дори и процентът от БВП за отбрана да се повиши на 2, както са формулирани НАТО-вските цели, пак си мисля, че не опира до това въпросът. Да не говорим за избора на концепция – какво избираш и защо го избираш? Някак си нямам увереността, че ако махнем политическите игри, махнем манията за величие на някои от генералитета или опита за балансиране между отделните родове войски, който също е важен, ще остане нещо, което да дава съществен резултат. Изборът на самолети: мислите ли, че нещата са решени, ако няма пари въртолетите да се ремонтират и летят, включително останалите самолети, как ще се поддържат новите (като ги доставят след време)? Във военноморския флот защо залагаме на една, а не на друга концепция – купуваме и формулираме неща, които в рамките на басейна на Черно море са абсолютно неефективни или със същите ресурси бихме могли да постигнем при избор на други плавателни съдове доста по-висока ефективност.Явно има нещо друго в приоритетите, за се взема решението да поръчваш някакви скъпи играчки, които, общо взето, в рамките на домашната локва не ти трябват.Същото е и при останалите войски, където скоро ще се окаже, че нямаш пехотинци, но ще купуваш еди какви си машини.Ако си любопитен да влезеш в тези неща, не добиваш увереността, че има генерална ясна представа накъде се придвижват тези хора, докъде отиват и как да бъдат реализирани нещата по най-добрия начин. И реализацията, и най-добрият начин са далече като усещане.Как трябваше да бъде направен бюджетът за здравеопазване, за да може да очакваме да видим истинска реформа? Какво трябваше да видим по отношение на съдебната система, където ситуацията вече наистина е много болезнена?Министърът на финансите, позовавам се на него, е прав – сам по себе си бюджетът е цифри и в тях трудно ще видите всичко това. Говорим за програмен бюджет, но бюджетът в България, с малки изключения между 2003 и 2007 г., е всичко друго, но не и програмен. Ако имахме истински програмни бюджети, всички тези неща, за които Вие питате, щяхме да ги видим в тях. Щеше да е ясно защо и за какво се дават пари, щяха да са ясни.Сега липсват цели части от процеса, който трябва да изясни защо селектираш дадена политика, какви индикатори очакваш да бъдат изпълнени, на какво ниво, ако нещо не върви, как го сменяш, какъв е процесът на смяната на политиките. Това го няма, но някой определя макрорамката и по обратния ред парите се разпределят по някакви пера, наречени политики. Това нито е програмен бюджет, нито може да доведе до резултати.На секторно ниво някой трябва да си свърши работа и да сложи вътре и реформи, и постигане на определен брой измерими показатели, които ясно да очертаят тенденциите. Трябва да бъде ясна посоката на развитие.Ние повтаряме до втръсване, че България е най-бедната държава в Европа, но не искаме да бягаме по-бързо от другите. Това не е въпрос само на управленците, а и на хората. Това е въпрос на амбиции и възможности, не бива да генерираме прекалено много очаквания и да прехвърляме отговорността за собственото си неправене върху хората на държавни позиции.", "date": "2019.11.06", "title": "Повтаряме, че сме най-бедните в ЕС, но не искаме да бягаме по-бързо от другите"}
{"url": "https://offnews.bg/politika/maia-manolova-udovletvorena-sam-pokazahme-che-ednolichniat-rezhim-714873.html", "text": "Постигнах това, за което се борих - показахме, че имаме куража да се изправим срещу едноличната власт, че едноличният режим може да бъде победен. Видяхме страха в очите на властта, видяхме как работи машината за фалшификации и манипулации на избори, за купуване на гласове. Победиха ни с много малко. Много малък е резултатът, който никой от нас не си позволи да опитва да компенсира с манипулации, фалшификации, с купуване на гласове, които изобилстваха в София.За тези два дни ми се обадиха десетки хора, стотици ми писаха в социалните мрежи да ми кажат, че гражданите победиха, а властта спечели нечестно; че едноличната власт се пропука; че показахме пътя, по който тя може да бъде демонтирана - а пътят е демократично мислещи леви и демократично мислещи десни да си протегнат ръка. Просто трябва да продължим. Така че ще продължа, заяви независимият кандидат за кмет на София Мая Манолова в интервю за bTV тази сутрин.На втория тур на местните избори на 3 ноември тя бе победена с около 20 хил. гласа от Йорданка Фандъкова (ГЕРБ).Тя заяви, че няма да прави партия, но анонсира предстоящото създаване на гражданска инициатива. Това ще бъде платформа, която да стъпи върху основни демократични ценности, като демокрация, човешки права, каузата за честни избори, свобода на словото, съдебна реформа, честна бизнес среда, честно разпределение на публичните пари, каза Манолова и обясни мотивите си с факта, че \"има гражданска енергия и очакване от гражданите да не спра дотук, да не спра да дишам във врата на едноличната власт и ще го правя\".РезултатитеСпоред Манолова разликата ѝ с Фандъкова на втория тур е бил не 5%, колкото е според данните на ЦИК, а около 3%, а, по думите ѝ, \"само ромският вот дава преднина на госпожа Фандъкова с 2.9%\".Разликата е много малка и никой от екипа ми не си позволи да я компенсира с манипулации, с фалшификации, с купуване на гласове, с нечестни търговски практики, които изобилстваха в София, с дискредитиране на противника, с агресия, с кална кампания, на която бяхме подложени аз моят екип, каза още Манолова.НарушенияМанолова потвърди намерението си да внесе жалба в съда с искане за касиране на изборите заради \"многобройните нарушения на изборните правила\", сред които дописване и пренаписване на протоколи, купуване на гласове, изолиране на наблюдателите. Пред камерата тя показа и официален протокол с подпис и мокър печат, в който обаче графите за двамата кандидати за кметове са оставени празни.\"Пълно е с нарушения, които ще представим пред съда с една-единствена цел - това да бъде разобличено, да бъде показано и повече да не се повтаря\", заяви тя.Най-голямото нарушение е купеният вот, заяви Манолова и посочи, че не става въпрос само за ромските махали. \"Купуваше се в \"Обеля\", на 101-ва улица. От сутринта пускахме жалби. Правоохранителните органи изобщо не реагираха\", заяви тя и допълни, че подобна ситуация е имало и в Нови Искър.\"Не очаквах, че е възможно в София да се купуват гласове. Че може в София да се спечелят избори с купен вот. При малка разлика това е абсолютно възможно.\"Според нея купуване на гласове е имало в цялата страна и тази практика се задълбочава.\"Властта стигна дъното в организацията и манипулацията на тези избори. Нали не можем да приемем, че е нормално едно уродливо явление да се мултиплицира, да избуява и да стоим безучастни? Става дума за достойнството на българина, става дума за достойнството на неговия глас, става дума за доверието в изборния процес\", каза Манолова.Подкрепата\"На тези избори се готвих да сложим началото на края на едноличната власт - каза още Манолова. - Това беше постигнато не от мен, не от една партия, постигнаха го гражданите, демократично мислещите граждани, които загърбиха партийните си различия и отказаха да се делят на леви и десни. Те се разделиха на демократи и на недемократи. Това беше залогът на тези избори.Изборите в София изпратиха послание и дадоха знак, че едноличната власт на Борисов може да бъде победена и начинът за нейното демонтиране е обединението между всички демократично мислещи граждани. Обединиха се демократично мислещите вляво и вдясно. Благодаря на всички, които ме подкрепиха. Благодаря и на тези, които гласуваха за мен, въпреки че не ме харесват. Хората го направиха, без да се налага да си променят политическите пристрастия. Те го направиха заради свободата, демокрацията и върховенството на закона.\"Как гласувах?Попитана как е гласувала, Манолова заяви, че на втория тур е подкрепила кандидата на Демократична България за районен кмет.\"Гласувах на втория тур за кандидата на Демократична България - Комитата, поздравявам го с това, че спечели изборите в \"Лозенец\". Надявам се да управлява в интерес на гражданите. Гласувах за демократична листа и на първия тур, за листа, която искаше промяна.\"За дясното управление на СофияПо повод твърденията от средите на ГЕРБ, че с вота си за Фандъкова избирателите в София са показали, че са десни, Манолова заяви: \"Това управление в София не е дясно. Десни ли са ромите, които подкрепиха масово госпожа Фандъкова? Ето това е нейното управление. Дясно ли е управлението, което тя предлага на столичани?\".СемействотоКогато се прибрах след изборния ден се извиних на семейството си за всичко, което им причиних, защото в подобни кампании най-потърпевши са близките хора. Размазаха ги моите опоненти, размазаха ги с некоректна и дискредитираща кампания. Благодаря и на тях, и на моя екип, каза на финал Манолова.", "date": "2019.11.06", "title": "Мая Манолова: Удовлетворена съм - показахме, че едноличният режим на Борисов може да бъде победен"}
{"url": "https://offnews.bg/futbol/niama-kontuzeni-v-ludogoretc-predi-macha-s-espaniol-714885.html", "text": "Tреньорът на Лудогорец Станислав Генчев сподели при отпътуването на разградчани за двубоя с Еспаньол, че няма проблем с контузени футболисти.Срещата от четвъртия кръг в Група Н на Лига Европа е от 22:00 часа на стадион \"Корнея ел Прат\" в Барселона. Преди него \"орлите\" са на второ място с 6 точки, като отстъпват с една на каталунците.\"Това, което искам за мача утре, е да успеем да променим резултата от първия мач. Вероятно ще има промени в състава на Еспаньол.Те все пак имат мач с Атлетико Мадрид, който им предстои през уикенда. Всички са на линия, нямаме проблеми с контузени футболисти\", коментира Генчев на летището във Варна.В последния шампионатен двубой на \"орлите\" се видя, че Клаудиу Кешеру и Яцек Горалски са готови са игра. Под въпрос за срещата с каталунския тим беше румънският бранител Драгош Григоре.Стражът Ренан е възстановен от операцията си, но е малко вероятно да бъде предпочетен пред Пламен Илиев под рамката на вратата.Изявите на крилото на Лудогорец Джоди Лукоки срещу Еспаньол пък ще бъдат наблюдавани под лупа от скаути на няколко европейски клуба, твърди \"Тема Спорт\".Със силните си изяви за разградчани футболистът е успял да привлече интереса на няколко клуба от Белгия и Германия. Сред тях е Андерлехт, който към момента не се справя много добре в местното първенство и заема 11-а позиция.", "date": "2019.11.06", "title": "Няма контузeни в Лудогорец преди мача с Еспаньол"}
{"url": "https://offnews.bg/kultura/muzejni-turove-v-kvadrat-500-714889.html", "text": "Постоянната експозиция на Националната галерия представя най-значимите образци на българското изобразително изкуство, произведения на европейски майстори, изкуство от Азия, Африка и Латинска Америка.В поредица от музейни турове ще научите историята на част от над 1 600 творби, разположени в 28 зали на Квадрат 500.Преживейте колекцията на Националната галерия в 50-минутен тур.Къде: Национална галерия/Квадрат 500, пл. „Св. Александър Невски“, ул. „19-ти февруари“ 1.Кога: Събота от 11.00 и от 16.00 часа. Среща в централното фоайе на галерията.Тема:9 ноември: Портрети на поети23 ноември: Изкуството на Никола ПетровДостъп: Възрастни – 12 лв.; Ученици, студенти и пенсионери – 7 лв.; Деца под 12 години – 2 лв.Предварително записване:0879 147 679; 0886 817 233 или на:  ", "date": "2019.11.06", "title": "Музейни турове в Квадрат 500"}
{"url": "https://offnews.bg/temida/padna-prokurorskata-zabrana-sreshtu-lidera-na-boetc-v-ponedelnik-leti-714921.html", "text": "Забраната, наложена на лидера на сдружението БОЕЦ Георги Георгиев да напуска страната, е отменена днес, той и съпругата му ще летят за клиниката по трансплантациите в Гренобъл в понеделник.Новото постановление, с което прокуратурата отменя вчерашното (второ поред с изричната забрана за пътувания в чужбина), е връчено на Георгиев днес преди обед в дома му. Това съобщи той пред OFFNews, но подчерта, че няма никаква гаранция дали няма да бъде задържан на летището.Целта на пътуването е да се направят изследвания и евентуална бъбречна трансплантация на съпругата му, за която той самият е донор. Три години семейството се е борило операцията да бъде извършена в България, но е срещнало отказ. Два пъти на Георгиев е налагана забрана да напуска пределите на страната, което де факто блокира пътуването до клиниката.Коя е причината за забранатаСрещу него се води досъдебно производство за инцидента от 5 юни т.г. с журналистите от Канал 3, като са му повдигнати обвинения по два текста от наказателния кодекс – за хулиганство и за нанасяне на лека телесна повреда по хулигански подбуди. Това уточнява адвокатът Камен Добрев от БОЕЦ в днешната си публикация на страницата на сдружението.За първото престъпление, ако бъде признат за виновен, се предвижда лишаване от свобода да 2 г. или пробация, а за второто – решетки до 1 г. или също пробация. С постановление от 8 юли на Георгиев е наложена най-леката мярка за неотклонение – „подписка“, прието е, че няма данни да се укрие или препятства наказателното преследване.С постановление от 31октомври обаче окръжният прокурор във Видин Ваня Ненкова му налага мярка за процесуална принуда „забрана за напускане пределите на страната“ с мотива, че е постъпила докладна с данни, че Георги Георгиев се готви да напусне пределите на страната.НПК предвижда налагане на подобна забрана в строго определени случаи – само при повдигнато обвинение за тежко умишлено престъпление или за друго престъпление (без значение умишлено или по непредпазливост), с което е причинена смърт, пояснява адвокат Добрев.Според него нито едно от повдигнатите обвинения на Георги Георгиев не предвижда наказание лишаване от свобода повече от 5 години, за да е налице законовата предпоставка за налагане на забраната.Георгиев е нанесъл леката телесна повреда при опит да затвори вратата на автомобила си, но там се оказала ръката на репортер, с когото е отказвал да разговаря. Три дни семейството е било подложено на тормоз от страна на телевизионния екип, за което е подало сигнали в местната полиция.„Усъмних се, че изобщо са журналисти, поведението им беше като на мутри. Това си беше наказателна акция няколко дни, след като внесохме сигналите срещу Цветанов, Цацаров, Порожанов, Гешев и други от властта по Апартаментгейт“, коментира лидерът на БОЕЦ.За целите на пътуването до Франция той е приложил към материалите по досъдебното производство медицинска документация от клиниката в Гренобъл, в това число хронограма с плануваните дати за постъпване и лечение, заповед на директора на НЗОК и др. За планираното лечение в чужбина е бил уведомен и разследващият полицай по делото Тошко Тошев още през месец юли 2019 г.Съпругата му Мариела страда от бъбречна недостатъчност и се налага да ѝ бъде извършена животоспасяваща операция. След днешния развой на ситуацията и отменената забрана семейството ще лети в понеделник до Женева и оттам ще пътува до Гренобъл.Въпроси и съмненияГеоргиев подчерта, че действията на прокуратурата са били и продължават да са абсолютно незаконни. Той иска да знае кой и защо е разпоредил на Окръжната прокуратура във Видин да наложи незаконосъобразната забрана. „Лично Гешев или Цацаров са разпоредили това? Кой и защо е разпоредил на прокуратурата да заличи Николай Хаджигенов като мой адвокат по делото и прокуратурата да ми назначи друг адвокат?“, пита той и настоява за отговори.Освен това Георгиев се съмнява, че има гаранции, че постановлението за отмяна на забраната за напускане на страната няма да бъде отменено, или че първото остава в сила. Той допуска, че е напълно възможно да бъдат задържани на летището в София в понеделник и да бъдат върнати обратно във Видин.Утре пореден протестСдружението БОЕЦ и съмишленици утре в 13 ч ще протестират пред сградата на Окръжната прокуратура във Видин срещу действията на обвинителите.Те ще поискат оставките на окръжния прокурор Ваня Ненкова и на главния Сотир Цацаров. Защо и тази на обвинител №1 – защото няма друга причина, освен ако той не е разпоредил делото да е иззето от Районната прокуратура и да е дадено на Окръжната за наблюдение, подчерта Георгиев пред OFFNews.Адвокат Николай Хаджигенов днес е внесъл жалба до главния прокурор Сотир Цацаров срещу постановлението, с което го заличават като защитник по делото на Георги Георгиев, а преди това е писал и до Висшия адвокатски съвет.", "date": "2019.11.06", "title": "Падна прокурорската забрана срещу лидера на БОЕЦ, в понеделник лети със съпругата си"}
{"url": "https://offnews.bg/futbol/antonio-konte-nevazmozhno-e-da-igraem-na-predela-v-seria-a-i-shampion-714890.html", "text": "Треньорът на Интер Антонио Конте не скри гнева си след загубата от Борусия в Дортмунд (2:3) в среща от от Група F на Шампионска лига.\"Нерадзурите\" водеха с 2:0 на полувремето и предизвикаха ентусиазъм у феновете си, но в крайна сметка допуснаха много болезнен обрат. \"Срещу Барселона беше същото. Не, днес беше още по-лошо, защото водехме с два гола, а не с един. Дори не ми се коментира второто полувреме. Надявам се този мач да изясни в каква ситуация се намираме на тези, които още не разбират (б.р. Конте визира ръководството).Момчетата не можеха да направят нищо повече. Слабо ме вълнува какво ще стане през зимата. Ние трябваше да планираме сезона много по-добре. Сега играем на практика с едни и същи футболисти, които нямат почивка. От днешното второ полувреме могат да се направят еднозначни изводи. Невъзможно е да играем на предела в Серия А и Шампионската лига. В мача със Сасуоло стана същото, но там водехме с 4:1 и завършихме 4:3. Просто съм бесен, защото сами се поставихме в тази ситуация. Нека директорът да дойде да говори вместо мен\", каза Конте.Барселона e на първото място в Група F с актив от 8 точки, с 1 повече от втория Борусия Дортмунд. Интер пък е трети с 4, а Славия Прага е на дъното с 2 пункта.", "date": "2019.11.06", "title": "Антонио Конте: Невъзможно е да играем на предела в Серия А и Шампионска лига"}
{"url": "https://offnews.bg/obshtestvo/dubioza-kolektiv-se-poiaviha-na-zhenskia-pazar-s-akustichen-set-video-714917.html", "text": "Босненската група Dubioza kolektiv се изяви с акустичен сет на Женския пазар в София.Макар и мястото да изглежда малко необичайно, то съвсем пасва на стила на \"балкански политически некоректната\" банда, които смесват стилове като Ska, Punk и Reggae, примесени понякога с класически балкански ритми.Музикантите съобщиха за планираната изява на своята страница във Фейсбук.Днес е представянето на новата песен на групата с Manu Chao, както и подгряващото парти в клуб Терминал 1. В края на месеца, на 29 ноември, предстои големият концерт на балканската банда в зала \"Арена Армеец\". Предишният им концерт в столичната зала беше на 27.10.2017 г.", "date": "2019.11.06", "title": "Dubioza kolektiv се появиха на Женския пазар с акустичен сет (видео)"}
{"url": "https://offnews.bg/futbol/valverde-prizna-za-naprezhenie-v-barselona-714872.html", "text": "Треньорът на Барселона Ернесто Валверде прие спокойно освиркванията от трибуните на \"Камп Ноу\" след поредния резил, дошъл при снощното равенство със Славия Прага (0:0).Само няколко дни след загубата от Леванте (1:3) в испанската Ла Лига футболистите на Валверде не успяха да победят чехите в мач от Група F на Шампионската лига.Сензационният резултат дойде благодарение на прекрасните изяви на вратаря на гостите Ондрей Коларж, а освен това Лионел Меси и компания далеч не бяха на познатото ниво.\"Ясно е, че не изиграхме един от най-добрите си мачове и е нормално феновете да изискват повече. Винаги искаме да печелим.Истината е, че в този мач не успяхме да създадем много чисти голови положения. Не успяхме да конвертираме доминацията си в чисти голови положения.Последните ни два мача не бяха толкова добри и има голямо напрежение върху отбора. Сега трябва да отговорим, което е друг аспект от играта\", каза Валверде.Все пак Барселона остана на първото място в Група F с актив от 8 точки, с 1 повече от втория Борусия Дортмунд. Интер пък е трети с 4, а Славия Прага е на дъното с 2 пункта. ", "date": "2019.11.06", "title": "Валверде призна за напрежение в Барселона"}
{"url": "https://offnews.bg/politika/blizo-500-000-dushi-s-uvrezhdania-sa-poluchili-podkrepa-ot-biudzheta-714904.html", "text": "Близо 500 000 души с увреждания са получили подкрепа със средства от държавния бюджет през 2018 г. За добавки за социална интеграция през същата година са били платени 151 568 051 лв. Това се посочва в Доклада за изпълнението на Националната стратегия за хората с увреждания в периода 2016-2018 г., който беше одобрен от правителството. Документът отразява постигнатите резултати в изпълнението на държавната политика за хората с увреждания по посочените в националната стратегия ключови приоритети до 2020 г. Те са свързани с осигуряване на достъп до среда за живеене, качествено образование и здравни услуги, заетост, възможности за спорт, отдих, туризъм и участие в културния живот. Акцентът в доклада е поставен върху изпълнението на Закона за интеграция на хората с увреждания, който регламентира институционалната рамка, стратегическите и оперативни документи за управление на политиката за интеграция на хората с увреждания и върху реализираните дейности по приоритета „Хората с увреждания - пълноправни членове на обществото“ по време на Българското председателство на Съвета на Европейския съюз.Докладът отчита също дейността на Националния съвет за интеграция на хората с увреждания към Министерския съвет, който е консултативен орган при осъществяване на политиката за хора с увреждания, както и на сътрудничество и координация между централните и териториалните органи на изпълнителната власт и структурите на гражданското общество.", "date": "2019.11.06", "title": "Близо 500 000 души с увреждания са получили подкрепа от бюджета"}
{"url": "https://offnews.bg/kultura/zashemetiavashti-snimki-vav-vtoroto-izdanie-na-izlozhbata-zhivot-v-ora-714901.html", "text": "VIVACOM предоставя още една отлична възможност на всички, които не успяха да посетят изложбата „Живот в оранжево“.Поради големия интерес, от 06.11.2019 до 20.11.2019 г. в градината на НДК, в пространството срещу някогашното култовото заведение „Кравай“, всички жители и гости на столицата ще могат да се насладят на второто издание на изложбата „Живот в оранжево 2.0“ и да се потопят в есенно оранжево настроение.Поводът за изложбата е двоен - първият рожден ден на #кодоранжево и 10-тият рожден ден на VIVACOM.Този път в изложбата са включени 61 снимки, които представят погледа на десетки фотографи-професионалисти и на изкушени от снимането любители, обединени от мисията #кодоранжево. Снимките бяха споделяни през цялата година в Instagram профилите на фотографите с #кодоранжево. Те направиха хаштага един от най-популярните на кирилица за изминалата година. Така за една година в хаштага бяха публикувани над 7000 снимки, които носят емоцията на оранжевия цвят чрез уловени моменти, изразителни лица, нега, въодушевление, пъстрота- всички те показват нюансите на живота в оранжево.Мисията #кодоранжево продължава да обединява идеи, въображение и настроение. Всеки може да улови оранжевите моменти, да публикува снимката с #кодоранжево в своя Instagram профил и да стане част от оранжевото семейство на VIVACOM.", "date": "2019.11.06", "title": "Зашеметяващи снимки във второто издание на изложбата Живот в оранжево 2.0 - #кодоранжево"}
{"url": "https://offnews.bg/drugi/tijnejdzharka-vleze-v-istoriata-na-balgarskoto-karate-714894.html", "text": "Каратистката Ивана Каменова влезе в историята на българското карате, като оглави вечната ранглиста в нейната категория \"Джуниър\" до 53 килограма. Класацията я прави първата родна каратистка, която е достигнала до това ниво.Зад гърба си 17-годишното момиче има много спечелени купи и медали, а на последното Световно първенство тя печели сребърния медал, което я прави вицешампионка по олимпийско карате.Независимо сребърното отличие, Ивана оглавява класацията и във временната ранглиста, която се базира на всички натрупани точки от изминалите състезания. Успехът е още по-голям за България, тъй като тя е на чело не само във временната класация, но й класацията за всички времена в своята категория.Пред Нова телевизия, Ивана разказва, че въпреки риска от спорта, родителите й са неотлъчно до нея и я подкрепят. Тя започва да тренира на 10 годишна възраст, а това, което я грабва най-много, е треньорът й Николай Цанев и неговият подход.Тя не подценява училището, за което казва, че е много важна част от живота й. \"Каратето ми помага много, за да организирам времето си и да съм по-мобилна\", казва тя и допълва, че е отличничка както в спорта, така и в училище.\"Искам да постигна целите си. Готова съм да премина през всичко, за да достигна до върха\", споделя каратистката.\"Ивана е спечелила всичко, което може да бъде спечелено, до този момент. Тя е бъдещето на нашия спорт, тъй като след Световното първенство оглави ранглистите в категорията си и направи нещо, което не е постигано от никого до момента\", разказва треньорът й Николай Цанев. По думите му всички те са настроени за нови победи и върхове, а следващото стъпало, което Ивана трябва да премине, е да стане световен шампион.2020 година е от изключителна важност за момичето. Предстои й да вземе участие на Световно първенство за юноши в Дубай. В Будапеща пък я очаква Европейско първенство за юноши и младежи.След това ще навърши 18 години и ще влезе в категория \"жени\". Именно тогава ще има възможност да участва в Световната лига, за където се надява да извоюва квота за участие.", "date": "2019.11.06", "title": "Тийнейджърка влезе в историята на българското карате"}
{"url": "https://offnews.bg/politika/kaloian-pargov-rezultatite-ot-rabotata-ni-v-sofia-sa-dobri-niama-kri-714926.html", "text": "ИБ на БСП не е отправяло критики към Софийската организация на партията за решенията и действията в предизборната кампания, а тъкмо обратното - оценката на партийното ръководството е много добра.\"Твърденията за отправяни критики от членове на ИБ на БСП към решенията и действията на Софийската организация на партията, и най-вече в седмицата преди балотажите, не отговарят на истината\", се посочва в позиция на председателя на БСП-София Калоян Паргов. Така той опроверга твърдението, че е подложен на сериозна критика заради десния завой в столицата.\"Оценката на ръководството за резултатите в София бе дадена и от председателя на НС на БСП Корнелия Нинова в интервю в национален ефир. И тя е много добра\", посочва Паргов.\"Нямам основание да считам, че оценката на Националния съвет ще бъде по-различна. Ръстът на подадените гласове за БСП в национален мащаб в голямата си степен се дължи на ръста в София от над 35 000 гласа спрямо 2015\", се посочва в позицията. Паргов е категоричен: \"Приносът на Софийската организация за резултата на БСП на изборите за общински съветници е безспорен и няма как да не бъде признат. Ето защо няма притеснения за оценката, която ще даде Националния съвет за работата на столичните социалисти в тази кампания\", допълва той.Според него \"няма нищо в призива на балотажа да се гласува за кандидатите на промяната. Този призив е напълно в унисон с решението на Националния съвет за взаимодействие на местно ниво с всички политически субекти, с изключение на ГЕРБ\", припомня предизборните решения на партията лидерът на БСП-София.\"Разликата в подкрепата в различните райони на София има своето логично обяснение – на втория тур за кмет на София градската десница нямаше свой кандидат. И в районите, в които не бяха на балотаж, е обяснимо защо активността им беше по-ниска\", тълкува резултатите в столицата на втория тур лидерът на столичната соцорганизация.Той подчертава, че \"има и райони, в които те подкрепиха нашите кандидати и допринесоха за победата - в Изгрев и в Младост\". \"Още малко смелост и политическа далновидност не достигнаха, за да постигнем победата на Мая Манолова и промяната да се случи\", е оценката на Калоян Паргов.", "date": "2019.11.06", "title": "Калоян Паргов: Резултатите от работата ни в София са добри. Няма критики"}
{"url": "https://offnews.bg/zdrave/svetiat-sinod-niama-stanovishte-za-ili-protiv-vaksinite-714902.html", "text": "\"Светият синод няма официална позиция за ваксините. Той не излиза с позиция за всеки проблем, който е извън вярата\". Това обясни пред OFFNews пресаташето на митрополитите иконом Николай Георгиев. Както по-рано съобщихме, отец Евгений Янакиев от епархията в Сливен, баща на 9 деца, е завел дело срещу РЗИ заради забраната едно от децата му да посещава детска градина, защото няма нужните имунизации.Седем от децата на свещеника били имунизирани, но след случай, при който след поставяне на ваксина едно от тях се почувствало \"необичайно\", решил да преустанови имунизациите. Пред Нова телевизия отецът убедено защити тезата, че ваксините причинявали левкемия.Според иконом Георгиев по конкретния казус трябва да се търси позицията на представители на Сливенската епархия. Той поясни, че като върховно църковно управление Светия синод се занимава с делата на вярата и душеспасението и рядко излиза със становища. Това може да се случи, ако проблемът касае целия народ, опазването на поколенията, като Истамбулската конвенция например.На въпрос темата с ваксините не е ли важна, щом касае здравето на нацията, Николай Георгиев отговори:\"Много духовници изразяват своето лично становище, те също са част от църквата. Но Светият синод няма становище за или против ваксините. Защото в Светия синод никой няма деца и не е като при свещениците. Те имат деца – единият свещеник ги ваксинира, другият не ги ваксинира. Затова не може да се постави такава разделителна линия - едните са за, другите са против. Не е поставяно като въпрос, като място за дискусия. Освен това, представяте ли си колко нелепо би изглеждало духовник и лекар в някакво студио да защитават позиции по темата. Това е въпрос на компетенции\", коментира още иконом Николай Георгиев.", "date": "2019.11.06", "title": "Светият синод няма становище за или против ваксините"}
{"url": "https://offnews.bg/zdrave/blizo-40-ot-diabetno-bolnite-sa-s-dobar-kontrol-na-bolestta-714924.html", "text": "В България дялът на пациентите с добър контрол на захарния диабет нараства и достига 40% от засегнатото население. Това води до намаляване на риска и броя на усложненията, което спестява разходи за тяхното лечение в размер на 20 млн. лв. за периода 2012-2016 г.Данните съобщи доц. Здравка Миткова от Катедрата по организация и икономика на фармацията във Фармацевтичния факултет на МУ София, по време на кръглата маса \"Заедно можем да победим диабета\", която се проведе днес в НС.Форумът се организира по инициатива на Асоциацията на научноизследователските фармацевтични производители в България (ARPharM) и е под патронажа на Даниела Дариткова, предс. на Комисията по здравеопазване в парламента.На кръглата маса бяха представени актуални данни за диабета в България и Европа и политики за подобряване на резултатите от контрола и решението на диабета. Водещи организации като Международната диабетна федерация (IDF) и Европейския диабетен форум споделиха своя опит.Проф. Цветалина Танкова, началник на Клиниката по диабетология в УСБАЛЕ „Академик Иван Пенчев“, заяви, че диабетът е глобален проблем, пред който са изправени всички държави в света. Близо 463 млн. са хората с това заболяване в момента или 9.3% от населението, като се очаква броят им да се удвои през следващите 20 г.В България болните с тази диагноза през т.г. са 442 хил. души или 8.3% от населението на възраст между 20-79 години. Според проф. Танкова всеки втори човек с диабет по света е недиагностициран, а един от всеки 13 души има предиабет. Това налага подобряване на скрининга за предиабет, създаването на програми за превенция на болестта, защото половината от случаите на захарен диабет тип 2 могат да бъдат предотвратени, категорична е проф. Танкова.Доц. Зорница Миткова от Катедрата по организация и икономика на фармацията във Фармацевтичния факултет на МУ-София обясни, че ситуацията в България не се различава от световните тенденции. Обществените средства на година за лечение на диабета в страната ни са около 550 млн. лв. по данни на Международната диабетна федерация (IDF).Близо 20% са за извънболнично проследяване (визити при ОПЛ и други специалисти, изследвания, тест-ленти и др.), 20% са и разходите за медикаменти, като се реимбурсират всички съвременни терапии. Останалите 60%, което се явява основната част от средствата, дадени за лечение на диабет, отиват за хоспитализации и лечение на усложненията - сърдечно-съдови, неврологични, бъбречни, хирургични и др. В същото време навлизането на съвременните здравни технологии допринася за подобрение на контрола на заболяването и намаляването на средствата за лечение на свързаните с него усложнения.Според изследване на Катедрата по „Организация и икономика на фармацията“ в МУ-София продължителността на живота при хората с диабет тип 2 се подобрява и изпреварва с 6 месеца тази на останалата част от обществото, а за периода 2012 – 2015 г. медицината у нас е спечелила година повече живот за хората с диабет. По данни на Диабетния регистър в УСБАЛЕ „Акад. Иван Пенчев“ броят на диабетиците с усложнения е над 163 000.Все още над 50% от българите с диабет не постигат добър контрол на заболяването. Основната причина за това е, че голям дял от тези пациенти нямат достатъчно знания и мотивация как да управляват заболяването си и как да водят здравословен начин на живот. В същото време фактът, че продължителността на живот при хората с диабет тип 2 е по-голяма, отколкото на останалата популация, показва, че информираността на цялото общество за риска от развитие на заболяването и мотивацията за воденето на здравословен начин на живот е още по-ниска.Според данните, изнесени от проф. Сабина Захариева, д.м.н., главен координатор на Експертния съвет по ендокринология към МЗ и изпълнителен директор УСБАЛЕ „Акад. Иван Пенчев“, се наблюдава увеличаване на диагностицираните пациенти. Според проф. Захариева е необходима Национална диабетна програма, координирана от Министерството на здравеопазването, която да повиши информираността на населението относно рисковите фактори, и начините за повлияването им. Превенцията, навременната диагностика и подобряването на грижите за пациентите и тяхното обучение могат да подобрят контрола над заболяването, продължителността и качеството на живот, както и да намалят разходите на здравната система, заяви проф. Захариева.Проф. Здравко Каменов, началник на Клиниката по ендокринология в УМБАЛ „Александровска“, посочи, че диабетът представлява колосална тежест за хората, живеещи със състоянието, особено в Централна Европа (България, Хърватска, Чехия, Унгария, Полша, Румъния, Сърбия, Словакия, Словения). В Централна Европа има приблизително 7,6 милиона възрастни (20-79 г.) с диабет и съществува разлика между разпространението в този регион (7,3%) и в целия Европейски съюз като цяло (6,4%).Международната диабетна асоциация за Европа е създала и експертна декларация „Инициатива за доказателства в диабета в Централна Европа“, чиято цел е да идентифицира най-добрите практики, които могат да мотивират политическа подкрепа в региона на Централна Европа. Според проф. Каменов е важно и да се ревизират съвременните обучителни активности в Централна Европа, за да се фокусират върху най-актуалното и да бъде създадена национална инициатива за обучение на пациентите с участието на всички заинтересовани страни.Според проф. Сена Карадениз, председател на Международната диабетна федерация за Европа, на Стария континент един от всеки трима възрастни с диабет е недиагностициран. Прогнозите са, че до 2045 г. заболеваемостта ще се увеличи с 45% в световен мащаб. В същото време усложнения като сърдечно-съдовите и бъбречните заболявания, които са основната причина за смърт при тези болни, могат бъдат избегнати чрез подходящо лечение. За това е нужно ефективно участие от страна на здравните специалисти и пациентите в разработването на нови обществени политики.Проф. Джон Нолан, директор на Европейския диабетен форум, изтъкна, че е необходимо оптимизирано използване на технологиите в полза на дигиталното здраве и иновативните терапии, които да подпомагат персоналното проследяване на пациентите, за да предотвратят усложненията и да се поддържа добро качество на живот. „Необходимо е да се направи общоевропейска система с данни за заболяването, която да предоставя реални доклади за качеството на грижите и клиничните резултати при тези пациенти. Да се създаде „клиника на бъдещето“, където може да се получи цялостно обслужване на едно гише – от скрининг до лечение на усложнения. Клиника, в която грижите за пациента ще се основават на ценности и резултати, а не само на стойност“, каза още той.„Решението на тези проблеми, както за България, така и за останалия свят, е в обединяване усилията на всички – пациенти, лекари, бизнес, институции и приемане на национален план за действие. Пример за това е създаването на Европейския диабетен форум в края на миналата година в ЕС - https://www.eudf.org/\", допълни още проф. Нолан.В хода на дискусията участниците във форума се обединиха около заключението, че в последните години България е постигнала добри резултати в областта на захарния диабет и подчертаха необходимостта от провеждането на целенасочена национална политика за превенция, ранна диагностика и контрол на заболяването.", "date": "2019.11.06", "title": "Близо 40% от диабетно болните са с добър контрол на болестта"}
