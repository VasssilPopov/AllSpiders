{"url": "https://offnews.bg/sviat/balgarchetata-obvineni-za-iznasilenoto-momiche-v-germania-snimki-707010.html", "text": "Немският вестник \"Билд\" публикува снимки с българските граждани, които на 6 юли бяха обвинени, че са изнасилили и брутално пребили момиче на 18 години в горист район в съседство с детска площадка в град Мюлхайм.Три от петте момчета са на 14 години, а останалите две на 12 години.Сега британският \"Гардиън\" съобщава, че заради жестокостта на престъплението в Германия е започнал дебат относно възможността за осъждане на престъпниците въпреки младата им възраст.Насиленото момиче е било настанено в болница, за да се лекува, а смятания за основен извършител е арестуван, защото има възможност да избяга. 14-годишният е извършвал още две сексуални посегателства преди. И петте момчета са изключени от училище до началото на лятната ваканция на 15 юли. В момента полицията в града разследва друг подобен инцидент, при който 15-годишно момиче е било обградено от пет момчета между 11 и 17-годишна възраст, и опипвано и тормозено в понеделник сутринта.Според настоящия закон, деца под 14 години не могат да бъдат подведени под съдебна отговорност. Вместо това вината пада върху техните покровители или работници в местния офис за закрила на детето.Случаят в Мюлхайм обаче повдигна въпроса дали възрастта, при която децата да могат да бъдат подвеждани под отговорност, да не падне до 12 години.Полицейските статистики в Германия от последните 3 години сочат, че като цяло нивото на заподозрени в престъпления под 14 години е спаднало. Нивото на юношите, които са по-млади от 14 и които са свързани със сексуални престъпления, обаче се е увеличило от 1420 на 2118 за същия период.", "date": "2019.07.10", "title": "Българчетата, обвинени за изнасиленото момиче в Германия (снимки)"}
{"url": "https://offnews.bg/politika/plashtame-3500-evro-obezshtetenie-zaradi-loshite-uslovia-v-zatvora-vav-707018.html", "text": "Министерският съвет прие решение за одобряване на едностранна декларация и плащане на сумата от 3500 евро за претърпените неимуществени вреди и направени разходи и разноски по жалбата „Чобанов срещу България” (жалба № 53942/16) пред Европейския съд по правата на човека (ЕСПЧ).Предмет на жалбата са лошите санитарно-битови условия в ареста и в затвора в град Варна, в който Чобанов изтърпява наказание лишаване от свобода в периода от 01.03.2012 г. до 18.11.2012 г.Жалбата му конкретно е за липсата на санитарни възли в килиите и течаща вода, липсата на светлина и свеж въздух в килиите, лошото качество на храната, пренаселеността в килиите, както и лошата хигиена в затвора и липсата на отопление през студените месеци от годината.Взимайки предвид практиката на ЕСПЧ за лошите санитарно-битови условия в арестите и в затворите в България, българското правителство одобри едностранна декларация на основание чл. 37 от Конвенцията за правата на човека и основните свободи.С решението за едностранна декларация и заплащането на сумата от 3500 евро се слага край на делото.", "date": "2019.07.10", "title": "Плащаме 3500 евро обезщетение заради лошите условия в затвора във Варна"}
{"url": "https://offnews.bg/nashite-avtori/napravih-go-sega-707012.html", "text": "Навихте ме пичове! Толкова мъдро и насочено рекламно послание не ме е поразявало отдавна. Да не кажа никога.Спирам една симпатична млада дама. Решавам да не губя време. Предлагам ѝ:- Хайде да го направим сега?- Кое да правим? – стряска се младата дама.- Онова за деца! Хайде! – подскачам от възторг. – Дори не е нужно да се запознаваме. И двамата сме млади. И двамата сме отговорни. Социално адекватни. Нали така? Правим го сега! Изпълняваме си дълга към обществото и кой от къде е!- Ти да не си луд? - дърпа се младата дама.- Не, – успокоявам я аз и започвам да си смъквам гащите. - Да го направим сега. Прас и готово. Няма да ти отнеме повече от две минути. Изувай гащите и да започваме, че после ще ходя на рожден ден на майка ми...- Ти нормален ли си? – пищи момичето. - Това не се прави… така.Личи си, че не ѝ достигат думи. Може да има и астма, защото диша тежко. А в началото ми изглеждаше нормална. Загрижена. Умна. Решавам да ѝ обясня по-подробно какво имам предвид.- Виж, моето момиче. Като казвам \"моето\", нямам предвид че си мое. Това го уточнявам, за да не се обидиш. Та, виж, моето момиче, да го правиш сега е модерно. Пише го по билбордовете. Хората пари са давали, за да ни го кажат. Умни глави са мислили как да ни го кажат. Психологически и ПР гении хонорари са взимали, за да могат да достигнат до нашето съзнание с това безценно и толкова належащо послание, а ти - \"Не!\". Нищо не разбираш. Ако се съмняваш в мен, то поне повярвай на това, което ти се казва.- Кретен! – прекъсва ме момичето.- Кретен, ама като баща ще имам повече лайкове - опитвам се да не ѝ противореча и в същото време да я убедя. – Нали не допускаш, че тези които са ни дарили с тази рекламна кампания са идиоти? Ако не на мен – на тях. Сигурен съм, че те постоянно го правят помежду си и са изпитали върху себе си, че това е напълно безопасно.- Кретен! – повтаря момичето, явно зациклило.- Кретен, ама ще ти поникнат цици! – продължавам със своето. - Чашка Ц. И то, без да даваш пари за силикон и доктори.- Кретен!- Ако се възбуждаш, когато казваш „кретен“ – продължавай. От теб не се иска нищо друго, освен да го направим сега. Хайде да започваме. Само малко се завърти напред…- Ако ме докоснеш, ще викам. – дърпа се младата дама. Бърка в чантата си и вади сълзотворен спрей.Решавам да се държа социално адекватно и да си го направя сега. Пък тя - ако ще!Момичето ме пръска със спрея. Люти.- Моля ти се – трия сълзи аз. - Скоро майка ми има рожден ден и искам да ѝ направя подарък.- Купи ѝ тиган! – крещи дамата. – И си вдигни панталона!- Тиган не може – плача аз, но не си вдигам гащите, защото се надявам да си промени гледната точка. – На майка ми ѝ трябва внуче.Стискам зъби и се хвърлям се във втори опит да го направя сега.Дамата отново ме пръска със спрея. Започва малко по малко да не ми се иска да го направя сега.- Какво направи? – търкам очи. - Не трябва да ме пръскаш, а да правим дете.- Нали това дете ще бъде и мое дете! – съска младата дама.- Но, нали ще ти поникнат цици – изтъквам ѝ предимствата аз. – Не разбираш ли? На далавера си.- Кретен такъв! Това е дете! Това е човешко същество? Трябва да има родители, а не кретени.- Ще събираме повече лайкове със снимките с дете. Нищо не разбираш.- Това дете трябва да яде.- Че никой няма да го спира. Ако иска да яде - да яде.- Трябва някой да го възпитава.- Не се безпокой. Чувам, че до един месец ще пуснат рекламна кампания за възпитанието. От същите автори, предполагам. Нещо от сорта „Възпитай се сега!“.- Нали това дете трябва да стане човек? – крещи дамата.- Странно. За това нищо не е казано – леко се колебая - но това не значи, че не трябва да го направим сега. Изувай…- Малоумник. Ти мислиш ли че с толкова мозък имаш правото да бъдеш родител? – пищи истерично младата дама.- Аз не искам да съм родител, а да го направим сега. На теб - цици, за мен - лайкове. Защото майка ми има рожден ден също.Младата дама ме напръсква за трети път със спрея и ме оставя със свалени гащи да го правя сега, но сам. Аз, дълбоко убеден в рекламното послание, се опитвам да го направя сега. Правя нещо, от което майка ми може да не остане доволна. Затова решавам да ѝ купя тиган.", "date": "2019.07.10", "title": "Направих го сега!"}
{"url": "https://offnews.bg/sviat/merkel-otnovo-poluchi-pristap-na-publichno-sabitie-video-707014.html", "text": "Германският канцлер Ангела Меркел получи трети пристъп на публично събитие в рамките на последния месец, съобщи Би Би Си.Този път Меркел се разтрепери на среща с премиера на Финландия Анти Рине в Берлин, като пристъпът продължи над една минута.След случилото се тя обяви, че е много добре и няма нужда от притеснение. Правителствен говорител пък посочи, че Меркел ще продължи срещите си според предварителния план. 64-годишната Меркел беше забелязана да трепери неконтролируемо на срещата с украинския президент Володимир Зеленски. Тогава тя обясни, че причината е дехидратация. Същото се случи и по време на церемония в Берлин осем дни по-късно. Пристъпите доведоха до притеснения за здравословното състояние на германския канцлер, но тя и екипът ѝ многократно ги отхвърлиха. Това е четвъртият мандат на Меркел като канцлер - тя е на поста от 2005 г. Миналата година тя обяви решението си да напусне политиката след края на настоящия мандат през 2021 г.", "date": "2019.07.10", "title": "Меркел отново получи пристъп на публично събитие (видео)"}
{"url": "https://offnews.bg/politika/kabinetat-otpusna-3-7-mln-leva-zaradi-afrikanskata-chuma-po-svinete-707017.html", "text": "Правителството одобри допълнителни разходи в размер на 3.7 млн. лв. по бюджета на Министерството на земеделието, храните и горите (МЗХГ) за неотложни мерки по предотвратяване разпространението на Африканска чума по свинете в България.През лятото на 2018 г. е констатирано първото огнище на АЧС в Република България при домашни прасета. Към момента са обявени 9 огнища на територията на страната.С оглед на усложнената епизоотична обстановка на територията на цяла Европа и опасността за България, МЗХГ изготви и прилага план с неотложни мерки за предотвратяване разпространението на заболяването.Те включват засилен контрол на граничните контролно-пропускателни пунктове, мерки за биосигурност в свиневъдните обекти, провеждане на информационна кампания, извършване на дезинфекция на площи и продукти, постоянен епизоотологичен надзор, редуциране на популацията от дивите свине и др.", "date": "2019.07.10", "title": "Кабинетът отпусна 3,7 млн. лева заради Африканската чума по свинете"}
{"url": "https://offnews.bg/drugi/talantat-na-evrofutbol-stanimir-haladzhov-grabna-tri-zlatni-medala-v-p-707007.html", "text": "Спортният талант на Еврофутбол Станимир Халаджов спечели три златни медала от Държавния индивидуален шампионат по академично гребане, който се проведе на 06 и 07 юли в Пловдив.Талантливият русенец победи на скиф, в двойката скул с Лазар Пенев и на двойка с рулеви с Николай Желязков и рулеви Андон Стаменов.Следващият старт на 21-годишният ни талант е Световното първенство за младежи до 23 г., което ще се проведе в Сарасота, Флорида, САЩ от 24 до 28 юли.На шампионата ще се състезава в дисциплината скиф, като ще бъде един от двамата представители на българския национален отбор по гребане.Друг талант на Еврофутбол - Тихомир Иванов се класира за финала в дисциплината скок височина на Универсиадата в Неапол (Италия). Плевенчанинът е 4-ти в квалификационна група \"А\" с 215 см.", "date": "2019.07.10", "title": "Талантът на Еврофутбол Станимир Халаджов грабна три златни медала в Пловдив"}
{"url": "https://offnews.bg/sviat/erdogan-turtcia-shte-izpolzva-ruskite-raketi-v-sluchaj-na-zaplaha-707021.html", "text": "Турция ще задейства руските зенитно-ракетни комплекси С-400 в случай на нападение на територията, заяви президентът Реджеп Ердоган, цитиран от в. „Йени шафак“.„Ние имаме правото и възможността да използваме С-400 там, където и когато това се окаже необходимо за нас. Ако нас ни нападнат, ние ще задействаме тази система. Ето защо направихме в нея такива инвестиции“, посочва турският лидер. Той подчертава, че Анкара няма намерение да се откаже от покупката на руските ракетни системи.Говорителят на руския президент Дмитрий Песков заяви пред журналисти в Кремъл, че доставките за Турция вървят по план, без да посочва детайли. В турския сайт Haberler.com се появи съобщение за „мистериозен руски военен пътнически самолет Ту-154Б-2“, кацнал на летището в Малатия. Предполага се, че с него е пристигнала делегация от военни специалисти, които ще се включат в определянето на най-подходящите места за разгръщането на комплексите.Експертът по сигурността Абдуллах Агар написа в Туитър, че С-400 ще бъдат доставени със самолети на руската авиация „Антонов АН-124, които могат да пренасят товари до 150 тона. Той смята, че с кацналия в Малатия „Туполев“ са пристигнали най-добрите специалисти по С-400.Турското министерство на отбраната до дни ще съобщи за доставките и мястото, където комплексите ще бъдат разгърнати, посочи външният министър Мевлют Чавушоглу. „Кога С-400 ще пристигнат и къде ще бъдат разгърнати, работата по тези въпроси се води от определени ведомства, външното министерство също участва. До дни ще има изявление от министерството на отбраната“, заяви Чавушоглу, цитиран от Анадолската агенция.САЩ са крайно недоволни от сделката на Анкара и Москва. Аргументът е, че С-400 не съответстват на стандартите на НАТО, поради което Вашингтон заплашва да отмени продажбата на своите изтребители F-35, поставя и условието Турция да получи американските системи Patriot, но само ако страната се откаже от сделката за руските комплекси. Международният скандал между двете държави се разраства още повече след лидерската среща на Г-20 в Осака, коментира турският първи дипломат.Днес говорителят на турското външно министерство Хами Аксой коментира изявлението на официалния представител на държавния департамент Морган Ортагус от вчера по спорния въпрос. „Анкара призовава Вашингтон да се откаже от погрешните стъпки, които могат да навредят на отношенията между Турция и САЩ, ако продължат да игнорират дипломацията и диалога. Изявлението на Ортагус за С-400 е несъвместимо със съдържанието и нагласата на президентите Ердоган и Тръмп в кулоарите на Г-20 в Осака. Причините, които принудиха Турция да закупи С-400, са очевидни“, посочи Аксой.Според него Турция от самото начало е била прозрачна, предложила е да се сформира работна група за отстраняване на безпокойството на САЩ по отношение на изтребителите F-35, но до момента не е получила отговор. Вчера Ортагус заяви, че позицията на Вашингтон по въпроса с покупката на С-400 не е променена. Според нея Турция ще срещне негативни последствия, ако не се откаже от сделката.През декември 2017 г. президентът Реджеп Ердоган съобщи, че договорът за доставката на С-400 е подписан с Русия, стойността му е 25 млрд.долара.", "date": "2019.07.10", "title": "Ердоган: Турция ще използва руските ракети в случай на заплаха"}
{"url": "https://offnews.bg/koloezdene/peter-sagan-se-razvihri-i-specheli-petia-etap-na-tur-dio-frans-707022.html", "text": "Състезаващият се за отбора на \"Bora-hansgrohe\" Петер Саган спечели петия етап от тазгодишното издание на колоездачната Обиколка на Франция.Словакът измина 175.5-километровото разстояние между Сен Дьо де Вож и Колмар за 04:02:33 часа и триумфира в Тура за 12-и път в своята кариера. Втори завърши белгиецът Вут ван Ерт от \"Jumbo - Visma\", а трети остана италианецът Матео Трентин (Mitchelton-Scott).В предходните етапи Петер записа второ, пето и четвърто място, но на финала в Колмар демонстрира класата си. Във финалния спринт словакът разви респектиращите 62 км/ч. За сравнение, Ван Ерт вдигна 60 км/ч.Така Саган успя да увеличи преднината си за зелената фланелка, като вече има 144 точки. Втори излезе Майкъл Матюс с 97, а Елиа Вивиани има 92.Лидер в генералното класиране за жълтата фланелка продължава да бъде Жулиен Алафилип от \"Quick Step\". Французинът има аванс от 14 секунди пред Ван Ерт и 25 пред Стивън Краусвайк (LottoNL-Jumbo).Утре предстои шестият етап от надпреварата, който е дълъг 160 километра. Той включва седем изкачвания и финал на височина от първа категория, като нейният последен километър е на чакъл.", "date": "2019.07.10", "title": "Петер Саган се развихри и спечели петия етап на Тур дьо Франс"}
{"url": "https://offnews.bg/sviat/pochina-aktiorat-ot-mazhe-v-cherno-rip-torn-707013.html", "text": "Американският актьор от \"Мъже в черно\" Рип Торн почина на 88-годишна възраст. Актьорът е починал в дома си в Лейквил, Кънектикът.Торн е участвал в десетки филми и сериали. Той е номиниран за \"Оскар\" за ролята си във филма \"Крос Крийк\". Има 9 номинации за награда \"Еми\", като получава отличието през 1996 г. за ролята си в сериала \"Шоуто на Лари Сандърс\". Участва и в популярни филми като \"Мъже в черно\" и \"Мъже в черно-2\".", "date": "2019.07.10", "title": "Почина актьорът от 'Мъже в черно' Рип Торн"}
{"url": "https://offnews.bg/politika/pravnata-komisia-v-parlamenta-reshi-mashinnoto-glasuvane-da-otpadne-707015.html", "text": "Правната комисия в парламента реши машинното гласуване да отпадне за местните избори през есента.Законопроектът за отпадане на машинното гласуване при местен и парламентарен вот беше подкрепен с 12 гласа - на ГЕРБ, Обединени патриоти и Воля, а \"против\" гласуваха 9 депутати - от ДПС и БСП.На днешното заседание на правната комисия в парламента присъстваха омбудсманът Мая Манолова, правосъдният министър Данаил Кирилов, представители на ЦИК и на МВнР.Омбудсманът Мая Манолова не е съгласна с днешното решение на депутатите от ГЕРБ, Обединени патриоти и Воля: според нея това е крачка назад от честността на изборния процес - все едно от дигиталния век да се върнем в каменната ера.Данаил Кирилов пък заяви, че е на заседанието на правната комисия като гражданин, а не като министър.Той подкрепи отпадането на машинното гласуване при местен и парламентарен вот и се разкая, че преди три месеца - като председател на правната комисия - е сгрешил и е подкрепил машинното гласуване.Депутатът от ДПС Йордан Цонев заяви, че партията му настоява да няма ръчно броене на бюлетини: \"Не искаме човешки ръчички да пипат хартийки и да правят манипулации при броенето.\" Затова и преди второто четене на законопроекта ДПС ще внесе свои предложения.Същевременно тази вечер президентът Румен Радев коментира пред журналисти, че \"демокрацията и възможността всеки гражданин да изрази свободно своя вот, без да бъде манипулиран, нямат цена\".Не машините са виновни, а ниската ефективност на администрацията и по отношение на подготовка и цена на обществената поръчка, и по отношение на организацията за използване на машините, твърди президентът.Държавният глава определи като крайно нелепо непрекъснато да се изтъкват като пример други европейски държави и особено Холандия, в които няма машинно гласуване:„Когато нашата изборна администрация и власти постигнат такъв нисък процент на недействителни бюлетини и осигурят условия да няма манипулация на изборите, както е в тези държави, аз съм съгласен да премахнем машинното гласуване“, заяви президентът.", "date": "2019.07.10", "title": "Правната комисия в парламента реши машинното гласуване да отпадне"}
{"url": "https://offnews.bg/tenis/dzhokovich-pregazi-gofen-i-se-klasira-za-polufinalite-na-uimbaldan-707016.html", "text": "Световният номер 1 в мъжкия тенис Новак Джокович се класира за полуфиналите на турнира от Големия шлем \"Уимбълдън\" Новак Джокович. Сърбинът победи категорично Давид Гофен с 6:4, 6:0, 6:2.Така Джокера се спори за място на финала на надпреварата в Лондон с победителя от двойката Роберто Баутиста Агут - Гуидо Пея.Ноле срещна леки проблеми с Гофен само в първия сет, когато се наложи да наваксва пасив от пробив. След това започна наказателната акция на сърбина.Джокович спечели общо десет поредни гейма до 1:1 в третия сет. При 2:5 в последната част белгиецът сервираше за оставане в срещата.Сърбинът стигна до мачбол и го реализира тутакси след топка в аут на съперника. Ноле записа 24 печеливши удари и 17 непредизвикани грешки.Миналата година сърбинът спечели трофея в Лондон след успех с 3:0 сета на финала срещу Кевин Андерсън. По пътя към полуфиналите в британската столица Ноле има загубен само един сет. Той се бори за своята пета титла в надпреварата.", "date": "2019.07.10", "title": "Джокович прегази Гофен и се класира за полуфиналите на Уимбълдън"}
{"url": "https://offnews.bg/politika/pes-iska-garantcii-che-varhovenstvoto-na-zakona-v-es-i-lajen-niama-da-707025.html", "text": "На днешното заседание на Групата на социалистите в ЕП проведохме разговор с кандидата за председател на ЕК Урсула фон дер Лайен и представихме червените линии на нашето семейство относно политиките, които ЕС ще следва през следващите 5 години. За съжаление, днес не чухме адекватен отговор на поставените въпроси, нито конкретен ангажимент към социалистите, обяви президентът на ПЕС Сергей Станишев.В тази кампания социалистите водиха битка за фундаментална промяна в европейските политики и Франс Тимерманс беше лицето на тази промяна. Резултатът от преговорите в Европейския съвет далеч не ни удовлетворява. На този етап за нас е важно да обърнем дебата от обикновени пазарлъци за постове към сериозен разговор за бъдещето на ЕС, констатира Станишев.През изминалите няколко дни участвах в редица подготвителни и координационни срещи на нашата парламентарна група и ПЕС, за да очертаем основните приоритети, които бихме искали да видим в програмата на новия председател на ЕК и от които зависи нашата подкрепа. На днешното изслушване поставих множество конкретни теми, по които очакваме конкретни ангажименти от Урсула фон дер Лайен, съобщи президентът на ПЕС.В моето изказване на първо място поставих въпроса за Социалния стълб – издигането на социалните права наравно с фискалните правила, които в момента връзват ръцете на националните правителства в социалната сфера и публичните инвестиции. Превръщането на Социалния стълб в задължителен план за действие би представлявал голямата промяна, за която хората ясно гласуваха на тези избори. Поисках също ясна позиция за лансирането на цялостен Младежки план, който да включва Младежката гаранция, Детската гаранция, културен чек и разширена програма „Еразъм“, с адекватен бюджет, защото за нас инвестицията в хората, особено младите, е най-добрата инвестиция. Поставих въпроса и за върховенството на закона. Още преди началото на кампанията, като първи заместник-председател на Комисията, Тимерманс водеше борба за отстояването на върховенството на закона и беше „наказан“ за това от Унгария и Полша. Сега кандидатът на десните фон дер Лайен разчита на подкрепата на тези правителства и техните евродепутати в Парламента. Очакваме гаранции, че върховенството на закона в ЕС и тя лично няма да станат заложник на тази сделка. За съжаление, днес не чухме адекватен отговор на поставените въпроси, нито конкретен ангажимент към социалистите, обобщи Сергей Станишев. ", "date": "2019.07.10", "title": "ПЕС иска гаранции, че върховенството на закона в ЕС и Лайен няма да станат заложник на сделка"}
{"url": "https://offnews.bg/sviat/ukrajna-iska-da-spre-koruptciata-v-chernobil-i-da-go-prevarne-vav-vode-707026.html", "text": "Президентът на Украйна Володимир Зеленски подписа указ, който ще помогне Чернобилската зона да се превърне в магнит за туристи, предаде агенция Интерфакс.С документа се отменят редица предишни забрани като тази за посещенията в отчуждената зона, създава се и „зелен коридор“ за туристите. „Ние сме длъжни да покажем Чернобил на света – на учените, еколозите, историците, туристите. Днес аз подписах указ, който ще стане началото на преобразуването на забранената зона в една от точките на ръста на нова Украйна. Преди всичко ние ще създадем „зелен коридор“ за туристите и ще премахнем предпоставките за корупция“, заяви Зеленски и допълни, че повече няма да има забрани.Сега според него Чернобил е източник и символ на корупция – „енергетици събират рушвети от туристите, нелегално се изнасят метални късове и се използват природните ресурси“, но той е категоричен, че скоро това ще спре. Зеленски се ангажира Чернобил да бъде превърнат в научен и туристически обект, който ще стане „символ на нова Украйна – без корупция и глупави забрани, с инвестиции и бъдеще“.По време на посещението си в АЕЦ „Чернобил“ в сряда той посочи, че повече няма да има огромни опашки на КПП и внезапни откази за влизане в зоната, за които човек научава едва при пристигането си до пропускателния пункт. Освен това повече нямало да има забрани за заснемане на видео. Зеленски участва в предаването и въвеждането в експлоатация на новия саркофаг над разрушения на 26 април 1986 г. 4-и енергоблок на атомната централа.Над 600 000 души са участвали в ликвидирането на последствията от аварията, определена като най-голямата по рода си за цялата история на ядрената енергетика. АЕЦ „Чернобил“ е закрита окончателно на 15 декември 2000 г., а в радиус от 30 км е установена забранената зона. В момента тя е притегателна за туристите, като през 2018 г. е посетена от над 70 000 души, предимно от Великобритания, Германия, Полша, САЩ.", "date": "2019.07.10", "title": "Украйна иска да спре корупцията в Чернобил и да го превърне във водеща туристическа дестинация"}
{"url": "https://offnews.bg/politika/siderov-vmro-i-nfsb-anulirat-upravliavashtata-koalitcia-707027.html", "text": "Моето председателство на групата не е важно. Важното е, че ВМРО и НФСБ подменят цяла коалиционна структура. Искат да заличат, да извадят \"Атака\" от тази структура. Това е сериозно действие и ще има последици и те са отговорни за тях, заяви Волен Сидеров по повод свалянето му от \"Нито той, нито депутатите от \"Атака\" бяха уведомени за това действие на НФСБ и ВМРО, което Сидеров определи като задкулисие\" - твърди партийната медия \"Вестник Атака\".Това вече е бламиране и вид атака на управленската коалиция. ВМРО и НФСБ да кажат защо го правят. Очаквам също така мнението на ГЕРБ, защото те трябва да се произнесат дали са съгласни да работят само с две партии, без \"Атака\", и трябва ли да пренапишат коалиционното споразумение ГЕРБ – Обединени патриоти, призова Сидеров.Той е категоричен, че \"така се анулира споразумението за управление на България между ГЕРБ, Атака, НФСБ и ВМРО.\"Сидеров твърди, че разполага с протокол от заседанието на ВМРО и НФСБ за неговото сваляне, от който ставя ясно, че името на групата е променено - \"тоест да са Обединени патриоти, но без да се изреждат трите партии.\"\"Атака\" е заличена от тройната коалиция. Това е преправяне на историята, което засяга управленската коалиция. Защото ГЕРБ са подписали споразумение с три партии, не с две, каза лидерът на \"Атака\".Сидеров все пак държи управленският мандат да бъде завършен:\"Подписали сме управленска програма. Тя трябва да се довърши, за да може да се направи оценка на това управление. Продължавам да смятам, че управленската ни програма и коалирането ни с ГЕРБ са важни. Ако за Симеонов и Каракачанов те не са важни, нека да го кажат ясно, както аз заявявам ясно, че държа на това споразумение. Когато подпиша нещо, го спазвам и смятам, че мандатът трябва да се изпълни до край\"", "date": "2019.07.10", "title": "Сидеров: ВМРО и НФСБ анулират управляващата коалиция"}
{"url": "https://offnews.bg/futbol/klubovete-podpisaha-sporazumenieto-za-tv-pravata-707020.html", "text": "Българският футболен съюз уведомява спортната общественост, че споразумението за разпределяне на приходите по договора за телевизионни права вече е подписано от всички клубове, представители на Първа професионална лига.Като следствие от това 14-те клуба в най-кратки срокове ще получат първите траншове по договора, касаещ стартиращия в петък нов състезателен сезон.\"Ръководството на БФС използва случая отново да пожелае успех на участниците в професионалния ни футбол и в европейските турнири.Вярваме, че с активните си действия съюзът за пореден път потвърди ролята си на обективен и добронамерен партньор на всички свои членове\", пише сайтът на футболния съюз. Междувременно стана ясно, че Първа лига ще има нов генерален спонсор и ново име от сезон 2019/2020 година.\"Имаме удоволствие да ви поканим в 12:00 часа на 11 юли 2019 г. в Националната футболна база \"Бояна\" на официалната пресконференция, на която ще бъде обявен новият Генерален спонсор на Първа професионална лига.Представители на БФС, \"Футбол Про Медиа\" и бъдещите рекламни партньори ще разкрият детайлите относно новото наименование и идентичност на елитното ниво на професионалния футбол в страната\", се казва в обръщението.", "date": "2019.07.10", "title": "Клубовете подписаха споразумението за тв правата"}
{"url": "https://offnews.bg/sviat/ankara-se-ozabi-na-vsichki-zaradi-sondazhite-kraj-kipar-707024.html", "text": "Гърция, подкрепяна от Европа, както и гръцката общност в Кипър дестабилизират ситуацията в региона на Източното Средиземноморие в продължение на много години, се посочва в изявление на турското външно министерство, публикувано в сайта на ведомството.Турските кораби „Фатих“ и „Явуз“ продължават сондажите в Източното Средиземноморие на базата на лицензите, издадени от Северно-Кипърската турска република и тази дейност не противоречи на международното право, както твърди външният министър на Гърция Никос Дендиас, е отбелязано в текста. Подчертава се, че Гърция и гръцката част на Кипър като част от ЕС в продължение на много години нарушават международното право и дестабилизират ситуацията в региона.Фактът, че гръцката част на Кипър е в състава на ЕС и представлява интересите на острова, не й дава право да погазва законните права и интереси на кипърските турци, е посочено още в изявлението. Поради това Анкара отхвърля изявленията, направени във външното министерство на Гърция и от фигури в ЕС, в които сондажните работи на Турция в шелфа на Кипър са определени като незаконни.Необходимо е да се помисли и за това, че в тях не се споменават кипърските гърци, които имат своите права от 1963 г. Представителите на Гърция и ЕС игнорират присъствието на кипърските турци на острова, пише още в документа. Отбелязано е, че ООН е практически участник в игрите на Атина и Никозия, целта на които е да бъдат ощетени правата на кипърските турци.Така дипломатическото ведомство в Анкара прави извода, че вече било ясно, че ООН няма да играе безпристрастна посредническа роля в урегулирането на кипърския въпрос. Докато гръцката част на Кипър не включи кипърските турци в механизма за вземането на решенията, в това число и разпределението на доходите , и не гарантира техните права върху ресурсите на газовите находища, Турция ще продължи да отстоява правата на кипърските турци върху шелфа на острова така, както Атина защитава своите права върху континенталния шелф в Източното Средиземноморие, предупреждава турското Външно.САЩ призовава общностите в Кипър към диалог по въпроса за енергийните ресурси, а запасите от нефт и газ да се разпределят справедливо между тях, заяви официалната представителка на Държавния департамент Морган Ортагус, цитирана от Анадолската агенция. „САЩ са дълбоко обезпокоени от многократните опити на Турция да провежда сондажни дейности във водите на Кипър и от неотдавнашното изпращане на сондажния кораб „Явуз“ към острова“, казва тя.Ортагус призовава Турция да прекрати сондажите в шелфа на Кипър, а двете страни да проявят сдържаност и да се откажат от стъпки, които биха довели до ръст на напрежението в региона. Според нея всички въпроси, свързани с енергийните ресурси в Източното Средиземноморие, трябва да се решат по пътя на диалога между двете общности в Кипър и съседните държави.„Израел следи с тревога от последните действия на Турция около Кипър, Тел Авив подкрепя гръцката общност в Кипър и се противопоставя на нарушаването на правата й“, написа прессекретарят на външното министерство Емануел Нахшон в Туитър.", "date": "2019.07.10", "title": "Анкара се озъби на всички заради сондажите край Кипър"}
{"url": "https://offnews.bg/turizam/i-nsi-otchete-mor-za-bg-turizma-7-8-e-spadat-samo-za-maj-707011.html", "text": "Броят на нощувките във всички места за настаняване, регистрирани през май, е 1,449 милиона, или със 7,8% по-малко в сравнение с година по-рано. Най-голямо намаление на нощувките (с 11,5%) се наблюдава в местата за настаняване с четири и пет звезди. Това показват данни на Националния статистически институт (НСИ) обявени днес.Докато местата за настаняване на туристи намаляват през май, расте броят на леглата в тях, отчитат статистиците. Минимално расте броят на българите, нощували в хотели, мотели, къмпинги и хижи, но чувствително по-малко са чужденците, които са предпочели българската страна за посещенията си. Това се отразява и на приходите от туризъм, които падат в сравнение с миналата година.През май в хотелите с 4 и 5 звезди са реализирани 78,1% от общия брой нощувки на чужди граждани и 37,1% - на българи. В местата за настаняване с три звезди са осъществени 14,7% от нощувките на чужди граждани и 31% – на българи, докато в останалите места за настаняване (с една и две звезди) те са съответно 7,2 и 31,9%.Броят на туристите, пренощували в местата за настаняване през май, се увеличава с 0,8% на годишна база и достига 586,6 хиляди, като увеличение има при българските туристи с 8,5%, а намаление при чуждестранните – с 6,7%.През май, в местата за настаняване средно по 1,9 нощувки са направили 310,6 хиляди български граждани, докато чуждестранните туристи са 276 хиляди и са реализирали средно по 3,2 нощувки. В НСИ констатират, че 75,8% от тях са нощували в хотели с четири и пет звезди.Общата заетост на леглата в местата за настаняване през май е 21,3%, като намалява с 2,3 процентни пункта на годишна база. Най-висока е заетостта на леглата в хотелите с четири и пет звезди – 25,2%, следват местата за настаняване с три звезди – 18,5%, и с една и две звезди – 15,5%.Приходите от нощувки през май достигат 76,2 млн. лева, или с 2,6% по-малко в сравнение с година по-рано. Регистрирано е намаление на приходите от чужди граждани с 9,9%, докато тези от български граждани се увеличават с 15,5%.", "date": "2019.07.10", "title": "И НСИ отчете мор за БГ туризма, 7,8% е спадът само за май"}
{"url": "https://offnews.bg/futbol/ludogoretc-otstapi-na-ferentcvarosh-no-sahrani-nadezhdite-si-za-revan-707029.html", "text": "Лудогорец загуби от Ференцварош с 1:2 в първи двубой от първия квалификационен кръг на Шампионската лига, игран на стадион \"Групама Арена\"Футболистите на треньора Стойчо Стоев се пропукаха в защита още в първите минути на срещата и Токмак Нгуен (6') даде аванс на домакините. Раградчани се оттърсиха от ранния шок и Якуб Швиерчок (31') възстанови равенството.През втората част унгарците стояха малко по-добре на терена и отното поведоха, благодарение на Олексндър Зубков (64'). След попадението \"орлите\" пропуснаха няколко добри възможности да стигнат до равенството, но това така и не се случи.Така Лудогорец загуби, но с оглед на играта и резултата, разградчани запазват шансове за реванша, който ще бъде на 17 юли. Интересното е, че за първи път в своята история \"зелените\" излязоха на терена без нито един бразилец в титулярния състав в евротурнирите.Победителят от двойката ще срещне Дюделанж или Ла Валета, които завършиха 2:2. Загубилият пък ще продължи участието си във втория предварителен кръг на Лига Европа. Ференцварош: Дибус, Ловренсис, Блажич, Двали, Хейстер, Ихнатенко, Кхаратин (Сигер 77'), Зубков, Шкварка, Нгуен (Варга 83'), Пришкин (Ланцафаме 66')Треньор: Сергей РебровЛудогорец: Илиев, Икоко, Терзиев, Моци, Недялков, Дяков, Горалски (Баджи 78'), Лукоки (Жоржиньо 83'), Битон (Марселиньо 66'), Чибота, ШверчокТреньор: Стойчо Стоев", "date": "2019.07.10", "title": "Лудогорец отстъпи на Ференцварош, но съхрани надеждите си за реванша"}
{"url": "https://offnews.bg/ikonomika/chez-shte-obezopasi-100-riskovi-shtarkelovi-gnezda-v-oblast-vratca-706987.html", "text": "ЧЕЗ Разпределение предприема мерки за защита на живота на птиците и предпазване на електроразпределителната мрежа от повреди в резултат на досега с тях в област Враца. Дейностите са част от мащабния проект „Живот за птиците“, изпълняван в партньорство с Българско дружество за защита на птиците /БДЗП/ на територията на Западна България.В хода на проекта бяха извършени теренни проучвания и бяха локализирани най-рисковите за птиците места по мрежата. След анализ на данните, в област Враца бяха идентифицирани 100 щъркелови гнезда, които представляват заплаха за живота на птиците и крият опасност за пожари по електроразпределителната мрежа. ЧЕЗ Разпределение България ще обезопаси гнездата, като ще монтира специални платформи за тяхното повдигане и ще създаде сигурен дом за 100 двойки щъркели и техните малки. Компанията предвижда и обезопасяване на рискови електропроводи на територията на област Враца и тяхното продължение в област Монтана, като ще бъдат монтирани птицезащитни елементи на 130 стълба в региона.С цел да привлече общественото внимание към възможностите за опазване на биологичното разнообразие и подобряване на градската среда, ЧЕЗ Разпределение организира конкурс за рисунки върху разпределителни касети в гр. Враца. Млади художници претвориха свои красиви проекти, свързани с птиците и електроразпределителната мрежа, върху електроенергийни съоръжения в града.Проектът „Живот за птиците“, с официално название „Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България“, LIFE16/NAT/BG/000612, e с бюджет 2,65 млн. €. ЧЕЗ Разпределение инвестира в него над 800 хил. евро, както и човешки ресурс за неговото изпълнение. Финансиране от 1.85 млн. евро е осигурено от Европейската комисия по програма LIFE на Европейския съюз.Проектът ще се реализира до 2022 г., като дотогава компанията ще инсталира 4000 предпазни и 3600 маркиращи съоръжения на рискови стълбове и ще монтира 900 платформи, за да могат птиците да гнездят безопасно върху елементи от електроразпределителната мрежа.", "date": "2019.07.10", "title": "ЧЕЗ ще обезопаси 100 рискови щъркелови гнезда в област Враца"}
{"url": "https://offnews.bg/politika/ninova-otmianata-na-mashinnoto-glasuvane-e-krachka-kam-podmiana-na-vo-706985.html", "text": "Отмяната на машинното гласуване е крачка към подмяна на вота. Готвят се за кражба и на местните избори. Който не може да спечели по честен начин, се готви да спечели чрез \"технология\" на изборния процес. Това заяви лидерът на БСП Корнелия Нинова в парламента.Предложението машинният вот да отпадне от парламентарните и местните избори влиза днес в правната комисия. Това става само ден след като ГЕРБ и депутати от Обединените патриоти и Воля внесоха предлежението за промени в Изборния кодекс. Според него машинно гласуване ще има само на европейски и президентски избори.Според нея това се прави \"защото машината не подправя протоколи, не дописва мъртви души и не носи чували с бюлетини в зала\"Армеец\".", "date": "2019.07.10", "title": "Нинова: Отмяната на машинното гласуване е крачка към подмяна на вота"}
{"url": "https://offnews.bg/turizam/kuchetata-si-laiat-kervanat-si-varvi-kontcesionerat-poiskal-5-lv-z-706977.html", "text": "Концесионерът на плажа \"Нестинарка\" - предложил шезлонг срещу 36 стотинки, но и шалте за още 5 лв. за шалте - ще бъде глобен от Министерството на туризма заради неспазване на обявените в договора за концесията цени, съобщи bTV. Санкцията е равна на 5% от годишната концесионна такса, или около 5 000 лв. При второ нарушение договорът ще бъде прекратен, твърдят от министерството.Нарушението не е първото и в туристическото министерство няма как да не знаят това. През 2017 г. същият . Хвана го Комисията за защита на потребителите с таен клиент, на когото било обяснено, че няма как да откаже шалтето и да плати само шезлонга - а подобна принуда е нелоялна практика. Тогава министерството също направи проверка, след която министър Николина Ангелкова заяви, че клиентите не са принуждавани да плащат и шалтето, тоест няма нарушение. Днес същото ведомство ще глоби концесионера за същото, за което преди 2 г. е глобен от КЗП.Концесионерът е акционерното дружество \"Перла турист\". Получава 20-годишната концесия (до април 2037 г.) през 2017 г. от Министерския съвет след спечелен конкурс през декември 2016 г., е видно от договора. В него ясно е записано, че за целия срок на концесията цената за един чадър е в размер на 36 стотинки с ДДС, за шезлонг - 36 стотинки с ДДС. За шалте в него не се споменава.Инвестицията, която концесионерът е длъжен да направи за целия 20-годишен период е в размер на 578 079 лв. без ДДС, а годишната му такса се определя по формула, която включва прогнозния приход от плажните места, от които на хартия се печели по 36 ст. за шезлонг и още толкова - за чадър.\"Перла турист\" с капитал 9 576 254 лева се управлява от Дора Симеонова, Йордан Христов и Тереза Милчова Божилова и е собственик на: \"Апарт\" хотел в Царево; \"Перла турист инвест\" ЕАД, \"Робинзон бийч\" (70%); консорциум \"АДОМ\" ДЗЗД; \"Бургас строй\" ДДЗД; \"ОМЗ - Перла\" ДЗЗД.Представляващият дружеството Йордан Николов Христов участва в управлението на:1. \"Спортни имоти Приморско\" АД;2. \"Перла турист инвест\" ЕАД;3. \"НТ НЕРОТЕК\" ЕООД;4. \"ГАЗПЪРЛ\" ООД;5. \"КОМУНАЛТЕХМАШ-97-М\" АД;6. Централно газоснабдяване - Хасково АД7. \"КЛОН СОФИЯ\" АД;8. \"ОМЗ\" ООД;9. \"Изгрев-Йордан Христов\" ЕТ;10. \"Робинзон бийч\" АД;11. \"Европейска застрахователна и осигурителна компания\" ЗАД;12. \"Перла турист\" АД;13. Консорциум \"ОМЗ-КИМКООП\" ДЗЗД;14. \"ХИММАШ\" АД;15. \"ТС-ТРАВЕЛ СОЛЮШЪНС\" ЕООД.Заличени са регистрациите му като управляващ в: \"Неротек - Йордан Христов\" ЕТ; \"Дилингова финансова компания\" АД;  \"Перла мобил\" ЕООД; \"Неолхелт\" АД; \"Брембана България\" ООД.Извън поредната глоба за концесионера на \"Нестинарка\", ще има още поне една и ще я наложи Комисията за защита на потребителите, обяви днес председателят ѝ Димитър Маргаритов. Става въпрос за плаж по южното Черноморие, \"мисля, че е на Черноморец\", каза Маргаритов. Там е установено, че при посочена единична цена на чадър и шезлонг клиентите се уведомяват, че ако искат първа линия, задължително трябва да си вземат комплект - тоест чадър с два шезлонга.Маргаритов определи подобна принуда като \"недопустима\". Не може да бъдете принуждавани да си вземете нещо, което е извън вашите потребности - заяви той и призова хората за изострена бдителност, така че при проблем те да сигнализират, не само да се оплакват в компания.Румен Драганов от Института за оценки и анализи в туризма - също гост в студиото - увери, че туристическият сезон не е пред провал, защото в чужбина \"българският туризмът стои много стабилно\" и \"кампанията, която тече срещу него, не се отразява в медиите в чужбина\". Но - подчерта той - всичко, което гледаме, нанася сериозен ущърб на вътрешния туризъм. Според него е налице \"хаос\", който е резултат от \"доктрината \"Ангелкова\".Той се възмути и от изказване на министър Ангелкова: \"Министърът каза, че туризмът е 100% частен... Министър, който отдава на концесия публична собственост!\" В студиото той заяви още, че министърът е \"некомпетентен\".", "date": "2019.07.10", "title": "Кучетата си лаят, керванът си върви: Концесионерът, поискал 5 лв. за шалте към шезлонг за 36 ст. на Нестинарка, глобяван и преди"}
{"url": "https://offnews.bg/koloezdene/vizhte-boleznenoto-padane-na-pier-liuk-perishon-video-706993.html", "text": "Ужасяващо видео се появи след вчерашния четвърти етап от колоездачната Обиколка на Франция.В него от непосредствена близост се вижда падането на състезателя на \"Cofidis\" Пиер-Люк Перишон. Той уцели знак на пътя.За късмет на французина, по новите правила табелата бе загърната във въздушна възглавница. Така Перишон се размина без тежки последствия и завърши на 46 секунди зад победителя в четвъртия етап Елиа Вивиани.Днес в 14:05 българско време стартира петия етап от обиколката, в който ще бъдат изминати 175,5 километра от Сен-Ди де Вож до Колмар.Колоездачите ще трябва да изкачат и четири височини - две от трета и две от втора категория.", "date": "2019.07.10", "title": "Вижте болезненото падане на Пиер-Люк Перишон (видео)"}
{"url": "https://offnews.bg/kultura/sonata-arctica-finskiat-melodichen-pauar-metal-prevzema-music-jam-706996.html", "text": "Датата изглежда още далеч, но предвидливите фенове биха си взели билети отрано, защото на 23 ноември, събота, сцената на Music Jam ще бъде безкомпромисно завладяна от могъща приливна вълна мелодичен и мощен скандинавски пауър метъл.Главните виновници са петимата фински метъл воини от Sonata Arctica, които ще поемат на голямо еврепойско турне с най-новия си албум, \"Talviyö\", излизащ на пазара на 6 септември 2019 г.Талантливата пауър метъл банда e основана преди цели 20 години, като амбициозните финландци бързо се издигнаха сред елита в този все по-популярен стил, издавайки албум приблизително на всеки две години. Могъщият им звук излъчва идващо сякаш от далечния север вътрешно спокойствие, а песните и текстовете съчетават дълбоки емоции и сложни, епични мелодии. Начело на всичко това е Тони Како - харизматичен певец, композитор и поет, чиито усет за финес и деликатни рефрени се допълва от смели идеи и иновативни търсения. \"Вдъхновението ми идва от живота около мен\" - казва Тони, но не крие, че най-силното влияние върху музиката му е оказал геният на Queen. \"Има толкова различни термини, объркващо е, продължава той. - Аз наричам стила \"мелодичен метъл\", защото ние определено звучим като метъл група, но за мен и мелодията е много важна. Много хора споменават Queen като влияние в нашата музика. Да, за мен тя винаги е била най-великата група!\"И тъй като Sonata Arctica си водят здрави подгряващи банди - Temple Balls и Edge of Paradise - в клуба се очертава да бушува нещо като няколкочасов метъл маратон или хеви метъл мини фест, ако щете. Накратко - ще ни залее океан от мелодичен скандинавски пауър метъл, който разказва епични истории, възвисява бойния дух и пие много бира (и водка, и уиски).Билетите за шоуто на Sonata Arctica в Music Jam могат да бъдат закупени от:- мрежата на Ивентим, както и онлайн на www.eventim.bg;- в офиса на Sofia Music Enterprises;- и на касата на клуба.", "date": "2019.07.10", "title": "Sonata Arctica - финският мелодичен пауър метъл превзема Music Jam"}
{"url": "https://offnews.bg/politika/radan-kanev-es-shte-si-trae-za-bezzakoniata-u-nas-za-da-izberem-ursu-707023.html", "text": "Днес на ПГ на ЕНП заявих, че подкрепата ми за кандидатурата на Урсула фон дер Лайен в никакъв случай не е безусловна и не се подразбира. Оставям настрана факта, че мнозина, които не се изказаха, ме поздравиха после, защото \"мнозина мислят като теб, но си мълчат\". Свикнал съм на този тип \"подкрепа\", съобщи днес евродепутатът от ЕНП/ДСБ Радан Кънев.Проблемът е, че г-жа Фон дер Лайен е изключително предпазлива в ангажиментите си за налагане на върховенството на правото и общо европейско правосъдие. По всичко личи, че цената на подкрепата за нея е била смекчаване на политиката към държавите с процедура по чл. 7 (Полша и Унгария) и тези с мониторинг (България и Румъния). И по-лошо - ЕНП предлага в Комисията по граждански права и правосъдие двама зам. председатели от управляващите партии в Унгария и България. Това е ясен знак, че в тази комисия няма да се търси действителен натиск за реформи, а ще е поредна имитация на загриженост, коментира Кънев.Нека сме наясно - и процедурата по чл. 7 от Договора за ЕС, и Механизмът за сътрудничество и проверка (CVM) са инструменти за защита на гражданите на държави, чиито правителства нарушават основни демократични норми и не гарантират справедливо правосъдие. Компромис с правителствата е компромис срещу правата и интереса на гражданите. Това е компромис, който нямам нито намерение, нито мандат от избирателите си да подкрепя, заяви още евродепутатът от ЕНП/ДСБ.", "date": "2019.07.10", "title": "Радан Кънев: ЕС ще си трае за беззаконията у нас, за да изберем Урсула фон дер Лайен"}
{"url": "https://offnews.bg/temida/roditeli-na-pochinalo-dete-osadiha-mz-i-nzok-za-otkazano-lechenie-v-ch-706990.html", "text": "Родители на починало болно дете осъдиха Министерството на здравеопазването и Здравната каса - приемник на Фонда за лечение на деца в чужбина, за 100 000 лева заради отказ от лечение на детето. Решението е на Административен съд - Пловдив.Делото се гледа повторно, след като беше върнато за разглеждане от Върховния административен съд. Детето е родено през 2007 г. и година по-късно е диагностицирано с остра лимфобластна левкемия. Следва химиотерапия и поддържащо лечение. Изследване през 2011 г. обаче показва рецидив на заболяването. Медицински експерт от УМБАЛ „Св. Марина“ – гр. Варна съобщава на семейството, че трябва да се проведе тежка химиотерапия, за да може да се направи трансплантация на стволови клетки.Родителите подават заявление във Фонда за лечение на деца в чужбина, но искането за отпускане на финансиране получава отказ на 13 април 2011 г. Родителите подават жалба в Комисията за защита от дискриминация срещу МЗ и Фонда, но докато тече производството, детето починало - на 3 септември 2012 г. КЗД излиза с решение на 12 март 2013 г., в което се казва, че Комисията е установила дискриминация от страна на Фонда по отношение на починалото момиченце по признак \"лично положение\" - защото има сестра, напълно съвместима с нея по основните локуси на HLA системата, и установява, че Министерството на здравеопазването е нарушило закона, защото не е изпълнило задължението си да предприеме всички възможни и необходими мерки за постигане целите на Закона за защита от дискриминация по отношение на лицата с онкохематологични заболявания.Според КЗД дискриминацията е налице, защото болното момиченце е третирано по-неблагоприятно в сравнение с с друго дете със същото заболяване, само защото има сестра. Решението на КЗД не е обжалвано и е влязло в сила.Сега съдът посочва, че Комисията е установила дискриминация спрямо болното дете, а не спрямо родителите му, но посочва, че \"резултатът от неравното третиране пряко рефлектира върху правната сфера на ищците – нейни родители, които са дискриминирани именно поради дискриминационното отнасяне спрямо дъщеря им. Не буди никакво съмнение фактът, че родителите, полагайки грижи за Г.П.Й. са станали свидетели на невъзможността последната да получи адекватно и своевременно лечение, в следствие на постановения отказ, респ. неизпълнение на задължение, като вън от всякакво съмнение е и обстоятелството, че ищците са понесли болката и страданието на дъщеря си, доколкото именно поради постановения отказ и неизпълнение на задължение се е стигнало до забавяне на лечението ѝ\".Съдът се съгласява с КЗД, че вината на МЗ е в бездействието му, тъй като не е приложило Националната програма за развитие на трансплантацията на стволови клетки 2007 - 2013 г., според която трябва да бъдат създадени нужните условия в България да се извършва качествено лечение на пациентите с онкохематологични заболявания чрез подсигуряване на необходимия брой донори на костен мозък за нуждите на страната ни и натрупването на достатъчно количество генетичен материал в обществената банка за стволови клетки от пъпна връв. Според съда и КЗД ако това е било направено, вероятно нямаше да се стигне до неравното третиране от страна на Фонда.Съдът определя обезщетение в размер на 100 000 лева - по 50 000 лева за всеки от родителите, като мотивира решението си с това, че в конкретния случай се взема предвид \"изключителния интензитет на преживените от ищците негативни изживявания – мъка, тъга, чувството на безсилие, преживените стрес, страдание и притеснение, с оглед на това, че не могат да помогнат на своята болна дъщеря, гняв, чувството за безнадеждност, безпомощност и обреченост\".Решението на съда не е окончателно и може да бъде обжалвано пред Върховния административен съд в 14-дневен срок.", "date": "2019.07.10", "title": "Родители на починало дете осъдиха МЗ и НЗОК за отказано лечение в чужбина"}
{"url": "https://offnews.bg/obshtestvo/v-sofia-veche-ne-globiavat-ako-niamash-poslednia-talon-ot-biletite-za-706995.html", "text": "\"Не, вече не е необходимо да представяте билет от талон плюс талон №10 в градския транспорт - много хора не го знаят, но промениха наредбата и десетката вече не се представя.\"Разговорът се води в столичния тролейбус №5 между пътничка, която показва два билета, и контрольорка, която ѝ разяснява още, че с един талон с 10 билета могат да пътуват и двама, и повече пътници.Оказва се, че промяната е от април 2018 г., когато Наредбата за реда и условията за пътуване с обществения градски транспорт на територията на Столична община от 2013 г. е , а в  - указанието ѝ, че не е валиден \"талон от карта за 10 пътувания, без да бъде представен талон № 10\" липсва.В актуалния документ е записано, че нередовни са подправените карти и билети, поименните, когато се ползват от друг или когато пътникът не може да представи документ за самоличност, неперфорираните билети или невалидираните на съответното устройство карти.", "date": "2019.07.10", "title": "В София вече не глобяват, ако нямаш последния талон от билетите за 10 пътувания"}
{"url": "https://offnews.bg/zdrave/frantcia-spira-da-plashta-za-lechenie-s-homeopatia-706992.html", "text": "От 2021 година във Франция вече няма да се заплаща лечението с хомеопатия. Това се предвижда в промените, въведени от здравните власти в страната, съобщава Ройтерс.По думите на министъра на здравеопазването Агнес Бизан системата за здравно осигуряване вече няма да възстановява пари, похарчени за хомеопатично лечение на гражданите.Мерките са следствие от публикувания обстоен анализ на Службата за контрол на системата на здравеопазването, която установи, че алтернативното лечение не дава добри резултати. Според проучванията на контрольорите широк спектър от заболявания не се повлияват от хомеопатичното лечение.Новата политика влиза в сила от началото на 2021 година, като вече започва поетапното ѝ изпълнение.Първа стъпка към рестрикциите е намаляването на сумата, която подлежи на реимбурсиране. Вече ще се възстановяват 15% от сумата, а не 30, както беше досега. Мярката влиза в сила от 2020 година.\"Това ще даде възможност на производителите да се реорганизират\", уточнява министърът на здравеопазването Агнес Бизан, пред вестник Льо Паризиен.", "date": "2019.07.10", "title": "Франция спира да плаща за лечение с хомеопатия"}
{"url": "https://offnews.bg/kultura/artist-na-vatikana-izrisuva-doma-na-vaptcarov-v-sofia-snimki-706991.html", "text": "Две нови творби на артистите Bozko и Bosoletti се извисиха в центъра на София като част от поредното издание на проекта за градско изкуство , част от Календара на културните събития на София. Стената на столичния инспекторат на ул. „Париж” 5 е най-новото платно на разпознаваемия по цял свят български артист Bozko. Близостта с Държавната oпера някак предразполага поставянето на сцената на една болезнена тема - темата за твореца и неговите битки. Крива ли е действителността, в която живеем, уморени ли са крилете на изкуството, което създаваме, трънени ли са аплодисментите, които артистите получават? Bozko се отличава с многопластовост и специфичен стил. Смятан от много за философ, той има дълбоко разбиране за градския хаос. Създател e на някои от най-добрите стени в България, отразени по целия свят и популяризиращи София като иновативен и атрактивен за младата публика град. Реализирал е творби и проекти в Брюксел, Лион, Босна и Херцеговина, Берлин, Италия, Монако. Предстоят проекти в Холандия и САЩ. Завършил е НХА – стенопис. Негова монументална творба беше класиран в топ 3 на най-добрите стени в света през 2015.Аржентинският артист Франциско Босолети, който живее и твори в Неапол, бе поканен да направи своя прочит на поета Вапцаров. 110 години след рождението му, в сърцето на София оживява поетичната стена „Вяра” на Bosoletti. Вдъхновен от стиховете на Вапцаров (преведени на над 90 езика), той създаде творбата си върху надрасканата стена на къщата музей „Н.Й. Вапцаров” на ул. „Ангел Кънчев” 37. Bosolleti е млад, но кариерата му е повече от впечатляваща. Има реализирани множество монументални проекти в Минск, Берлин, Неапол, Мексико Сити, Буенос Айрес, Торино, Барселона, Мюлюз (Франция), различни градове в Белгия, Белград, Португалия, Валенсия, Саламанка, Монтевидео (Уругвай), Майорка. Както и изложби в Мюнхен, Неапол, Оукланд, Калифорния, Австралия, Париж, Лагос, Португалия, Мексико Сити.Подкрепян от над 600 стари неаполски фамилии, обединени с цел да развиват града и да помагат на хората в него, както и от Ватикана и италианската държава, той създава творби на „свещени” за местната общност кътчета. Например катедралата “Pio Monte della Misericordiа”, където се намира последната творба на Караваджо, която той не успява да завърши и по-късно е довършена от друг художник. Храмовата стена на Bosoletti изящно разчупва каноните, в които изкуството и религията докосват своето ново „Сътворение”, а Ватиканът, италианската държава и стотици аристократични фамилии дават щедрата си подкрепа за сбъдването и на други творчески проекта на аржентинския артист.", "date": "2019.07.10", "title": "Артист на Ватикана изрисува дома на Вапцаров в София (снимки)"}
{"url": "https://offnews.bg/zdrave/ukrepvaneto-na-muskulite-e-po-dobar-nachin-za-otslabvane-706988.html", "text": "\"Не се фиксирайте в намаляването на мазните, значително по-ефективно е да укрепвате и тонизирате мускулите на тялото си\", съветват учени от САЩ, цитирани от Medicalxpress.Специалистите от Медицинския колеж в Джорджия, САЩ, публикуваха резултати от изследване, според което лошото състояние на скелетните мускули може да предизвика редица нарушения, които се асоциират с наднорменото тегло и затлъстяването. Сред тези нарушения са инсулиновата резистентност, метаболитните разстройства и диабета, съдовите патологии.„При трениране на мускулите може да се подобрят метаболитните процеси в организма и функционирането на сърдечно-съдовата система, а като следствие от това и да отслабнете.“, убедени са медиците.Експертите поясняват, че при тренировка мускулите използват повече кислород и потребяват повече енергия, което ги заставя активно да извличат глюкозата от кръвта. Лошото състояние на мускулите снижава чувствителността към инсулина, предизвиква нарушения в механизмите на апетита и храненето, както и проблеми във функционирането на вътрешните системи.От състоянието на мускулите зависи метаболитната хомеостаза, която определя чувствителността на човека към инсулина, а това е важно за предотвратяването на диабета и затлъстяването, твърдят изследователите. Учените напомнят, че тренираните мускули произвеждат важни миокинови протеини, които са свързани със здравословните функции на тялото.", "date": "2019.07.10", "title": "Укрепването на мускулите е по-добър начин за отслабване"}
{"url": "https://offnews.bg/obshtestvo/spirat-vodata-na-chetiri-mesta-v-sofia-706963.html", "text": "Заради изпълнението на инвестиционен проект за подмяна на уличен водопровод на ул. „Райко Жинзифов“ кв. „Крива река“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Яков Крайков“ ъгъла с ул. „Ами Буе“.След възстановяване на водоснабдяването е възможно временно повишаване мътността на водата, предупреждават от ВиК дружеството.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Изграждането на сградно водопроводно отклонение на ул. „Свищов“ жк. „Банишора“, налага спиране на водоподаването от 09:30 до 18:30 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Свищов“ ъгъла с ул. „Враня“.Във връзка с прекъсване на сградно водопроводно отклонение на ул. „Тодор Пеев“ вилна зона „Симеоново - Драгалевци“, се налага спиране на водоподаването от 10:00 до 17:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Дядо Йоцо“ ъгъла с ул. „Тодор Пеев“.Реконстукцията на уличен водопровод на ул. „Доброславско шосе“ с. Доброславци, налага спиране на водоподаването от 09:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Липа“ пред бивш стопански двор.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .“Софийска вода” АД предварително се извинява на своите клиенти за причинените временни неудобства!", "date": "2019.07.10", "title": "Спират водата на четири места в София"}
{"url": "https://offnews.bg/dw/shokirashtata-novina-pet-detca-ot-balgaria-iznasiliha-zhena-v-miulhaj-706965.html", "text": "\"Пет деца от България изнасилиха жена в Мюлхайм\" - тази новина, която се върти от събота насам из германските медии, не само шокира, но и те кара да се чувстваш гузен и отговорен - от името на всички български граждани в Германия.Какво се знае дотукКакви са фактите? Пет момчета, две 12-годишни и три 14-годишни, завличат 18-годишна жена в горичка край детска площадка в германския град Мюлхайм, където групово я изнасилват. Малко след деянието предполагаемите извършители са задържани, а срещу един от 14-годишните е издадена заповед за арест поради опасност от рецидив - момчето вече на няколко пъти има прояви на сексуално насилие. Останалите деца са спрени от училище, защото родителите на съучениците им сериозно се тревожат. Според агенция ДПА, момчетата са български граждани, говорещи турски. По този повод агенцията припомня за друго групово изнасилване миналата година във Фелберт, след което бяха осъдени осем младежи с българско гражданство, официално посочени като „принадлежащи към турскоговорящото малцинство в България\".За изнасилването в Мюлхайм все още не се знае достатъчно. В ход е разследване и всякакви прибързани заключения или обобщения биха били неуместни и дори противозаконни. Въпреки това всички, които познават структурата на българската миграция към Германия и към Европа като цяло, неизбежно си задават въпроса: какви точно са тези деца с българско гражданство? А оттук следват и още конфузни, дори потискащи въпроси. Например: нима всичките над 300 хиляди българи в Германия трябва да се идентифицират с предполагаемите извършители и да се чувстват виновни заради тях? И още: дали шокиращо крехката възраст на предполагаемите извършители няма нещо общо със ситуацията, в която навярно са отрасли в България? С бедността, в която живеят особено определени социо-етнически групи? С твърде ранната сексуализация, за която са виновни както средата, така и медиите? С насилието, което сякаш (поне виртуално) вече е норма, при това не само в българското общество?Когато чуем за \"изнасилвачи от България\"Разбира се, изнасилвания стават навсякъде по света. И извършителите биват какви ли не: млади и стари, европейци, африканци, азиатци, американци. Така че нелепо би било да стигматизираш определена група, етнос или националност и да поставяш акцента не върху ужасното престъпление, а върху самоличността на извършителите. Въпреки това обаче на човек неизбежно му се свива сърцето, когато чуе „изнасилвачи, произхождащи от България\". И му се иска веднага да заговори за хилядите студенти, лекари, инженери, строители и какви ли не още, които - не само в Германия, но и другаде по света - живеят почтено, учат, работят и в общия случай помагат не само на себе си и на близките си, а и на родната си страна. Да не говорим, че много българи в Европа се срамуват не само от онези свои бедни сънародници, които живеят за сметка на социалните каси в Германия, в Австрия и в други по-богати държави от ЕС, но на моменти и от някои хора, които представят страната я в Европарламента, я от трибуната на авторитетни международни форуми.Между другото: град Мюлхайм на река Рур е един от легендарните центрове на германския театър. Тъкмо там вече покойният български режисьор Димитър Гочев през 2012 година получи една от най-големите театрални награди в Германия.Б. ред. - Статията е от .", "date": "2019.07.10", "title": "Шокиращата новина: Пет деца от България изнасилиха жена в Мюлхайм"}
{"url": "https://offnews.bg/politika/dbg-gerb-sa-savremennite-luditi-shokirashto-nagli-706986.html", "text": "Както преди 200 г. лудитите в Англия са чупили машинити и са палили фабрики, за да се противопоставят на индустриалното развитие, така постъпва и ГЕРБ в момента, като тихомълком отменя машинното гласуване. Лудитите са го правили, за да запазят работните си места, а ГЕРБ за да осигурят победата си на местните избори с манипулации. Ето защо можем да наречем управляващите съвременните лудите, противници на модерното гласуване.Това каза пред БНР председателят на Движение България на гражданите Димитър Делчев по повод решението на ГЕРБ, Обединени патриоти и Воля за отмяна на машинното гласуване.Според Делчев това решение е шокиращо нагло, но не е изненадващо, че се случва точно сега.Според Делчев фактите показват, че българските граждани харесват машинното гласуване.По думите му зад това стои зла умисъл при преписването някои данни да бъдат сбъркани, за да се получи желаният резултат.На въпрос на водещата какво ще е поведението на ДБГ оттук насетне, Димитър Делчев заяви, че ще алармира европейските институции за това, че ГЕРБ променят Изборния кодекс 6 месеца преди избори, като отнемат единствената гаранция на избирателите, че вотът им ще бъде правилно отчетен. Той припомни как миналата година гражданското общество се е вдигнало на протест срещу тогавашните опити на управляващите да погазят закона, който ги задължаваше, да въведат машинния вот.", "date": "2019.07.10", "title": "ДБГ: ГЕРБ са съвременните лудити, шокиращо нагли"}
{"url": "https://offnews.bg/futbol/levski-s-interes-kam-napadatel-na-dinamo-bukuresht-706966.html", "text": "Левски не се е отказал от идеята да привлече италианския нападател на Динамо (Букурещ) Матия Монтини, пишат медиите в Румъния, цитирани от Спортал.27-годишният стрелец има договор за още една година и за него трябва да бъде платена трансферна сума. През миналата кампания той вкара 13 гола за “Червените кучета” в първенството.Ако Левски го иска обаче, ще трябва да приготви доста сериозна сума, като “сините” не са единствения кандидат за подписа на Монтини.“Матия има предложение от Израел. То е от Макаби (Тел Авив). Този клуб ни дава 800 хил. евро за правата на играча, но повече не мога да ви кажа. Интерес към него има и от Левски”, заяви по този повод треньорът на Динамо Мирча Редник.Левски вече привлече в редиците си един нападател в лицето на Дени Алар от Рапид (Виена). Австриецът дойде под наем за един сезон с опцията за откупуване.“Сините” обаче искат да вземат още един футболист в предни позиции, като един от вариантите бе националът на Кюрасао Рангело Янга.Той обаче игра за Астана в Шампионската лига снощи, така че шансовете за трансфер в посока “Герена” силно намаляват и от Левски са задействали други опции.Освен нападател, Петър Хубчев настоява клубът да се подсили и с крило и ляв бек.", "date": "2019.07.10", "title": "Левски с интерес към нападател на Динамо (Букурещ)"}
{"url": "https://offnews.bg/evropa/shte-chestvame-zaedno-sas-skopie-kiril-i-metodij-tcar-samuil-i-klimen-706967.html", "text": "Македонското правителство взе решение за съвместно честване на Светите братя Кирил и Методий, Свети Климент Охридски, Свети Наум и цар Самуил. Това стана по време на правителственото заседание, ръководено лично от премиера Зоран Заев.В официалното съобщение се казва, че до края на годината Българо-македонската експертна комисия по въпросите на историята и образованието трябва да разреши въпросите от общата история свързани с Илинденското въстание, Гоце Делчев и др. Също така правителството подкрепи предложението на Комисията за преглед на учебния материал в учебниците за 6 клас в България и за 7 клас в Македония (Средновековие) до края на 2019 г.Министрите бяха информирани, че двете страни са разгледали годишния доклад на експертната комисия, в който се посочва постигнатия напредък в областта на древната история, съобщава Нова телевизия.Двете страни са съгласни да изпълнят договореното в най-кратък срок за датите за общите чествания. При всяко официално отбелязване на тези личности да се подчертава историческата истина за нашата обща история и това публично да се оповестява, призоваха от македонското правителство.", "date": "2019.07.10", "title": "Ще честваме заедно със Скопие Кирил и Методий, цар Самуил и Климент Охридски"}
{"url": "https://offnews.bg/ikonomika/preduprezhdenie-ot-api-karajte-vnimatelno-po-patia-kalotina-slivnitca-706964.html", "text": "Днес, от 9 ч. до 18 ч. движението по път I-8 Калотина-Сливница при км 2 и км 25 ще се осъществява поетапно в една лента поради поради монтаж на камера на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол).Необходимо е шофьорите да карат внимателно, със съобразена скорост и да спазват стриктно пътната сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.07.10", "title": "Предупреждение от АПИ: Карайте внимателно по пътя Калотина-Сливница"}
{"url": "https://offnews.bg/tenis/serina-uiliams-se-razgoli-bukvalno-i-prenosno-706970.html", "text": "Американската тенисистка Серина Уилямс се разголи буквално и преносно пред новия брой на модното списание Harper's Bazaar.В материала Серина споделя много лични неща, като преживяното след финала на Откритото първенство на САЩ преди година. Тогава тя вдигна скандал на рефера Карлос Рамос, наричайки го \"крадец\" и в крайна сметка загуби от Наоми Осака. Тя отново се оплаква от сексизъм и расизъм в спорта.\"Как можаха така да разбият играта ми? Ако бях мъж, едва ли щях да попадна в такава ситуация. Ходих на терапевт. Дълго време не бях готова да хвана отново ракетата в ръка\", споделя Серина, която беше освирквана по време на награждаването.\"Чувствах, че трябва да се извиня на Осака и й написах писмо. Повторих думите си от корта, че й пожелавам дълга и успешна кариера и че ще бъда най-големия й фен\", разказва Серина. Отговорът на Осака обаче я разплакал. В него тя й пише да продължава да се бори и да бъде гласът на промяната.\"Тогава хванах отново ракетата, за да бъда гласът на всички жени, които заслужават повече\", завършва Серина, която се класира вчера на 1/2-финалите на \"Уимбълдън\".37-годишната американка, поставена под №11, надви след здрава битка сънародничката си Алисън Риск с 6:4, 4:6, 6:3 за 97-ата си победа в \"Ол Инглънд Клъб\". Преследващата рекордна 24-а титла на сингъл от “Големия шлем” Серина ще спори за място на финала с чехкинята Барбора Стрицова или голямата надежда на домакините от Великобритания Йохана Конта (№19 в схемата).Също вчера, Серина преодоля и втория кръг в турнира при смесените двойки, след като с партньора си Анди Мъри надиграха поставените под №14 Фабрис Мартен (Франция) и Ракел Атауо (САЩ) със 7:5, 6:3.", "date": "2019.07.10", "title": "Серина Уилямс се разголи буквално и преносно"}
{"url": "https://offnews.bg/drugi/furor-za-balgarski-detca-katerachi-v-avstria-706973.html", "text": "Осем деца от взеха участие в последния, пети кръг от Алпийско-Адриатическата купа по спортно катерене „Alps-Adriatic- InterRegional Climbing Cup“ 2019, която се проведе през изминалия уикенд в Австрия.Мартина Бангеева и Николай Русев се класираха първи в състезанието при 14-годишните и в трите му дисциплини – боулдър, скорост и трудност, като в общото класиране за купата отново заеха първите места за цялостно представяне във всички кръгове, пише \"24 часа\".Трето място в състезанието и крайното класиране пък зае Николай Ангелов (14г).Равносметката за българския отбор от петте етапа на състезанието е 9 златни, 3 сребърни и 9 бронзови медала.", "date": "2019.07.10", "title": "Фурор за български деца-катерачи в Австрия"}
{"url": "https://offnews.bg/obshtestvo/vandali-prekarshiha-dravcheta-v-tcentara-na-sofia-video-707000.html", "text": "Четири двугодишни дръвчета са били прекършени на централната софийска улица \"Г. С. Раковски\".Дръвчетата са засадени преди около две години, бяха здрави, в добро състояние, обясниха от Столична община, откъдето са подали сигнал в полицията. Сезирали се по публикувани вчера снимки и видео кадри в социалните мрежи.Когато чупят стъкла на спирки или кошчета, подменяме и въпреки че има загуба, тя не е толкова съществена, колкото при дръвчетата, които са живи и им трябват години, десетилетия - коментираха с възмущение от общината пред OFFNews.Оттам са категорични, че бъдат ли хванати, извършителите ще понесат наказание.Видео: \"Спаси София\"/Фейсбук", "date": "2019.07.10", "title": "Вандали прекършиха дръвчета в центъра на София (видео)"}
{"url": "https://offnews.bg/izvan-terena/rumania-i-gartcia-v-top-10-na-zhelanite-parvenstva-v-anketata-na-fifa-706994.html", "text": "Румънската Лига 1 и гръцката Суперлига се намират съответно на 6-о и 7-о място във временните резултати от гласуването за това кои първенства да бъдат включени в новото издание на популярния футболен симулатор FIFA 20.Това сочат последните резултати в сайта \"fifplay.com\". Очевидно футболните фенове в северната и южната ни съседки сериозно са се активизирали и двете първенства дават сериозна заявка за присъствие в компютърната игра. За румънското първенство са гласували 102 849 души, а за гръцкото - 99 657. Дори да не успеят да се \"уредят\" за тази година, то със сигурност имат шансове за следващата. Къде сме ние? Българската Първа лига се намира на 20-о място със скромните 51 401 гласа. Лидер в класирането е редовният участник в изданията на FIFA - Про лигата на Обединените арабски емирства (UAE League), за което са гласували 237 415 души.Финландското първенство (Finnish League) изпусна лидерската позиция и вече е на второ място с 236 897. Друг редовен участник през годините - Бразилската Серия А (Brazilian League) е трета с 203 620 гласа.Много хора предпочитат да играят двубои от четвърта Бундеслига и шампионатите на Ливан, Виетнам и Индия, отколкото да си изберат Левски, ЦСКА или Лудогорец.Ако искате да играете с любимите си български отбори, не критикувайте родното първенство, а гласувайте за него. От вас зависи дали ще късате мрежите на световните грандове с български отбори.", "date": "2019.07.10", "title": "Румъния и Гърция в Топ 10 на желаните първенства в анкетата на FIFA 20"}
{"url": "https://offnews.bg/politika/shte-porezhe-li-dnes-pravnata-komisia-mashinnia-vot-706971.html", "text": "Предложението машинният вот да отпадне от парламентарните и местните избори влиза днес в правната комисия. Това става само ден след като ГЕРБ и депутати от Обединените патриоти и Воля внесоха предлежението за промени в Изборния кодекс. Според него машинно гласуване ще има само на европейски и президентски избори. Мотивът е, че то създава много организационни проблеми, както стана видно на изборите за ЕП на 26 май, и носи сериозен риск за провеждането на вота, а освен това е твърде скъпо.След като правната комисия гласува промените днес, разглеждането им в пленарна зала е планирано още за този петък.БСП и омбудсманът Мая Манолова вече се обявиха срещу ограничаването на машинното гласуване.Според досегашния регламент то постепенно трябваше да се въведе във всички секции.“", "date": "2019.07.10", "title": "Ще пореже ли днес правната комисия машинния вот?"}
{"url": "https://offnews.bg/temida/mitropolit-antonij-imot-zaveshtan-na-tcarkvata-e-prodavan-ot-chuzhd-706975.html", "text": "Наследствен имот на Западноевропейската епархия, който тя е придобила чрез завещание, е бил обект на продажба от чужди лица, обяви в интервю за сутрешния блок на  западно- и средноевропейският митрополит Антоний. Той е човекът, подал сигнал към прокуратурата за незаконна продажба на църковни имоти, за което бе съобщено вчера. Сигналът е внесен преди по-малко от месец.Митрополитът добави, че заради течащото разследване към момента не може да даде повече подробности.По информация на Нова един от имотите се намира на улица Цар Симеон 210 в София.Прокуратурата обяви, че проверява двама известни столични нотариуси за сделки с фалшиви завещания, пране на пари и съмнителни сделки с имоти, собственост на църквата. „Става въпрос за наследствен имот на Западно- и Средноевропейската епархия. Подадох сигнала, тъй като установихме, че той се продава от чужди лица. Не познавам лицата, които се проверяват. Към момента Светият синод няма сигнали за други подобни злоупотреби”, заяви митрополит Антоний.", "date": "2019.07.10", "title": "Митрополит Антоний: Имот, завещан на църквата, е продаван от чужди лица"}
{"url": "https://offnews.bg/nashite-avtori/kalin-terzijski-kosata-prez-liatoto-706969.html", "text": "Лятото започна особено горещо, мухите увиснаха във въздуха от печал и умора, а медиите изпаднаха в тежка, лятна инсуфициенция откъм теми.С думата „откъм” поздравявам именно медиите.И така.Преди десетина дни някакъв главен редактор ми прати писмо на електронната поща, че иска от мен да му напиша лайфстайл материал.Защото си бил лекар, нека материалът да бъде пълен с научна информация. Но го насочи към потребителите. Нали се сещаш? – беше ми писал редакторът – към потребителите!Аз никога не съм знаел какво е това лайфстайл материал. Нещо за стила на живот, доколкото схваща старата ми пиянска глава. Но не точно. Знам, че трябва да е надуто, префърцунено, самодоволно и пълно с голяма фамилиарност към света на скъпите вещи.Освен това, аз имам съвсем бегла представа какво харесват потребителите. Имам някакво понятие, че обичат всичко струващо над петстотин лева, и с това се изчерпват познанията ми за тях. Не съм експерт. Искам да кажа, че нямам десет кожи от потребители в кабинета си, нямам даже и препарирана глава на потребител на стената.А пък ме беше срам да попитам главния редактор на списанието какво трябва да има в един лайфстайл материал. Не обичам да ме поучават. Не обичам да показвам също, че някой знае нещо повече от мене. Надменен човек съм.Примерно страшно се обиждам, когато някое момченце ми каже, че не разбирам от даунлоудване на емпетройки. Или че браузъра ми е нещо си там... Или че не съм гледал новия блогбастър или нещо подобно. От една страна, завиждам на младите надути пикльовци за умението да си въобразяват, че представляват нещо повече от пилешка цвъкня, след като знаят коя марка джиесеми са модерни това лято... От друга страна, въобще не ми дреме за тяхната пиклива консумация. Знам, че един ден техният лайфстайл ще стане купчина тор, като всичко друго в тоя шибан живот. Но материал трябваше да напиша, защото обичам парите. С тях си купувам глина за моделиране на малки скулптури, както и семена за цветя, които сея в градинката пред мръсния, военен блок, в който осъществявам своя налудничав, антиконсуматорски лайфстайл. Тоест – моя живот.Но трябва да повторя: лайфстайл материалите не ми се удават.Ето защо, за да разбера какво има в лайфстайл четивата, аз си купих и прочетох един куп списания. Събрах каквото можах, напрегнах се и създадох следния материал, пълен с научна информация, със стил и консуматорска мъдрост. Материал, който да учи младите хора как да живеят.Ето го и него.КОСАТА ПРЕЗ ЛЯТОТОПрез лятото ултравиолетовите лъчи, както и алфа, бета и гама лъчите унищожават част от косъма на нашата коса. За да я опазим, което е тенденция на световно ниво, е необходимо да следваме следните правила:н/ Повече сън!Ако спите много, ако си полежавате до късно и добре си отспивате в неделите, вашата коса ще бъде здрава и обемиста всеки ден! Спящата красавица е била изключително доволна от косата си, която е запазила перфектна със сън от минимум сто години. Ако някак си си осигурите минимум триста години сън всеки ден, ще добиете невероятен блясък на косъма! При такъв блясък хелиевите атоми се разпадат до водородни ядра и кварки. С права или къдрава, тъмна или светла коса, вие ще се чувствате наистина комфортно!р/ Не убивайте!Това е едно златно правило, което е известно на всички малки или пораснали момичета от стотици години, но често се забравя! А забравяйки го не правим нищо друго, освен да навреждаме на обема и блясъка на косата си!м/ Модните тенденцииМодните тенденции в момента могат да се опишат най-образно с една единствена фраза: Бъди себе си!Да променяш естествения си чар с фалшива брада и черни очила е остаряло! Леко небрежната прическа а'ла Доналд Тръмп е безумно ефектна в настоящия сезон. Не прекалявайте с гела!ц/ Да премахнем въшките!Въшките са чест и неприятен обитател на нашата коса! Понякога те могат да предизвикат неприятен сърбеж и зачервяване на най-интимните места от нашето тяло. За да се избавим от тях, бихме могли да използваме множество най-модерни препарати, но ако сме привързани към традициите на нашия древен народ, ще използваме следната простичка женска хитрост: 1 чаша газ, 1 чаша мас (за предпочитане свинска), 1 чаша оцет. Получената смес се втрива в косата и стои така около час. Ефектът е невероятен!ш/ Да избегнем ядрената зима!Когато държим на блясъка и обема на косата си, ние трябва да избягваме ядрени конфликти, които предизвикват много излишен стрес. Да не говорим, че късните ефекти от тях са много неприятни за косата ни! След ядрен конфликт косата става трошлива, дори скорпионите, живеещи в празните очни кухини я отбягва! Така че – ако не е съвсем неизбежно, не влизайте в ядрен конфликт. Същото важи в още по-голяма степен за така модерните термоядрени конфликти.я/ Приятните емоцииАко често се усмихвате, смеете, заливате или напикавате от смях, това ще донесе много жизненост на корените на косата ви! Не забравяйте да бъдете весела през целия ден! Има данни, че жените, преживели самолетна катастрофа имат два пъти по-малък обем на косите, докато жени, преживели две самолетни катастрофи имат цели осем пъти по-малък обем на косъма.ю/ Избягвайте смъртта!Действително, някои съвременни стилисти твърдят, че косата продължава да расте и да придобива обем почти цяла седмица след смъртта, но това не е гаранция, че видът и ще остане перфектен! Гнилостните микроорганизми, както и някои други неприятни проблеми идват заедно с настъпване на смъртта, особено през лятото!В заключение можем да заявим, че лятото е прекрасен сезон за нашата коса, но ако умеем да се грижим правилно за нея!Ваш д-р Терзийски", "date": "2019.07.10", "title": "Калин Терзийски: Косата през лятото"}
{"url": "https://offnews.bg/futbol/dva-sa-stadionite-koito-mogat-da-priemat-final-za-superkupata-na-evro-706974.html", "text": "България ще кандидатства за домакинство на Суперкупата на Европа за 2023 година, съобщава \"24 часа\", позовавайки се на свой източник от Българския футболен съюз.Първият вариант е срещата да се състои на новия национален стадион. Вторият е съоръжението във Варна, което вече е полуготово на груб строеж, да приеме сблъсъка.Онзи ден на среща с босовете на трите гранда от Първа лига, премиерът на Бойко Борисов обяви, че България винаги може да вземе такъв мач.Важното е за какво ще се използва стадионът след това.", "date": "2019.07.10", "title": "Два са стадионите, които могат да приемат финал за Суперкупата на Европа през 2023 година"}
{"url": "https://offnews.bg/futbol/levski-leti-s-polet-1914-706976.html", "text": "Добра поличба намериха в Левски преди двубоя от първия квалификационен кръг на Лига Европа срещу Ружомберок.Мачът е утре, 11 юли, от 19,30 часа в Словакия. Днес сините пътуват за страната с чартърен полет, чийто номер е 1914 - годината на основаване на вековния клуб. Съвпадението беше прието с голямо настроение от играчи и треньори.Самолетът също беше специално брандиран за 26-кратните шампиони. Символър \"Л\" беше изрисуван на корпуса на машината, а в салона също присъстваха елементи с логото на клуба.Вчера Левски направи последнато си тренировка в София преди първата среща с Ружомберок.Заниманието се проведе на основния терен на стадион „Виваком Арена Георги Аспарухов“ и бе основно с тактически упражнения.По индивидуална програма се подготвяха Холмар Ейолфсон, Дени Алар и Николай Михайлов.", "date": "2019.07.10", "title": "Левски лети с полет №1914"}
{"url": "https://offnews.bg/kultura/zad-kulisite-na-spektakala-caged-ot-gaya-dance-company-706999.html", "text": "Световната премиера на Caged ще се състои на 7 септември в Дом на културата “Борис Христов” от 19:30 часа. Спектакълът е първият проект на основаната в Пловдив Gaya Dance Company и е копродуциран от Фондация “Едно за Култура и Изкуства”. Билети ще намерите онлайн в мрежата на EpayGo.Хореограф на Caged е Пансън Ким (Корея), а в спектакъла взимат участие българските артисти Павел Терзийски (музикално изпълнение), Стефан Димитров и Полина Христова (кукловоди), Никола Тороманов (сценография), Мариета Голомехова (дизайн на кукли и маски) и Емилиян Гацов (композитор и озвучител). На сцената ще видим танцьорите от Корея - Бонг Су Ким, Йонгджун Шин и Джийон Янг, а светлинният дизайн е поверен на Каролин Вандам от Франция.Сливайки съвременен танц, музика и куклен театър в едно цяло, Caged ни отвежда в света на страховете, които царуват над съзнанието и умовете ни. Заклещени в страх, забравяме, че това е състояние на духа, което може да бъде победено. Как? Като оставим страховете да преминат през нас, вместо да ги затваряме вътре в себе си. Като отворим съзнанието си и си позволим да бъдем истински щастливи.Спектакълът ще ни запознае с историите на трима персонажи, затворени в клетките на собствените си страхове, които ще оживеят на сцената под формата на танцуващи реални и нереални същества. Докато героите отделят огромно количество психологическа енергия, борейки се с “демоните” си, те ще се материализират в една нова действителност.Кой стои зад проекта?Пансън Ким - хореограф и основател на Gaya Dance CompanyНа сцената Пансън Ким изследва съкровените емоции, тънките струни на душевността и обмяната на енергия между хората. CAGED е първата творба на неговата компания Gaya Dance Company а сам споделя, че тя е “огледало на собствените ни увреждания”.Пансън Ким се занимава със съвременен танц още от дете и завършва Националния университет по изкуства в Корея (K-Arts) в Сеул. Развива международна кариера като танцьор в продукции на Жан-Клод Галота, Изток Ковач, Исмаел Иво, Laboratory Dance Project, Мина Ю и други. От 2010-а година насам създава е хореограф на редица съвременни танцови спектакли с международно признание.Джийон Янг, Бонг Су Ким и Йонгджун Шин - танцьориДжийон Янг следва съвременен танц в Националния университет по изкуства в Корея (K-Arts), а след това се присъединява към танцова компания LDP в Южна Корея. Участвала е в проекти на Art Project Bora и е танцувала на международни сцени по целия свят, включително в Швейцария, Мексико, Германия, Испания, Франция, Финландия, Щатите и Индонезия.Бонг Су Ким е танцьор и хореограф, базиран в Сеул, Южна Корея. След като завършва специалност Съвременен танц в Националния университет по изкуства в Корея (K-Arts), Ким започва да танцува за множество компании, както в Корея, така и навън. В момента е основният хореограф в колектива Ubuntu и член на креативната група mover.Йонгджун Шин е танцьор от корейски произход, базиран във Франция. Той е част от танцовата компания Theater Bielefeld, като преди това, също като Джийон Янг, е бил част от LDP в Южна Корея. Участва в в редица международни продукции, а също така и преподава танц в Училището по изкуства в Лозана.Павел Терзийски - музикално изпълнениеПавел Терзийски е уникален джаз вокалист, чиито разнообразни техники пренасят слушателите в далечни земи и представят дълбоко ниво на преживяване на музиката. През последното десетилетие участва в множество солови и групови проекти с някои от най-големите имена, част от българската ъндърграунд джаз сцена - Антони Дончев, Росен Захариев, Arable Karajan и други. Открояващ се със своите оригинални музикални импровизации, Павел е познат сред публиките в Германия, Великобритания, Австрия, Норвегия и Холандия.Емилиян Гацов - композиторЕмилиян Гацов живее и работи в цяла Европа. Гацов създава и музикалната среда за голяма част от спектаклите на Иво Димчев. Автор e на музиката на повече от 70 театрални постановки, танцови спектакли и филмови продукции. Сътрудничи с популярни български режисьори като Мариус Куркински, Десислава Шпатова, Касиел Ноа Ашер и други. Няколко пъти е номиниран за „Икар“ и „Аскеер“ в категорията за авторска музика и печели „Икар“ за „Психоза 4:48“ на Десислава Шпатова. Автор е и на музиката на множество танцови проекти на формации като NOMAD Dance Academy, балет Арабеск, Brain Store Project и други.Полина Христова и Стефан Димитров - кукловодиПолина Христова се изявява на различни сцени в българския куклен театър от 1993-а г. насам. Актриса, завършила НАТФИЗ в специалност Актьорско майсторство за куклен театър в класа на проф. Жени Пашова, Полина има редица награди от фестивали за куклен театър в България, Холандия, Сърбия и Хърватия.Стефан Димитров е български театрален и филмов артист и кукловод. Новаторският му стил се радва на популярност и престижни награди от 2013-а година насам. Стефан е развил изключителен усет към детайлите в интеракцията си с предмети и други материали, включително кукли, като използва естествен подход и разширява границите на традиционното кукловодство.Мариета Голомехова - дизайн на кукли и маскиМариета Голомехова започва кариерата си като актриса, развивайки широка палитра от умения и богат визуален речник, които след това обогатяват цялата ѝ кариера като театрална и филмова актриса. От 1995-а година насам се занимава с дизайн на декори, кукли, костюми и създава сложни картини, които в последствие се използват в известни постановки в София. Мариета Голомехова стои зад сценографията на някои от най-успешните проекти на известния режисьор Веселка Кунчева. Работата ѝ е известна във Франция, Япония, Белгия, Чешката Република, Сърбия.Никола Тороманов - сценографияНикола Тороманов е носител на 6 награди “Аскеер”, 3 награди “Икар” и множество признания както в България, така и зад граница. Основен фокус на творческата му дейност е да намира визуални решения и да ги представя в различни формати, включително изложби. Заедно с писателя Георги Господинов, той е съ-автор на книгата “Вечната муха” – комикс, който показва как историята може да бъде разказана през погледа на една муха. Никола Тороманов е работил върху продукции от сферата на съвременните изпълнителски изкуства в България, Германия, Русия, Турция и други държави.Каролин Вандам - светлинен дизайнКаролин Вандам живее и работи във Франция, а през последните 15 години е участвала като асистент на едни от най-големите театрални режисьори в страната. Започва да създава изцяло собствени светлинни дизайни през 2008 г. с филма “La Maison Tellier” на френската режисьорка Елизабет Рапно. Осъществявала е светлинния дизайн на различни театрални и оперни продукции като „Севилският бръснар” от Джоакино Росини, \"Така правят всички жени\" (Cosi fan tutte) и “Дон Жуан” от Моцарт. От 2015 г. насам тя работи върху адаптирани пиеси, една от които е по новелата “Коледни Песни” на Чарлз Дикенс.Виктория Костова - мениджър продукцияВиктория Костова работи в сферата на културата от няколко години, била е част към OpenArts Foundation, ОСАИК „36 маймуни\", „Червената къща - център за култура и дебати\", „Фондация Елизабет Костова\", „Гьоте институт\" и Фондация ЕДНО. Интересува се от форум театър, контактна импровизация и различни визуални изкуства и към момента изучава Журналистика в СУ “Св. Климент Охридски”. Има опит в работата с различни неправителствени организации с обучителни и социални цели.", "date": "2019.07.10", "title": "Зад кулисите на спектакъла Caged от Gaya Dance Company"}
{"url": "https://offnews.bg/politika/pg-na-patriotite-shte-e-s-dvama-sapredsedateli-izhvarliha-siderov-706978.html", "text": "Волен Сидеров вече няма да е председател на парламентарната група на Обединените патриоти, стана ясно днес. Решението е взето на заседание на групата, на което не са присъствали депутатите от \"Атака\".Аргументът за рокадата е, че досегашният председате от месеци не е свиквал заседанието на парламентарната група.Парламентарната група на т. нар. \"патриоти\" вече ще има двама съпредседатели - Валентин Касабов (НФСБ) и Искрен Веселинов (ВМРО). Заместник-председатели вече са Милен Михов (ВМРО) и Борис Ячев (НФСБ). Юлиан Ангелов (ВМРО) и Христиан Митев (НФСБ) ще са секретари.Сидеров все още не е коментирал промяната.", "date": "2019.07.10", "title": "ПГ на 'патриотите' ще е с двама съпредседатели, изхвърлиха Сидеров"}
{"url": "https://offnews.bg/obshtestvo/gramotevichni-buri-vrahlitat-stranata-dnes-706962.html", "text": "Днес цялата страна от запад на изток ще бъде обхваната от валежи, които ще продължат с прекъсвания през целия ден, показва прогнозата на НИМХ. Ще вали интензивно, на места и продължително с гръмотевични бури, бурен вятър и градушки. Привечер и през нощта срещу четвъртък преваляванията ще спират отново първо в Западна, а по-късно и в Източна България.За цялата страна са в сила предупреждения за опасно време. В Северна и Централна България количествата ще са около 35-40 литра на квадратен метър, а в най-южните и източните райони има условия да паднат до 80 литра на квадратен метър дъжд за денонощието. В Благоевград, Смолян, Кърджали, Хасково, Ямбол, Бургас и Варна е обявен оранжев кодДневните температури ще са доста по-ниски от обичайните през юли. В северната половина на страната – между 21 и 24 градуса. На юг ще бъде малко по-топло – от 24 до към 30 градуса.Черноморието също попада в плен на лошото време. Валежите там ще са по-значителни следобед, привечер и през нощта. Почти по цялото крайбрежие се очакват значителни количества дъжд, в южните райони и с гръмотевични бури. Температурите през деня – около 25 градуса на въздуха и 24-25 на морската вода. Морето ще е спокойно.", "date": "2019.07.10", "title": "Гръмотевични бури връхлитат страната днес"}
{"url": "https://offnews.bg/politika/mashinno-glasuvane-na-mestnia-vot-ne-triabva-da-ima-smiatat-bivshi-ch-706980.html", "text": "Местният вот е най-сложният вот в България и там ще има най-тежки проблеми с 6000 машини за гласуване, както е планувано в момента, коментира в сутрешния блок на  математикът и бивш член на ЦИК проф. Михаил Константинов.Според него отпадането на машинното гласуване е добра идея, но много внимателно трябва да се прецени ползата от въвеждането на този вид машинно гласуване изобщо.\"Няма да се уморя да повтарям, че точно такова машинно гласуване в Европа в момента няма. Има го в 160 белгийски общини от общо 600, т.е. в 40 на сто от Белгия го има. Така че тези неща не трябва с лека ръка да се приемат. Имаше тежки неправилни изказванията, че който е против машинното гласуване, е против техническия прогрес и искал да фалшифицира изборите. Това са абсолютно несъстоятелни твърдения\", заяви проф. Константинов.По думите на Цветозар Томов, бивш член на ЦИК, за местните избори машинно гласуване не трябва да има.\"Най-малкото поради причината, че не сме готови да го проведем разумно и няма да можем да го проведем разумно. Ще стане пълна каша\", каза Томов. По думите му единственият проблем, който машинното гласуване у нас може да разреши, е да се избегнат грешки и злоупотреби при преброяването на вота.Според него за десет години са направени \"маса глупости с въвеждането на машинното гласуване\". Правим едни и същи експерименти от 2009 година и получаваме едни и същи резултати, заяви той.Проф. Константинов прозива депутатите, на които им предстои отново да редактират Изборния кодекс, да върнат повторната техническа обработка на протоколите в ЦИК, след въвеждането им от секционните комисии. За местните избори повторното въвеждане на резултата отпадна, а това носи риск от много технически грешки, посочи професорът.", "date": "2019.07.10", "title": "Машинно гласуване на местния вот не трябва да има, смятат бивши членове на ЦИК"}
{"url": "https://offnews.bg/turizam/gerb-dps-patrioti-i-volia-othvarliha-vetoto-na-radev-i-posiakoha-kam-706981.html", "text": "Ветото на президента Румен Радев върху промените в Закона за черноморското крайбрежие бе отхвърлено с парламентарното мнозинство  от 143 гласа - ГЕРБ, ДПС, Обединени патриоти и Воля.Против гласуваха само 66 депутати от БСП, а един от левицата се въздържа.Новите текстове, с които се забранява разполагането на плажни принадлежности като палатки, чадъри, кърпи и шезлонги върху пясъчните дюни, бяха гласувани на 13 юни. При нарушение се налагат глоби в размер от 500 до 1000 лева.Приети бяха санкции и за паркиране или преминаване на автомобили през пясъчните образувания от 1 000 до 3 000 лева. В мотивите за ветото държавният глава посочва, че ограниченията са значителни в сравнение със сегашния ред, както и че законът въвежда строги санкции, а не определя местата за къмпингуване.През последните седмици в столицата имаше няколко протеста срещу поправките в закона.", "date": "2019.07.10", "title": "ГЕРБ, ДПС, патриоти и Воля отхвърлиха ветото на Радев и посякоха къмпингуването"}
{"url": "https://offnews.bg/sviat/zelenski-otmeni-voennia-parad-zaradi-visokata-mu-tcena-shte-dade-pari-706982.html", "text": "Украинският президент Володимир Зеленски отмени традиционния военен парад по случай Деня на независимостта на 24 август заради високата му цена. Във видеобръщение на страницата си във Фейсбук той обяви, че спестените \"300 милиона гривни ще бъдат платени като премии на военните\", предаде БТА.Искам да споделя с вас новата ни идея. Обикновено на 24 август, в Деня на независимостта на Украйна, у нас има военен парад - помпозен и скъп. Според мен тази година вместо за парад ще е по-добре да отделим тези пари на нашите герои, нашите военни, така че решихме да заделим 300 милиона гривни (около 11,5 млн. долара) за всички наши военнослужещи, каза президентът.Зеленски отбеляза, че на 24 август Киев ще чества героите и ще празнува Деня на независимостта, \"но в нов формат\".Миналата година Украйна отбеляза 27-та годишнина на независимостта си с най-мащабния за последните години парад. В него участваха 4500 военни и представители на различни силови структурr, 250 единици техника, както и авиация. Каква сума е била похарчена за парада, министерството на отбраната не каза. Според украинския политолог Руслан Бортник обаче Киев е похарчил 40 млн. долара за военен парад през 2011 г., а той бил по-скромен от миналогодишния.", "date": "2019.07.10", "title": "Зеленски отмени военния парад заради високата му цена, ще даде парите на армейците"}
{"url": "https://offnews.bg/zdrave/d-r-miroslav-georgiev-nov-metod-pozvoliava-diagnostitciraneto-na-raka-706972.html", "text": "Термограф, на базата на матрици с течни кристали, и изкуствен интелект позволяват откриването на тумори с размер 3мм, при диагностициране на рак на гърдата. Ранното откриване на заболяването дава 98,6% шанс на пациентките да бъдат излекувани.Апаратът, с който работят В МЦ „Майчин дом“, напомня повече авангарден козметичен уред. Таблет осъществява връзката му със сложен софтуер. Медицинският център е първият в Европа, след страната създала метода - Полша, в който е въведен. Отскоро центърът е референтен за Балканите. У нас ще бъде базиран софтуерът, който ще обработва ехографските изследвания на пациентките от региона.За неинвазивния метод на диагностика и предимствата му разговаряме с д-р Мирослав Георгиев, управител на МЦ \"Майчин дом\".Д-р Георгиев, как работи този метод?За този метод е взета една базисна, стара технология, която се нарича термография, но изведена на ново ниво, на базата на матрици с течни кристали, съчетана с изкуствен интелект, който обединява най-модерните технологии в областта - самообучаващи се невронни мрежи и супер компютри, които правят по 300 млрд. операции в секунда.Ние изпращаме между 90 и 150 термографски изображения, които сваляме за няколко минути при прегледа. Качваме ги на таблета и ги изпращаме на сайта на телемедицинския център във Варшава. Компютрите ги обработват, сравняват ги с база изображения от 100 хиляди пациенти и в рамките на минута връщат отговор.Ако няма температурна или структурна асиметрия в гърдите, констатират, че не е открита. Ако се открие находка – най-често при жените с кисти, с фиброаденомни изменения, се налага второто ниво – снимките се изпращат на водещи специалисти, които преценяват дали отклоненията в параметрите са несъществени или лекуващият лекар трябва да препоръча по-нататъшни процедури. Този отговор трябва да дойде до 48 часа, но най-често се случва да го получим в рамките на деня.Какви други преимущества има?Методът е абсолютно безвреден. Пациентките усещат само докосването на матрицата до гърдите. За разлика от мамографията няма облъчване. Прегледът се извършва в рамките на 10-15 минути, в които е включена и 6-минутната адаптация за темпериране на кожата, време, през което запознаваме жените с вредните фактори, които могат да бъда причина за поява на рак на гърдата. В рамките на минута-две получаваме резултата. Най-малкият тумор, който може да открие методът, е 3 мм, т. е. в съвсем ранен стадий. Туморът открит в ранен стадий е 98,6% лечим. Това значи, че бихме могли да спасим 99 от 100 жени.Какво трябва да имат предвид жените, които искат да се прегледат?Първите два-три дни от месечния цикъл не са подходящи, защото има хормонална промяна на гърдите. Ако имат микрооперации за отстраняване на кисти, прегледът може да се направи една година след последната операция, за да няма структурна асиметрия. На този етап диагностиката не може да се прави при жени с една гърда, тъй като няма софтуер. При жени с повече от едно изследване има възможност за проследяване. Методът е подходящ и за пациентки с импланти, при другите методи това пречи на диагностиката.Каква е статистиката за периода, в който прилагате този метод на диагностика?За малко повече от половин година сме прегледали над 2000 жени. За първите 600 имахме около 79 положителни резултата, от които имаме няколко абсолютно потвърдени с биопсия, оперирани. Тревожното е, че има изключително подмладяване на това заболяване, най-засегната е групата 30-50 години, която не се обхваща от задължителния скрининг.Много по-евтино е да платиш 60 лв. веднъж в годината, отколкото да плащаш по 10 хил. лв. месечно за химиотерапия, операции и други скъпи лечения. Цената на профилактичните методи е пренебрежимо ниска в сравнение с последващото лечение на един тежкоболен пациент.Апаратът е мобилен, което улеснява скрининга на заболяването. Всъщност първоначално компанията се ориентира към клиентски модел, който е бил продаван в аптеките, на жени с наследствена обремененост, за да могат сами да се наблюдават. Но поради психологическия момент, при положителен резултат, се минава към професионалната версия, при която изследването се прави от обучено медицинско лице.", "date": "2019.07.10", "title": "Д-р Мирослав Георгиев: Нов метод позволява диагностицирането на рака на гърдата в най-ранен стадий"}
{"url": "https://offnews.bg/tenis/andi-mari-malko-veroiatno-e-da-uchastvam-poedinichno-na-us-open-706983.html", "text": "Бившият световен номер 1 в мъжкия тенис Анди Мъри сподели, че е малко вероятно да участва на сингъл по време на турнира от Големия шлем US Open.\"Много неща трябва да направя, за да съм готов физически. От гледна точка на времето, е малко вероятно да участвам поединично.За съжаление съм далеч от възможността да играя три от пет сета. Искам да съм уверен, че съм в оптимално физическо състояние преди да се включа и в това състезание.Не знам колко време ще ми отнеме. Може да са 12 месеца, може да са 18, за да се възстановя,\" каза Мъри.Британецът претърпя операция за смяна на тазобедрена става в края на януари. Той се завърна с гръм и трясък, след като триумфира в Куинс при двойките.Сега пък прегазва всичко по пътя си на \"Уимбълдън\" със свята партньорка на корта Серина Уилямс. Звездният тандем в схемата на смесени двойки стигнах до третия кръг на надпреварата, където ще се изправи срещу поставените под №1 в схемата на турнира - Бруно Соареш и Никол Мелишар. ", "date": "2019.07.10", "title": "Анди Мъри: Малко вероятно е да участвам поединично на US Open"}
{"url": "https://offnews.bg/112/shestima-raneni-pri-chelen-sblasak-na-linejka-i-kola-kraj-veliko-tarno-707028.html", "text": "Шестима души са ранени при челен сблъсък тази вечер между линейка и лек автомобил на пътя Велико Търново – Горна Оряховица край Арбанаси.Пострадали са три възрастни жени на хемодиализа и шофьорът на линейката. Специализираният автомобил е превозвал жените от Великотърновската болница към Горна Оряховица, съобщава БНР.Пострадали са и две жени от лекия автомобил.Прегледите на шестимата продължават в областната болница във Велико Търново. Засега няма данни някой от ранените да е с опасност за живота.Пробите за алкохол на шофьорите на линейката и на колата са отрицателни.", "date": "2019.07.10", "title": "Шестима ранени при челен сблъсък на линейка и кола край Велико Търново"}
{"url": "https://offnews.bg/politika/prezidentat-nasrochi-mestnite-izbori-za-27-oktomvri-707009.html", "text": "Президентът Румен Радев насрочи със свой указ избори за общински съветници и кметове да се състоят на 27 октомври 2019 г.Указът на държавния глава е на основание чл. 98, т.1 от Конституцията на Република България във връзка с чл. 4, ал.1 от Изборния кодекс, съобщават от Президентството.", "date": "2019.07.10", "title": "Президентът насрочи местните избори за 27 октомври"}
{"url": "https://offnews.bg/futbol/ventci-stefanov-otborite-ot-parva-liga-shte-stradat-zaradi-tcska-707005.html", "text": "Босът на Славия и член на Изпълкома на Българския футболен съюз Венцеслав Стефанов разкритикува ЦСКА заради отказа на \"червените\" да се включат в споразумението за тв правата.В края на миналата седмица ръководството на \"армейците\" изпрати ултимативно писмо до БФС, с което иска преразглеждане на договора за медийното излъчване през новия сезон.Причината е четворен конфликт на интереси в контракта на централата с фирмата носител на правата - \"Футбол Про Медия\".По този повод Стефанов заяви, че ЦСКА може да отиде да играе в някой европейски шампионат и допълни, че заради упорството на тима от \"Армията\", ще страдат всички отбори от Първа лига.\"Какво е това нещо? Това на нищо не прилича! Нали имаше среща с премиера, за да има феърплей. Това ли е феърплея на ЦСКА?Левски подписа, а ЦСКА не го е направил. Заради тях ще страдат повечето отбори от Първа лига, тъй като разчитат на парите от ТВ правата.От сутринта ми звънят собствениците на отборите, които са притеснени. За тях тези средства са много важни, а някой е решил да си играе със съдбата на клубовете.Ако ЦСКА смята, че е толкова голям отбор и иска повече пари, нека отиде да играе в друг шампионат. Защо всички трябва да страдат заради тях\", каза Стефанов.", "date": "2019.07.10", "title": "Венци Стефанов: Отборите от Първа лига ще страдат заради ЦСКА"}
{"url": "https://offnews.bg/kultura/festivalat-exit-napravi-naj-dobroto-si-izdanie-do-sega-s-200-000-gost-707002.html", "text": "EXIT, един от водещите световни фестивали от две десетилетия насам, затвори портите си в понеделник сутринта, след поредния впечатляващ изгрев на световно признатата сцена на mts Dance Arena! Преди голямата 20-та годишнина през следващата година, тазгодишното издание вече беше най-масовия Сръбски фестивал, който достигна своя нов исторически връх в много различни точки, като счупи ежедневния си рекорд от самото начало в четвъртък. Над 200 000 любители на музиката от повече от 90 страни, преминаха през фестивалните порти за четири дни и нощи.Разнообразния лайнъп от артисти, разпростиращи се на над 20 различни сцени и допълнителни 20 зони в безценната сценография на колосалната Петроварадинска крепост от 18-ти век, изградена върху скала, която гледа към Дунав и очарователния град Нови Сад, са сред отличителните черти на EXIT, които отново оставиха много от посетителите без думи.Някои от водещите световни музикални звезди бяха добавени към цялостното преживяване, включително The Cure, Greta Van Fleet, The Chainsmokers, Carl Cox, Skepta, Amelie Lens, Paul Kalkbrenner, Dimitri Vegas & Like Mike, Solomun, Tom Walker, IAMDDB, Jeff Mills, Chase & Status, Desiigner, Maceo Plex, Lost Frequencies и стотици други.Като един от малкото големи фестивали, родени от социалния активизъм, EXIT отново приветства активистите от племето на Постоянния рок, които се борят за опазване на живота на Земята и изнесоха много силна реч на церемонията на откриването. Фестивалът включваше и видео съобщения от Yoko Ono, като и от най-добрия тенисист в света, Novak Djokovic, който започна дългосрочно сътрудничество между фондацията си и фондацията на EXIT за развитие на предучилищното образование в Сърбия.Денят на откриването бе официално обявен като OPENS Day, съкращение от \"Omladinska Prestonica Evrope Novi Sad\", което се превежда от титлата на ЕС на европейската столица на младежта, която екипът на EXIT инициира за собствения си град. Това беше и най-големият ден от фестивала, тъй като на 4 юли 56 000 посетители зададоха новия дневен рекорд на посещаемостт.А концертът на The Cure, групата, която ще участва на почти всички големи фестивали тази година, вдигна енергията толкова високо, поради което се оказа и най-добрият EXIT досега. Емблематичният DJ Carl Cox, както в собствения си солов сет, така и в редкия back2back с Maceo Plex, беше в огромната Dance Arena, пълна с 25,000 танцьори, като ги водеше с часове през нощта и изгрева на слънцето,чак до 8 часа в тази гореща сутрин.Горещата петъчна вечер довя водещите световни хитмейкъри, The Chainsmokers, които представиха възхитително шоу, последвани от иконите на барабаните и баса, Chase & Status, предшествани от легендарния фронтмен на Pantera, Phil Anselmo. Dance Arena посрещна берлинската електронна суперзвезда Paul Kalkbrenner, също толкова популярния немски продуцент Boris Brejcha и възхитителната корейка Peggy Gou.В съботната нощ треската от еуфорията беше оправдана по отношение на най-обсъжданата група, която мнозина виждат като спасители на рок музиката,Greta Van Fleet, както и безупречното шоу на Tom Walker.В Арената танците проидължиха с 6-часовата рапсодия на харизматичния бос от Ибиса, Solomun, който докара известния си лейбъл „Solomun +1“ на Exit, с участието на редовните изпълнители участващи на EXIT като негови гости, италианското дуо Tale of Us!В експлозивния финал на главната сцена чухме Skepta с рими от новия си албум, енергичния трап герой Desiigner и новата трап-джаз дива, IAMDDB, а впечатляващото шоу на световните No.1 диджеи Dimitri Vegas & Like Mike накара хората да подивеят с високо енергийното си шоу, изпълнено с пиротехника и специални ефекти!В последния ден в Арената легендарният виртуоз от Детройт Jeff Mills и един от водещите DJ от следващото поколение, Dax J, доведоха част от най-доброто техно на 60-метровата сцена, изпълнена с най-новите технологии и LED екрани, разпростиращи се на 3000 квадратни метра!Честта на затварянето на mts Dance Arena и на целия фестивал тази година отиде във всеобщо обичаната техно героиня Amelie Lens, която получи първите си овации от хиляди викащи името й, още щом стъпи на сцената! След два часа и първият 20-минутен бис, знаейки за силната връзка между EXIT и електронните гиганти The Prodigy, белгийската суперзвезда затвори целия фестивал с \"Firestarter\" в чест на покойния Keith Flint, като отпразнува живота с 25-те хиляди, които останаха до самия край в 8:30ч. в понеделник сутринта.EXIT 2019 бе идеалното въведение към големия празник следващата година, наречен EXIT 2.0, който ще отбележи 20-годишнината от световноизвестния сръбски фестивал.", "date": "2019.07.10", "title": "Фестивалът EXIT направи най-доброто си издание до сега, с 200 000 гости и лайнъп воден от The Cure, Carl Cox и др."}
{"url": "https://offnews.bg/sviat/britanskiat-poslanik-v-sasht-podade-ostavka-v-razgara-na-diplomatiches-707006.html", "text": "Британският посланик в САЩ Ким Дарък подаде оставка. Оставката му идва в разгара на дипломатическия скандал между двете държави заради изтекли имейли, в които Дарък отправя критики към САЩ и президента Доналд Тръмп. В имейлите Дарък нарича администрацията на Тръмп \"неспособна, несигурна и некомпетентна\" и допълва, че Белият дом е \"уникално нефункционален\" и \"разделен\" под негово управление.\"Не можем наистина да повярваме, че тази администрация може да бъде по същество по-нормална; по-малко нефункционална, по-малко непредвидима, по-малко разделена на фракции, по-малко недипломатична и неспособна\", пише още Дарък.Изтеклите имейли предизвикаха скандал, а Ким Дарък обяви, че при сегашната ситуация не може да изпълнява задълженията си така, както иска. \"След изтичането на официални документи от това посолство се появиха много спекулации за моя пост и продължителността на мандата ми на посланик. Искам да сложа край на тези спекулации. Сегашната ситуация ме възпрепятства да изпълнявам ролята си по начина, по който бих желал\", обясни той в писмо до Саймън Макдоналд, началник на британските дипломатически служби.\"При тези обстоятелства най-отговорният път, който мога да следвам, е да позволя назначаването на нов посланик\", добави той, цитиран от Ройтерс и БТА.", "date": "2019.07.10", "title": "Британският посланик в САЩ подаде оставка в разгара на дипломатическия скандал"}
{"url": "https://offnews.bg/politika/pravitelstvoto-odobri-podpisvane-na-dogovor-za-iztrebiteli-f-16-za-1-2-706998.html", "text": "Правителството одобри на днешното си заседание подписването на договор за новите изтребители Ф-16 за около 1,25 млрд. долара.Договорът е за закупуването на 6 едноместни и 2 двуместни изтребителя.Министърът на отбраната Красимир Каракачанов обяви, че България е договорила и отстъпка от около 60 млн. долара. По думите му, ако Американският конгрес одобри тази отстъпка, цената за България ще падне. Подписването на договора трябва да бъде одобрено и от парламента.Преди окончателното подписване парламентът трябва да се произнесе по сделката.Точната сума от офертата на САЩ, която беше изпратена в средата на юни, не е известна, но премиерът Бойко Борисов обяви дни по-късно, че става въпрос за около 2,2 млрд. лева. САЩ настоява договорената сума да бъде платена накуп. Заради това финансовото министерство емитира вътрешен дълг за малко над 300 млн. лева. С тези пари трябва да се покрие разликата от одобрения от депутатите бюджет от 1,8 млрд. лева. Този допълнителен дълг не е разчетен в Закона за бюджета и ако се стигне до сделка, ще трябва да се направи актуализация на бюджета. Американският концерн \"Локхийд Мартин\" изпрати изявление по повод днешното решение на Министерския съвет. „Локхийд Мартин приветства решението на българското правителство да приеме писмото за съгласие (Letter of Acceptance) от правителството на САЩ за осем изтребителя F-16 Блок 70, най-новия усъвършенстван вариант на знаменития едно-двигателен изтребител на НАТО, наличен днес. Това е много важна крачка по пътя към придобиване на F-16 Блок 70, която ще бъде подкрепена с дългосрочна партньорска програма между САЩ, България, Локхийд Мартин и българската индустрия и академичната общност“, се посочва в изявлението на Джон Нилсън, директор Комуникации на Lockheed Martin за Европа и Израел.", "date": "2019.07.10", "title": "Правителството одобри подписване на договор за изтребители Ф-16 за 1,25 млрд. долара"}
{"url": "https://offnews.bg/futbol/bivsh-kapitan-na-levski-izbra-sinite-pred-rodnia-ruzhomberok-707001.html", "text": "Бившият капитан на Левски Роман Прохазка сподели, че ще подкрепя \"сините\" с цялото си сърце в мача срещу Ружомберок. Словакът коментира пред местните медии очакванията си за срещата.\"Дали ще подкрепя родният Ружомберок пред Левски? Разбира се, че не! Левски е моята любов, моят любим отбор, и му пожелавам успех!Лично аз, ако имам възможност ще дойда да подкрепя момчетата! Надявам се някой ден да мога да се завърна отново в Левски\", каза Прохазка.Той беше част от Левски от 2012 година и за това време успя да се превърне в любимец на привържениците на тима със сърцатата си игра и раздаването на терена.Прохазка остана на \"Герена\" и във времената на финансова криза, когато редица футболисти не издържаха и си тръгнаха.Левски пристигна в Словакия, където утре, 11 юли стартира участието си в Лига Европа. \"Сините\" гостуват на местния Ружомберок в първа среща от първия кръг на турнира. Мачът е от 19:30 часа.Чартърът с делегацията на 26-кратните шампиони на България кацна на летище \"Попрад-Татри\" след близо 90 минутен полет.Тази вечер от 19:30 часа футболистите на Левски ще направят своята официална тренировка на стадиона на Ружомберок, а 30 минути по-рано старши треньора на \"сините\" Петър Хубчев ще говори пред медиите.", "date": "2019.07.10", "title": "Бивш капитан на Левски избра 'сините' пред родния Ружомберок"}
{"url": "https://offnews.bg/politika/vigenin-be-izbran-za-zam-predsedatel-na-parlamenta-707003.html", "text": "Депутатът от БСП Кристиан Вигенин беше избран за зам.-председател на парламента.Това се случи след гласуване, при което той получи 101 гласа. 4 бяха против, а 4 се въздържаха.Така той най-сетне зае поста, който се полага на партията му, след като преди около година мнозинството свали от поста Валери Жаблянов. БСП се разгневи и така и не предложи заместник.В момента обаче самият Жаблянов е в немилост заради критиките си към ръководството на партията, поради което Нинова го извади от ИБ на БСП и от други постове, допълват от \"Нова\".Антон Кутев също загуби позициите си в парламентарните комисии и постове, а днес БСП му взе и комисията по взаимодействие с неправителствените организации и жалбите на гражданите. Начело на комисията го замени социалистът Георги Гьоков.", "date": "2019.07.10", "title": "Вигенин бе избран за зам.-председател на парламента"}
{"url": "https://offnews.bg/kultura/liatno-kino-v-parka-v-plovdiv-706979.html", "text": "От днес в Пловдив започва филмовият маратон под открито небе „Лятно кино в парка“. До края на месеца в града под тепетата ще бъдат прожектирани 11 филма на емблематични за града места – Цар-Симеоновата градина, Небет тепе, Младежкия хълм, парка край Гребната база, парка до Покрития мост на р. Марица, парк „Розариум“, парк „Лаута“ и „Ротари парк“ – Тракия.Освен специалната селекция заглавия от българското и европейското кино, в програмата са включени и 11 късометражни филма, които ще предшестват всяка една от прожекциите.Филмовата фиеста ще бъде открита тази вечер в Цар-Симеоновата градина с българския филм „Вездесъщият“, а другите родни заглавия в афиша са „Посоки“ на режисьора Стефан Командарев, и съвсем новата българска лента „Опърничавите“.В любими градски локации под тепетата ще могат да се видят и френските филми „Споделен мъж“, „Тя си отива“, „Чувствам се добре“ и „Последният диамант“, два италиански филма – „Фамилната къща“ и „Мястото“, руската фантастична лента „Пазители“ и испанския „Всички знаят“ с Пенелопе Круз и Хавиер Бардем.Прожекциите започват в 21:30 ч. Входът е свободен.Препоръчва се зрителите да заемат места пред екрана по-рано, както и да си носят нещо за сядане, съобщават организаторите.„Лятно Кино в Парка” е част от програмата на „Пловдив – европейска столица на културата” .", "date": "2019.07.10", "title": "Лятно кино в парка в Пловдив"}
{"url": "https://offnews.bg/tenis/strahotni-sblasatci-dnes-na-uimbaldan-vizhte-programata-za-sriada-706968.html", "text": "На централния корт световният №1 Новак Джокович ще се изправи срещу Давид Гофен в среща от 1/4-финалите на турнира от Големия шлем \"Уимбълдън\".Веднага след това Роджър Федерер ще премери сили с Кей Нишикори. На първи корт са мачовете между Гуидо Пея – Роберто Баутиста Агут и Сам Куери – Рафаел Надал.Централен корт след 15:00 часа българско време: Новак Джокович - Давид ГофенКей Нишикори - Роджър ФедерерКорт 1 след 15:00 часа: Гуидо Пея - Роберто Баутиста АгутСам Куери - Рафаел Надал", "date": "2019.07.10", "title": "Страхотни сблъсъци днес на Уимбълдън, вижте програмата за сряда"}
