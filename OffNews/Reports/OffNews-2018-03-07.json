{"url": "https://offnews.bg/sviat/chetirima-dushi-sa-tezhko-raneni-pri-napadenia-s-nozhove-vav-viena-676281.html", "text": "Четирима души са тежко ранени при две отделни нападения с ножове във Виена в рамките на 30 минути тази вечер.Първото нападение е извършено близо до прочутия увеселителен парк Пратер - мъж е наръгал с нож баща, майка и 17-годишната им дъщеря, след което избягал. Тримата, австрийски граждани, са с опасност за живота.Половин час по-късно един човек е наръган с нож на гара Пратерщерн. Пострадалият е в тежко състояние, с опасност за живота.Афганистанец е арестуван за второто нападение, предаде Ройтерс, като се позова на говорител на полицията в австрийската столица.Мотивите за нападенията все още не са установени.", "date": "2018.03.07", "title": "Четирима души са тежко ранени при нападения с ножове във Виена"}
{"url": "https://offnews.bg/temida/chinovnichka-pribrala-polovin-mln-leva-kato-obeshtavala-naglaseni-ta-676268.html", "text": "Софийска районна прокуратура е внесла обвинителен акт за измама, извършена от бивш експерт в дирекция „Автомобилно обслужване и гаражи“ в Народното събрание. С измама Десислава Алексиева -Русинова успяла да заблуди няколко души, че ще им съдейства за търг за стари автомобили на парламента и така прибрала 480 000 лв. За времето от март 2011 г. до 04.03.2013 г. обвиняемата е заемала длъжността „държавен експерт“ в Дирекция „Автомобилно обслужване и гаражи“ в Народното. В това си качество тя нямала никакви правомощия, свързани с провеждането на търгове за продажба на употребявани автомобили. Практиката била тези коли да се даряват на държавни органи и учреждения след отпадане на необходимостта от употребата им по предназначение.Въпреки това обаче, тя решила да набави за себе си облага по неправомерен начин, възползвайки се от служебното си положение. Тя се свързала с четирима души, които не познава. Представила се като служител на парламента и им предложила съдействие за участие в търгове за продажба на автомобили. За целта тя изисквала и респективно получавала от пострадалите лица различни парични суми - в общ размер 480 235 лв.Тъй като пострадалите не получили автомобилите, за закупуването на които им било обещано съдействие, а също така не им била възстановена от обвиняемата паричната сума, която ѝ били предали, те се обърнали за съдействие към органите на МВР, а по случая е образувано досъдебно производство под ръководството и надзора на Софийска районна прокуратура.В хода на производството Русинова е установена, като й е повдигнато обвинение за измама, извършена от длъжностно лице, в големи размери.Разследването е приключено, като на 07.03.2018 г. е внесен обвинителен акт срещу Русинова за описаното по-горе деяние. За него законът предвижда наказание „лишаване от свобода“ от една до осем години.Предстои делото да бъде насрочено за разглеждане в Софийски районен съд.", "date": "2018.03.07", "title": "Чиновничка прибрала половин млн. лeва, като обещавала нагласени търгове за стари коли на парламента"}
{"url": "https://offnews.bg/futbol/iuve-e-na-1-4-final-sled-trilar-sreshtu-totnam-siti-zagubi-no-prodal-676283.html", "text": "Ювентус победи Тотнъм с 2:1 и с общ резултат 4:3 от двата мача продължава към 1/4-финалите на Шампионската лига. \"Бианконерите\" написаха нова страница в историята си, след като за първи път триумфираха на територията на Лондон.Сблъсъкът беше изключително напрегнат, макар че в някои моменти темпото на игра беше бавно. Над всички беше Сон Хюн-Мин, който откри резултата в края на първото полувреме, а след почивката драмата стана пълна.Когато не се виждаше как италианския хегемон ще вкара гол, само в рамките на 180 секунди обратът беше пълен. Първо Гонсало Игуаин се разписа за 1:1, а след това Пауло Дибала даде преднина на гостите.До края инфарктните мигове пред вратата на Джиджи Буфон бяха много на брой. Веднъж дори и гредата бе верен помощник на ветерана и така торинци си осигуриха място в следващия етап от надпреварата. Лошата новина за \"бианконерите\" е, че Меди Бенатия и моторът им в средата на терена Миралем Пянич ще са с наказания за първата среща от 1/4-финалите заради натрупани жълти картони.В другия двубой тази вечер Базел постигна победа с 2:1 в гостуването си на Манчестър Сити. Този успех бе само за чест, тъй като швейцарците загубиха първата среща на свой терен с 0:4 и общият резултат от двата мача е 2:5, което означава, че \"Гражданите\" продължават напред.Гостите на \"Етихад\" обаче си тръгват с високо вдигната глава от турнира, побеждавайки лидера в класирането в Премиър лийг на неговия терен. Габриел Жезус даде преднина на домакините още в 8-ата минута, но Мохамед Елюнуси в 17-ата и Михаел Ланг в 72-ата минута донесоха обрата в полза на гостите.", "date": "2018.03.07", "title": "Юве е на 1/4-финал след трилър срещу Тотнъм, Сити загуби, но продължава (видео)"}
{"url": "https://offnews.bg/112/otkriha-trup-na-35-godishen-mazh-pod-most-na-patia-mezhdu-rozina-i-kli-676264.html", "text": "Труп на 35-годишен мъж е открит под мост на пътя между село Розино и град Клисура, съобщи говорителят на Областната дирекция на МВР-Пловдив, цитиран от агенция \"Фокус\".Сигналът за намерения труп е подаден към 12:00 часа. На мястото са пристигнали полиция и линейка.Установено е, че мъжът е на 35 години и е от София.Причината за смъртта все още не е ясна, а прокуратурата е уведомена за случая.Тъй като мостът, под който е открито тялото, е един от най-високите в страната, той често е бил използван за организирането на бънджи скокове. От полицията уточняват, че днес не е имало такива.", "date": "2018.03.07", "title": "Откриха труп на 35-годишен мъж под мост на пътя между Розина и Клисура"}
{"url": "https://offnews.bg/medii/polucheni-sa-54-kandidaturi-za-uchastie-v-initciativata-zhurnalisti-v-676271.html", "text": "Получени са общо 54 кандидатури в конкурса за участие в петото юбилейно издание на инициативата „Журналисти в училище“. Тази година борят на получените предложения се е увеличил, сравнено с предходните издания на конкурса. Кампанията става все по-популярна сред училища от цялата страна и все повече ученици поемат инициатива да поканят „Журналисти в училище“. Списък с кандидатите, вижте на „Журналисти в училище“ среща ученици от цялата страна с журналисти, свързани с наградите „Валя Крушкина – журналистика за хората“. Срещите предоставят възможност за повишаване на медийната грамотност сред подрастващите и стимулират младите хора да бъдат граждански активни. Заедно с това инициативата провокира интереса на учениците към журналистиката като кариерен избор.В периода 18 декември – 28 февруари училища от цялата страна имаха възможност да изпратят своите мотивации за участие. От всички получени 54 кандидатури най-много предложения идват от средни училища – 50%, следвани от професионални гимназии – 24%. На следващо място с по 9,2 % се нареждат езикови гимназии и основни училища. Общо 7,6% от предложенията са от природо-математически гимназии и национални училища.Участниците в конкурса са от общо 42 различни населени места в страната. Най-много предложения тази година са от Враца – общо 4, следвани от Кърджали, Сандански и София - с по 3. По две предложения са изпратени от Варна, Добрич и Карлово.Училищата, които ще участват в инициативата ще бъдат избрани от Обществения съвет на Фонд „Валя Крушкина“ по следните критерии: мотивация за участие; проявен интерес от страна на учениците; брой ученици, заявили участие в срещата; брой жители на населеното място, където се намира кандидатстващото училище (под 100 000 души); предварително планиране на срещата. По места срещите с журналистите ще се провеждат до 20 юни 2018 г.„Журналисти в училище“ е инициатива на Фонд „Валя Крушкина“ при Фондация „Работилница за граждански инициативи“. През последните две години инициативата набира все по-голяма популярност в цялата страна. Само през изминалата 2017-та година повече от 3 000 учениците от 26 училища в цялата страна се срещнаха с журналисти, свързани с наградите „Валя Крушкина – журналистика за хората“.", "date": "2018.03.07", "title": "Получени са 54 кандидатури за участие в инициативата 'Журналисти в училище'"}
{"url": "https://offnews.bg/temida/925-dushi-s-efektivni-prisadi-sa-izbiagali-i-ne-sa-v-zatvora-676266.html", "text": "925 осъдени на лишаване от свобода са успели да избегнат правосъдието и са се укрили. Това показват резултатите от проверка, разпоредена от главния прокурор Сотир Цацаров. Това са лица с присъди „доживотен затвор“ или „лишаване от свобода“, които към 15 януари 2018 г. не са задържани.В хода на проверката от тях са задържани и приведени в местата за лишаване от свобода 24 издирвани лица.От общия брой незадържани лица трима са осъдени на доживотен затвор, а 62 лица са с чуждо гражданство.Най-голям е броят на осъдените и незадържани в Софийско - 115. Следват Варна и Плевен съответно със 73 и 66 осъдени, но незадържани.В чужбина се укриват 700 души, което представлява повече от 75 процента от броя на обявените за издирване 917 осъдени лица. За част от тях са събрани данни за променена самоличност и използване на неистински документи за самоличност.Прокурорите са издали и изпратили за изпълнение 577 Европейски заповеди за арест по отношение на всички осъдени на лишаване от свобода за повече от четири месеца или с наложено по – тежко наказание, за които е установено, че пребивават на територията на държава членка на ЕС.Няма укрили се от правосъдието осъдени лица в района на районните прокуратури в Трън, Брезник, Кула, Благоевград, Сливница, Пирдоп, Етрополе, Поморие, Средец, Царево, Котел, Трявна, Тервел, Тутракан и Попово.Най – висок е относителният дял на неприведените в изпълнение наказания лишаване от свобода със срок до 1 година – около 40% спрямо общия брой неприведени наказания, резултат на значителния брой заменени наказания „пробация“.Относителният дял на неприведените в изпълнение наказания лишаване от свобода с размер над 10 години е по – малък от 5% (43).Спрямо 3 от укрилите се от правосъдие лица не са приведени в изпълнение наказания „доживотен затвор“.", "date": "2018.03.07", "title": "925 души с ефективни присъди са избягали и не са в затвора"}
{"url": "https://offnews.bg/politika/tcatcarov-veche-se-proveriava-otkade-idvat-parite-na-ginka-varbakova-676269.html", "text": "ДАНС и НАП проверяват произхода на средства на фирмата на Гинка Върбакова \"Интерком груп\" за покупката на ЧЕЗ по разпореждане на премиера Бойко Борисов. Това коментира главният прокурор Сотир Цацаров по  Едно от исканията на социалистите беше именно да се направи проверка за произходът на средствата, с които „Инерком” кандидатства за купуването на ЧЕЗ.Цацаров обаче обясни, че такава проверка вече има и ако това искане на БСП бъде изпълнено това означава прокуратурата да разпореди същата проверка на същите органи. \"Ако те открият каквито и да е нарушения, включително и данни за престъпления, ние ще бъдем сигнализирани. Да бъде извършвана проверка от наша страна и по отношение на сделката, мисля, че такъв дебат беше воден\", коментира главният прокурор. Той обаче подчерта, че проверка ще има по отношение на втората част от сигнала на социалистите- приватизацията на ЧЕЗ, която се е състояла в два етапа, през 2004 и 2012 г.", "date": "2018.03.07", "title": "Цацаров: Вече се проверява откъде идват парите на Гинка Върбакова за сдеклата с ЧЕЗ"}
{"url": "https://offnews.bg/futbol/shefat-na-sadiite-podade-ostavka-distcipat-nakaza-chorbadzhijski-i-po-676275.html", "text": "Президентът на Българския футболен съюз Борислав Михайлов прие оставката, която председателят на Съдийската комисия към БФС Петър Петров подаде по-рано днес, информираха от футболния съюз.Отговорни за съдийските наряди за следващия кръг в Първа и Втора лига ще бъдат членовете на Съдийската комисия Йордан Гулев, Кольо Данев и Костадин Стоичков. Българският футболен съюз благодари на Петър Петров за неговата работа и му пожелава бъдещи успехи, се казва още в информацията на официалния сайт на БФС.В същото време капитанът на ЦСКА Божидар Чорбаджийски беше наказан за два мача и глобен с 200 лева за удара без топка в лицето на Васил Шопов от Дунав (Русе).Решението е на дисциплинарната комисия към Българския футболен съюз (БФС) въз основа на \"експертен доклад по компетентност от съдийската комисия\". Той ще пропусне две срещи от Първа лига, но ще е на линия за мача с Левски на 18 март. От ЦСКА ще наложат и вътрешноклубно наказание на Чорбаджийски за непремерената реакция, макар и да беше провокиран.В същото време Дисциплинарната комисия отново прояви двоен аршин, като остави без последствия грубите действия на Сисиньо от Лудогорец в мача с \"Берое\" (1:0). Бразилският защитник настъпи умишлено без топка Карлос Охене, което остана ненаказано от съдиите.", "date": "2018.03.07", "title": "Шефът на съдиите подаде оставка, Дисципът наказа Чорбаджийски и погали Лудогорец"}
{"url": "https://offnews.bg/futbol/10-ot-levski-otceliaha-sreshtu-cherno-more-676278.html", "text": "Левски стигна до трудна победа над Черно море с 3:2 в двубой от 24-ия кръг на Първа лига, игран на стадион \"Тича\" във Варна.Двата отбора спретнаха здрав мач, който бе белязан с много атрактивни моменти и червен картон, след като Антонио Вутов бе изгоене в 53-ата минута. Левски поведе 21-ата минута, след като точен за своите се оказа Антонио Вутов. Черно море реагира мигновено и изравни с гол на Радослав Василев. До почивката преднината отново беше за софиянци, след като дебютен гол вкара Паулиньо.В 53-ата минута гостите останаха с човек по-малко след директен червен картон на Вутов. Това обаче не попречи на \"сините\" да вкарат и трети гол чрез Яблонски. До края Черно море имаше сили да върне един гол чрез Василев, но не и да се добере до равенството. След тази победа Левски продължава да е на третото място с актив от 49 точки с 5 по-малко от втория ЦСКА, който утре ще се изправи срещу Етър. Черно море 9-и с 27 пункта.", "date": "2018.03.07", "title": "10 от Левски оцеляха срещу Черно море"}
{"url": "https://offnews.bg/ikonomika/amerikanski-vojnitci-piani-ot-koka-kola-nakraia-mozhe-i-da-e-istina-676265.html", "text": "Гигантът Кока Кола ще експериментира с пускането на пазара на алкохолна напитка. Опитът ще е първо в Япония, но ако е успешен, е твърде вероятно алкохолната кола да пробие и в целия свят и така най-накрая да се сбъднат твърденията на комунистическата пропаганда по време на Студената война за пияни американски войници след употреба на газираната напитка.Алкохолната кола сама по себе си е революционна промяна, тъй като в столетната история на напитката досега никога не е имало опияняващи съставки в продукти на марката.Чу-хи са кенчета с алкохол, разреден с различни видове плодов сок и газирана вода.", "date": "2018.03.07", "title": "Американски войници пияни от Кока кола? Накрая може и да е истина"}
{"url": "https://offnews.bg/politika/tomislav-donchev-nito-edno-ot-pravitelstvata-na-borisov-ne-e-poluchav-676277.html", "text": "Нито едно от правителствата, на които Бойко Борисов е министър-председател, не е получавало ЧЕЗ да влезе в сделката за активите на ЧЕЗ-България, обяви вицепремиерът Томислав Дончев пред bTV.\"То не се решава с разговор в някое кюше, това се прави с писмо. Аз подобно писмо не съм чел и не съм виждал. Говоря за кабинетите, в които съм имал честта да участвам. Ако подобно предложение е правено в други правителства, служебни, това на Орешарски, това е съвсем друг въпрос, но ще се провери дали други правителства са получавали подобни предложения. Нашето не е\", каза Дончев.Според вицепремиера намесата на държавата ще бъде извънредна мярка:Томислав Дончев уточни, че предвид създалата се ситуация държавата не може да вдига рамене и да казва, че това е сделка между две частни институции и тя няма отношения към нея. На въпрос защо премиерът Борисов е казал точно това преди 2 седмици пред младежката организация на ГЕРБ, Дончев отвърна че, \"то е вярно, но очевидно недостатъчно.\"Вицепремиерът коментира още днешните протести пред Министерския съвет заради сделката с ЧЕЗ, като подчерта, че \"българското правителство, нито негова структура, е извършвало продажбата\":Томислав Дончев добави, че все пак всеки има право да организира протести, включително политически, какъвто бил днешният.", "date": "2018.03.07", "title": "Томислав Дончев: Нито едно от правителствата на Борисов не е получавало предложение от ЧЕЗ"}
{"url": "https://offnews.bg/gejming/sastezanieto-gds-indie-pitch-tarsi-naj-dobroto-nezavisimo-game-studio-676261.html", "text": "Първото издание на състезанието за независими разработчици на видео игри - , осъществяващо се в партньорство с Indie Prize и Casual Connect, както и с подкрепата на Ubisoft Sofia ще се проведе на 17 март в Puzl CoWorKing (Бул. “Черни връх” 47). Надпреварата е отворена за всички български indie компании, разработващи видео игри, независимо за каква платформа. Голямата награда е участие в международния конкурс Indie Prize Showcase 2018.Game Dev Summit Indie Pitch предоставя възможност на българските indie разработчици да представят своите игри и да получат адекватна обратна връзка от водещи експерти, както и дава допълнителни умения и знания, които да им помогнат да осъществят проекта си по възможно най-успешен начин. Финалистите в първия кръг ще участват в Master Class с експерти от различни сфери - PR&Marketing, “Бизнес развитие и комуникации”, “Презентации и презентационни умения”.Участниците в състезанието за независими разработчици ще получат по пет минути, за да представят играта си. Журито, включва професионалисти от различни сфери, между които Бисер Дянков, дизайнер и продуцент в Haemimont Games; Вирджиния Кирова, журналист в Hicomm; Миглена Николчина, Софийски университет, Факултета по журналистика на Софийския университет; Мартин Кадинов, регионален мениджър за Югоизточна Европа в ESL; Добромир Григоров, студио мениджър в B12 Games и Калин Диновски, главен геймплей програмист в Ubisoft Sofia.Победителите в първото издание на Game Dev Summit Indie Pitch ще получат възможност да представят своята игра в рамките на конференцията Casual Connect (Лондон, 29-30 май) пред хиляди професионалисти от game индустрията и представители на водещи медии.Форма за кандидатстване . ", "date": "2018.03.07", "title": "Състезанието GDS Indie Pitch търси най-доброто независимо game студио в България"}
{"url": "https://offnews.bg/kultura/waff-pristiga-v-yalta-club-za-petachno-parti-676251.html", "text": "През втората седмица на месец март YALTA CLUB ще ни срещне с още атрактивни имена от световната сцена. В петъчната вечер, на 9 март, wAFF – един от най-ангажираните и търсени клубни артисти в последно време, ще осигури голяма доза качествена музика в своя специален удължен сет в Room 1. Оригиналният му почерк нямаше как да остане незабелязан от най-големите в бранша, което съвсем естествено го превърна в част от влиятелното семейство на Hot Creations/ Paradise и резидент в DC-10 заедно с Jamie Jones. Сингълът Vibrationz, издаден от лейбъла на Adam Beyer, както и Freaks, издаден от лейбъла на Sven Vath, са само някои от хитовите тракове на wAFF. Сетът му ще е дълъг и вълнуващ, а откриващия сет ще е поверен във вещите ръце на RUNO.Събота, 10 март, ще отбележи второто за годината NO ORDERS парти в клуба. Oсвен дийп и тек хаус звученето с грууви елементи и разтърсващи вокали, поднесено ни от DIASS, ще можем да чуем и хипнотизиращия сет на Luca Musto, с неговите грууви битове, разкриващи страстта му към слоу хауса със соул, джаз и блус елементи.Пътят на wAFF започва от Северен Йоркшир, като единствената му връзка с глобалния нощен живот е невъобразимото му влечение към музиката, а успехът му се дължи на много часове слушане, изследване и изпробване. След като прекарва три сезона на партита в Ибиза, открива своя собствен вкус и стил, който е оценен от най-големите като Sven Vath, Adam Beyer, Loco Dice, Joseph Capriati, Marco Carola и много други. Колаборациите му го свързват с Masters At Work, Eats Everything, Cuartero and Argy, а ремиксите му на Groove Armada (Final Shakedown), Fur Coat ( There’s No Time), Hot Since 82 (Plane and Trains) и други са истински сензации. Като бивш танцьор и актьор, за него себеизявата и търсенето на начини за изразяване идват съвсем естествено. Перфекционизмът му обаче е пословичен и го води към върха, тъй като wAFF никога не издава нещо, преди да е убеден, че то е наистина качествено и по някакъв начин новаторско. В ранните си години се вдъхновява от Marco Carola, Tania Volcano, Loco Dice и Luciano, а срещата му в Ибиза с Richy Ahmed завърта колелото на неговия успех, като го отвежда при Hot Creations А&R. Доказано и от лейбълите, с които работи в хаус и техно сферата, няма съмнение, че музиката му е емоционална и дълбока. Ben Clock, Marcel Fengler, Fred P, Marcel Dettman & Oliver Deutchmann са сред вдъхновяващите за него майстори на комбинирането на по-груби бийтове и дълбоки нежни мелодии. Той е различен, успешен и незабравим, ще го чуем на 9-и март в YALTA CLUB.За 9 март, YALTA CLUB отново предлага Discount Guestlist. Всеки, попаднал в този списък, получава 50% отстъпка от цената на входа. За да бъдете включени в Discount Guestlist, трябва да изпратите имената си до 24 часа преди партито на Билети за уикенда могат да бъдат закупени на входа на YALTA CLUB на цена от 20 лв за 9 март и 10 март.Повече подробности за програмата на YALTA CLUB може да намерите на официалната страница във Facebook, както и на yaltaclub.com.", "date": "2018.03.07", "title": "wAFF пристига в YALTA CLUB за петъчно парти"}
{"url": "https://offnews.bg/sviat/evropejskite-chasovnitci-izostavat-zaradi-problemi-s-toka-v-sarbia-i-k-676276.html", "text": "Милиони европейци, които закъсняват за работа или училище, вече имат добро оправдание: безпрецедентно понижение на честотата в европейската електрическа мрежа, заради което часовниците изостават, предаде Асошиейтед прес.Базираната в Брюксел Европейска асоциация на операторите на електропреносни мрежи (ENTSO-E) съобщи днес, че проблемът е започнал в средата на януари и е засегнал 25 страни - от Португалия до Полша и от Гърция до Германия.Асоциацията съобщи, че отклонението от стандартната за Европа честота 50 херца е причинено от недостатъчно снабдяване с енергия в района на Косово и Сърбия заради политическия спор между двете страни.Заради тези проблеми електрическите часовници изостават с около шест минути.Европейската асоциация увери, че работи за техническо решение, което може да върне системата към нормална работа в рамките на няколко седмици.", "date": "2018.03.07", "title": "Европейските часовници изостават заради проблеми с тока в Сърбия и Косово"}
{"url": "https://offnews.bg/tenis/federer-pravia-neshtata-ot-udovolstvie-676254.html", "text": "Световният номер 1 в мъжкия тенис  Роджър Федерер сподели в интервю пред \"Палм Спрингс\" кога е разбрал, че обича този спорт.\"Когато почивах в продължение на 6 месеца през 2016 година, тогава разбрах колко обичам тениса. Това бе и най-добрата мотивация за мен. Не се върнах, за да доказвам нещо на хората или на себе си. Правя нещата от удоволствие.Мисля, че семейството ме кара да бъда по-добър човек и да подхождам по различен начин към живота. Винаги знам, че дори да спечеля или да загубя в даден мач, след това се връщам при семейството ми. Именно това ми помага и за по-добра кариера в тениса\", каза Федерер.Швейцарецът ще започне участието си на стартиращия тази седмица турнир от сериите \"Мастърс\" в Индиън Уелс директно от втория кръг, а първият му противник ще е един измежду Райън Харисън и Федерико Делбонис.", "date": "2018.03.07", "title": "Федерер: Правя нещата от удоволствие"}
{"url": "https://offnews.bg/sviat/ruskiat-shpionin-i-negovata-dashteria-sa-otroveni-s-nervnoparalitichno-676279.html", "text": "Бившият полковник от ГРУ Сергей Скрипал и неговата дъщеря Юлия, които бяха открити в критично състояние в английския град Солсбъри, са отровени с вещество с нервнопаралитично действие.Директорът на контратерористичното подразделение на Скотланд ярд Марк Роули заяви, че британските власти знаят с кое точно вещество са отровени двамата, но няма да дадат повече подробности, за да не попречат на разследването.Скрипал и дъщеря му Юлия са станали обект на умишлен опит за убийство. Нападението е било насочено специално срещу тях, подчерта Роули.Роули съобщи също, че е пострадал и един от полицаите, който е бил сред първите, пристигнали на мястото на инцидента. Той е в болница в тежко състояние.По информация на британските медии, Скрипал и дъщеря му са отровени с много рядко вещество, което се произвежда в едва няколко лаборатории по света.Както уточнява руската служба на Би Би Си, най-известните отровни вещества с нервнопаралитично действие са токсин VX и газ зарин, които ООН приема за \"химически оръжия за масово поразяване\".66-годишният Скрипал и 33-годишната Юлия бяха открити в безсъзнание в неделя, без видими рани, на пейка в търговски център в Солсбъри. Двамата са в болница в критично състояние.През 2006 г. бившият полковник от ГРУ беше осъден на 13 години затвор за държавна измяна, защото от 1995 г. продавал информация на британското разузнаване.През 2010 г. той беше включен в размяна на шпиони между Москва, Лондон и Вашингтон и се установи във Великобритания.", "date": "2018.03.07", "title": "Руският шпионин и неговата дъщеря са отровени с нервнопаралитично вещество"}
{"url": "https://offnews.bg/politika/ataka-i-vmro-iskat-valeri-simeonov-da-se-izvini-za-obidata-na-ruskia-p-676252.html", "text": "Повод за разграничаването е участие на Симеонов в сутрешния блок на БНТ, в което той нарече руския патриарх Кирил \"цигарения митрополит\" на Русия и \"второразрядно съветско ченге\". Няколко часа след изказването на вицепремиера, депутатите от парламентарната група на патриотите разпространиха позиция, с която определят езика на Симеонов като недопустим. Текстът е написан от друг от лидерите на партия от коалиция ОП - Волен Сидеров, който е и председател на парламентарната група на патриотите. \"Настояваме вицепремиерът, който е от квотата на коалиция \"Обединени патриоти\" в българското правителство, да поднесе извинение на руския патриарх за нанесената обида\", се казва в позицията, подписана от Сидеров. Малко по-късно стана ясно, че депутатите от НФСБ са излезли от стаята, когато групата на ОП е приемала позицията срещу лидера на партията им. Тя е била одобрена само от народните представители на \"Атака\" и ВМРО. \"Това си е тяхно мнение и тяхно решение\", коментира напускането колегите си депутатът от партията на Сидеров в \"Обединените патриоти\" Десислав Чуколов.\"Този текст преди малко беше приет преди малко на заседание на парламентарната група на ОП с необходимото мнозинство беше приет. Ако искате мнение и изявление от господин Сидеров, ви предлагам да го поканите във вашите студиа - да ви съобщи конкретно какво иска да каже по въпроса и да отговори на вашите въпроси. Текстът беше приет и това е мнението на парламентарната група на ОП\", каза още Чуколов.Според \"Атака\" тази декларация не създава напрежение в коалицията. \"Винаги има разногласия, то и в ГЕРБ сигурно има разногласия, а са от една партия. Не търсете под вола теле\", добави Чуколов. Това са безумни неща, за всяко нещо трябва да се извиняваме ли? Ако продължат с тези декларации, нещата стават лоши. Проблем за момента няма, но може да се появи, коментира депутатът от НФСБ в групата на ОП Валентин Касабов. От ВМРО пък обясниха, че парламентарната група не може да носим отговорност \"за изказаното от някои хора лично мнение\". \"Все пак трябва да има определено съобразяване в говоренето по определени теми\", обясни пред журналисти депутатът от ВМРО в ОП Юлиан Ангелов.", "date": "2018.03.07", "title": "Атака и ВМРО искат Валери Симеонов да се извини за обидата на руския патриарх"}
{"url": "https://offnews.bg/politika/bsp-pravitelstvoto-da-se-razgranichi-ot-valeri-simeonov-za-obidata-na-676274.html", "text": "Oт БСП поискаха правителството да се разграничи от изказването на Валери Симеонов по адрес на руския патриарх. Тази сутрин пред БНТ Симеонов нарече руския патриарх Кирил \"цигарения митрополит\" на Русия и \"второразрядно съветско ченге\". Социалистите разкритикуваха тези думи на вицепемиера и добавиха, че остро осъждат изказването. Позицията на БСП идва, след като по-рано днес депутати от две от партиите в коалиция \"Обединени патриоти\" също се разграничиха от Симеонов, който е част от правителството именно от квотата на Патриотите. \"Атака\" и ВМРО подкрепиха позиция срещу думите на Симеонов. Народите представтели от НФСБ са излезли от стаята, когато групата на ОП е приемала позицията срещу лидера на партията им.", "date": "2018.03.07", "title": "БСП: Правителството да се разграничи от Валери Симеонов за обидата на руския патриарх"}
{"url": "https://offnews.bg/obshtestvo/neno-dimov-niama-prelivane-na-iazovir-ticha-676280.html", "text": "На практика няма преливане, опасност няма, всичко е под контрол, заяви министърът на околната среда и водите Нено Димов след проверката за състоянието на язовир „Тича“.Създадохме необходимата организация и в 15 ч. от Басейнова дирекция „Черноморски район“ са се обадили на областните управители и на всички кметове в района. Били са предупредени, че има потенциална опасност за населението, каза Димов.Искахме на място да се убедим как стоят нещата с язовир „Тича“. Дойдохме по нареждане на премиера, за да се убедим лично какво е състоянието, добави министърът на околната среда.МОСВ излезе с предписание за понижаване на нивото на всички комплексни и значими язовири в края на февруари, именно с оглед очакваното снеготопене. Благодарение на взетите навреме мерки и намалените нива на язовирите, сега няма опасност, твърди Димов.По данни на МОСВ, язовир „Тича“ е достигнал днес над 98,4 % от общия си обем.През преливните съоръжения в момента преливат язовирите „Йовковци“, „Камчия“, „Ясна поляна“, „Боровица“ и „Пчелина“, без опасност за населението.", "date": "2018.03.07", "title": "Нено Димов: Няма преливане на язовир Тича"}
{"url": "https://offnews.bg/futbol/hubchev-obiavi-legionerite-za-priatelskite-sreshti-v-kraia-na-mesetca-676240.html", "text": "Националният селекционер Петър Хубчев обяви имената на футболистите, състезаващи се в чуждестранни клубове, на които ще разчита за приятелските срещи в края на този месец.България посреща Босна и Херцеговина на 23.03.2018 на стадион \"Лудогорец Арена\" в Разград, а на 26.03.2018 тимът на Петър Хубчев излиза срещу Казахстан на стадион \"Панчо Арена\" във Фелчут, Унгария.Списък на футболистите, състезаващи се в клубове в чужбина, повикани за приятелските срещи с Босна и Херцеговина и Казахстан:Пламен Илиев (Астра, Румъния), Васил Божиков (Слован Братислава, Словакия), Страхил Попов (Касъмпаша, Турция), Петър Занев (Амкар Перм, Русия), Михаил Александров (Арсенал Тула, Русия), Симеон Славчев (Лехия Гданск, Полша), Георги Костадинов (Макаби Хайфа, Израел), Ивайло Чочев (Палермо, Италия), Ивелин Попов (Рубин Казан, Русия), Георги Миланов (ЦСКА Москва, Русия), Спас Делев (Погон Сшчечин, Полша), Андрей Гълъбинов (Дженоа, Италия).Лагерът на националния отбор започва на 19 март в Разград.", "date": "2018.03.07", "title": "Хубчев обяви легионерите за приятелските срещи в края на месеца"}
{"url": "https://offnews.bg/kultura/sofia-film-fest-se-fokusira-varhu-sporta-676243.html", "text": "Титлата „Европейска столица на спорта“ има за цел да популяризира активния начин на живот, развитието на спортни политики и инфраструктура с добри съоръжения, програми и активности. Акцентът е върху масовия спорт и върху значението на спорта като приоритет в живота на хората.Този специален фокус присъства във филмовата програма на 22-рия София Филм Фест чрез селекция от уникални филми на спортна тематика, и се реализира с любезната подкрепа на MTel Sport и Застрахователна компания „Лев Инс“.Един от безспорните хитове сред спортните филми на София Филм Фест тази година е американският „Аз, Тоня“ (2017) на режисьора Крейг Гилеспи. В основата на филма са невероятните, но истински събития, свързани с един от най-сензационните скандали в историята на спорта. В мрачно-комедиен тон са пресъздадени подробности около американската фигуристка Тоня Хардинг, нейното прочуто изпълнение на троен Аксел в състезание и нелепо замисленото и зле изпълнено нападение срещу нейната съперничка за Олимпийските игри Нанси Кериган. Марго Роби поразява всички с превъплъщението си в изпълнената с хъс и енергия Хардинг (и беше номинирана за „Оскар“ за тази своя роля), а филмът на Крейг Гилеспи е абсурден, дързък и проницателен портрет на фигуристката – на нейния живот, заедно със славата и омразата, които я преследват…Неотразимата Алисън Джени спечели преди часове така жадувания златен воин на Американската киноакадемия за поддържаща женска роля – честито на екипа на „Аз, Тоня“, а филмът може да бъде видян САМО в програмата на София Филм Фест през март!Сред българските предложения за спортните заглавия на 22-рото издание на София Филм Фест е „Българският лъв“ (2017) на режисьора Александър Хамбир и продуцента Ярив Лернер. Документалният разказ е за световния шампион по бойно самбо, ММА боец и бивш командос – Тихомир Благовестов, който много обича България, но изпитва горчивина, че държавата не предлага достатъчно добри условия за професионалното му спортно развитие. Тихомир представя с гордост страната си на международните състезания, носи в своето сърце българската култура и традиции и винаги отдава почит на родния си град Севлиево. Но настъпва момент, в който спортистът трябва да направи избор - да потърси по-добра реализация на своя потенциал в чужбина. Какво ще открие този талантлив млад човек, напускайки България? Ще успее ли да съхрани своята любов към родината по пътя към световните сцени?„Мечтата на Николай“ (2017) на Мария Карагьозова e филм за капитан на туристическо корабче. Той си спомня мечтата си, която успява да сбъдне през 1985 година - да обиколи света сам… Преминавайки през „Желязната завеса“, българският мореплавател Николай Джамбазов посочва пътя към свободата на едно цяло поколение млади българи. На борда на своята яхта „Тангра“, изцяло направена на ръка, Николай Джамбазов успява да премине по „невъзможния път“ и да сбъдне детската си мечта – да обиколи света сам през нос Хорн! Филмът е копродукция на Белгия и България, а представянето му на фестивала е неговата национална премиера.В „Дейвид Милър – сам срещу часовника“ (2017) режисьорът Финли Претсел разказва за последните състезания в кариерата на колоездача Дейвид Милър и финалното му участие в Тур дьо Франс. Британският филм представя човешкия дух, движен от сила, много по-могъща от желанието за успех и слава. Краят на кариерата на един атлет е състезание с времето и битка с неизбежния провал. Пристрастяващата нужда да участваш в надпреварата противоречи на логиката и създава вълнуващ и болезенен спектакъл.Всички, запалени по спорта киномани в София, ще могат да видят и едно уникално предложение от Австралия - „Планина“ (2017), филмова и музикална колаборация между Австралийския камерен оркестър и режисьорът Дженифър Пийдъм. Филмът е изследване на човешката обсесия по необятната шир и предизвикателства, които предлагат планините; кадрите припомнят зашеметяващата сила на височините – и вечната им способност да оформят живота и човешките мечти.„Планина“ е тотално различен от всичко, което съм правила досега. Благодарение на съвместната работа с Австралийския камерен оркестър, заснетото се превърна в изключителна творба. Хората са в поддържащи роли, а планината – в главната. Няма диалог. Този филм е по-скоро експериментален, отколкото документален. Може би е по-близък до стила на „Барака“ и „Коянискаци“, казва Дженифър Пийдъм. Гласът на неповторимия Уилям Дефо води разказа и това е още един прекрасен акцент, който публиката не бива да пропуска!Копродукцията между Литва-Латвия-Италия-Белгия-Швейцария-Ирландия-Великобритания-Испания „Симпатяги в края на колоната“ (2017) на режисьора Арунас Мателис е филм за професионалните колоездачи, чието място обикновено е на „опашката“ в състезанието. Документалната творба е носител на голямата награда в своя жанр от фестивала в Минск през 2017 и на наградата на публиката от Варшава '17 за най-добър документален филм. Любопитна гледна точка е избрал режисьорът на филма - през очите на отборните лекари, които пътуват паралелно с колоездачите. Тяхната работа по време на състезанията напомня на военен патрул: ако катастрофираш - изправяш се и продължаваш състезанието! По време на тази битка се случват много изключителни неща. Това е непоказваният свят на бойците-рицари и „прекрасни губещи“ на професионалното колоездене – те са винаги в задната част на групата, без право на лична победа.Сред предложенията за спортно кино на 22-рия София Филм Фест е и американският „Хвани вълната: животът на Леърд Хамилтън“ (2017) - забележителната история на истинска американска икона, която променя завинаги един от най-вълнуващите спортове в света - сърфирането. Този задълбочен портрет на Леърд Хамилтън изследва страха, смелостта и амбицията, които карат един човек да стигне до върха и цената, която трябва да бъде платена за всичко това. Във филма на режисьора Рори Кенеди е представена историята на велик и смел сърфист, успял да покори „голямата вълна“ – използвани са архивни кадри от неговото детство, израстването му, създаването на приятелства и връзки с други спортисти, влюбени в невъзможно високия адреналин на живота върху дъската за сърф… Животът е училище, в което някои трудно оцеляват, а Леърд определено е оставил своя знак по вълните...", "date": "2018.03.07", "title": "София Филм Фест се фокусира върху спорта"}
{"url": "https://offnews.bg/futbol/levski-se-obiavi-sreshtu-falshivite-novini-676242.html", "text": "От Левски излязоха с официална декларация, в която се обявяват против фалшивите новини. Според \"сините\" това е целенасочена пропаганда срещу клуба.", "date": "2018.03.07", "title": "Левски се обяви срещу фалшивите новини"}
{"url": "https://offnews.bg/obshtestvo/ianka-takeva-nasilieto-i-stresat-v-rabotata-sa-naj-razprostraneni-vav-676221.html", "text": "Насилието и стресът на работното място са най-разпространени във феминизираните сектори, каза председателят на Синдиката на българските учители Янка Такева днес на конференция \"Не на насилието на работното място\", цитирана от БТА.Форумът е организиран от КНСБ и от Комисията за равнопоставеността, семейството, жените и децата към КНСБ с председател Янка Такева, която също така е лидер на Синдиката на българските учители.Такева допълни, че на първо място по стрес и тормоз е учителската професия. На второ място се нареждат медицинските специалисти, следвани от журналистите, работещите в леката промишленост и полицаите. Тя се позова на данни на изследване на Синдиката на българските учители. По думите на Такева в тези сфери има насилие, дискриминация, по-ниско заплащане и оттам - по-нисък социален статус в сравнение с професиите, в които има по-балансирано представителство на половете. Според нея проблемът е както на световно ниво, така и в България, където търпимостта към насилието е поколенчески проблем и има много силни стереотипи, с които трябва да се борим от ранна детска възраст.Вицепрезидентът на КНСБ Пламен Нанков потърси корените на насилието в България в дълбокото чувство на несправедливост, което изпитва всеки българин.По данни, изнесени от главния икономист на синдиката Любен Томев, между пет и 20 процента от работниците и служителите в Европа са засегнати от насилие и тормоз на работното място в зависимост от страната и от сектора.Според заместник социалния министър Росица Димитрова никакви обичаи и традиции не могат да оправдаят насилието на работното място и трябва да се създаде обществена нетърпимост към проблема. Тя сподели още, че министерството работи в партньорство с АСП по проект \"Заедно срещу насилието\", финансиран по ОП \"РЧР\", по който ще се разработят законодателни предложения за борба с насилието, ще се подобрят и компетенциите на хората, работещи с жертви на насилие. От КНСБ ще настоява за закон срещу насилие на работното място, разработване на етичен кодекс по отрасли, антистрес програми във фирмите и създаване на комисия за разглеждане на молби и жалби на преживели насилие на работното място. ", "date": "2018.03.07", "title": "Янка Такева: Насилието и стресът в работата са най-разпространени във феминизираните сектори"}
{"url": "https://offnews.bg/sviat/ruski-helikopter-se-razbi-v-chechenia-dvama-zaginaha-676244.html", "text": "Хеликоптер Ми-8 на руските гранични служби се разби на територията на Чечения, предава TACC. „По предварителни данни в резултат на катастрофа на хеликоптер Ми-8 на граничните служби на Руската федерация е пострадал един човек, двама са загинали, а съдбата на четирима други се изяснява“, поясни източник от регионалните аварийни служби.Инцидентът се е случил в непосредствена близост до границата с Грузия, допълва източникът на агенцията.", "date": "2018.03.07", "title": "Руски хеликоптер се разби в Чечения, двама загинаха"}
{"url": "https://offnews.bg/ikonomika/s-katar-shte-si-satrudnichim-za-dostavki-na-gaz-676239.html", "text": "България и Катар ще си сътрудничат при изграждането на нова инфраструктура за доставки на втечнен или компресиран природен газ от Държавата Катар за страната ни и региона на Югоизточна Европа.Двете държави ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми.Това е предвидено в проект на меморандум за разбирателство между българското Министерство на енергетиката и Министерството на енергетиката и индустрията на Държавата Катар, одобрен от правителството на днешното му заседание.Меморандумът цели създаването на необходимата база за разширяване на енергийното сътрудничество между страните. Предвижда се смесена българо-катарска работна група да работи за задълбочаване на двустранното партньорство в областта на енергетиката.С повече от 24 трлн. куб. м. Катар заема трето място в света по доказани газови запаси - около 14% от световния дял. Страната е най-големият производител и износител на втечнен природен газ в света с пазарен дял около 30%.Активизирането на двустранното сътрудничество между Република България и Държавата Катар в областта на енергетиката е напълно в синхрон със стремежа на страната ни за диверсификация на източниците и маршрутите за газови доставки, отбелязват от правителствената пресслужба.От българска страна енергийният министър е председател на двустранната смесена междуправителствена комисия за икономическо и търговско сътрудничество. С днешното решение на Министерския съвет министърът на енергетиката е упълномощен да проведе преговорите и да подпише меморандума.", "date": "2018.03.07", "title": "С Катар ще си сътрудничим за доставки на газ"}
{"url": "https://offnews.bg/turizam/sled-oskarite-angelkova-katcna-v-berlin-otkri-bg-shtanda-na-izlozhen-676247.html", "text": "Министърът на туризма Николина Ангелкова откри българския щанд на ITB Берлин - най-значимият туристически форум в световен мащаб. Изложението се провежда от 7 до 11 март, а тази година България се представя на него за 50-и път. Страната е сред най-дългогодишните изложители, отбеляза министър Ангелкова. И допълни, че Германия е водещ пазар за входящ туризъм за България.През 2017 г. германските туристи, пътували у нас са повече от 870 хил. и нарастват с 5,3 на сто спрямо година по-рано. В първия месец на 2018 г. посетителите от Германия са близо 12 хил. като се увеличават със 7,7% в сравнение с януари миналата година.В тазгодишното изложение в Берлин България участва с представителен щанд с площ от 400 кв. м. На него освен Министерството на туризма има още 40 съизложители, сред които български общини и представители на бизнеса. Общо през миналата година на ITB Берлин изложителите са били 10 хил. от 180 страни. Посетителите са били 160 хил., от които 100 хил. са професионалистите. Прогнозите са тази година форумът да привлече още по- голям интерес.Основен фокус в българското представяне са възможностите за туризъм по Черноморието, както и културно-исторически и балнео- и СПА продукти, които страната предлага. Това са най-търсените видове туризъм както от професионалистите, така и от масовата публика.Интересна част от промотирането на страната е глаголицата. Гостите на форума ще могат да получат документ с името си изписано на глаголица. През уикенда ще имат възможност да видят и автентични фолклорни танци.", "date": "2018.03.07", "title": "След Оскарите Ангелкова кацна в Берлин - откри бг щанда на изложението ITB"}
{"url": "https://offnews.bg/112/16-godishna-udushi-novorodenoto-si-i-pribra-trupa-v-hladilnik-676245.html", "text": "16-годишно момиче е родило в къщата си в казанлъшкото село Средногорово и след това е удушило бебето си, съобщи Нова телевизия.След това тя сложила трупа на бебето в хладилник в гаража на къщата.Момичето е задържано. Според бащата на детето майката е удушила бебето. Младата майка обаче твърди, че детето е било мъртво родено.", "date": "2018.03.07", "title": "16-годишна удуши новороденото си и прибра трупа в хладилник"}
{"url": "https://offnews.bg/obshtestvo/telenor-svikva-roditelska-sreshta-za-detskata-onlajn-bezopasnost-676250.html", "text": "\"Теленор\" организира първия родителски форум, посветен на детската онлайн безопасност. Той ще се проведе на 17 март 2018 г. в Sofia Event Center в партньорство с ,  и онлайн портала „!“.Форумът е част от съпътстващата програма на Българското председателство на Съвета на ЕС. Той е и закриващото събитие на първото издание на Дните на дигитално-медийната грамотност в България.Целодневното събитие е под надслов „От нас зависи“ и има за цел да представи на родителите заплахите, пред които са изправени децата в интернет, както и начините за тяхното преодоляване. Родителската среща ще събере на едно място експерти, които ще представят какви са предизвикателствата на дигиталната ера, какви са дигиталните нужди и интереси на децата.С това събитие \"Теленор\" потвърждава ангажимента си да подкрепя чрез обучения различни целеви аудитории на правилата за онлайн безопасност. След поредица инициативи за онлайн безопасност, насочени към запознаването на децата с рисковете в интернет и начините за справяне с тях, \"Теленор\" поставя началото и на кампания, целяща да запознае и родителите с възможностите и интересите на техните деца в глобалната мрежа.„Подрастващите използват интернет все по-често, все по-рано и все по-мобилно, като средната възраст, на която започват да ползват интернет, е 8 години. Те най-често влизат в онлайн света за пръв път на около 7 години, което е с 3 години по-рано, отколкото през 2010 г.“, сподели Георги Апостолов, координатор на Центъра за безопасен интернет.„По-притеснителното е, че българските деца все по-често попадат на вредно съдържание в интернет. Около 15% от тях споделят, че през последната година са били притеснени или уплашени от нещо, което са видели онлайн, което е ръст с около 10% спрямо 2010 г. Вероятността това да се случи се повишава с възрастта на децата, но нарастването спрямо 2010 г. е валидно за всички възрасти“, допълни той.Форумът е безплатен и всички желаещи могат да запазят своето място след онлайн регистрация на: . Повече информация за събитието може да откриете на: .", "date": "2018.03.07", "title": "Теленор свиква родителска среща за детската онлайн безопасност"}
{"url": "https://offnews.bg/temida/radan-kanev-za-neizbezhnata-otbrana-ako-nasarchim-podobno-vazmezdie-676256.html", "text": "В няколко точки във  коментира нашумялата тема на седмицата - случаят в Пловдив и убийството на Жоро Плъха. Политикът не говори толкова за самия казус, а за неизбежната самоотбрана и нейната история. Постът на Радан Кънев без редактроска намеса: (Почти) Накратко: 1) Институтът на неизбежната отбрана и превишаването на нейните предели се развива 140 години в България и още няколкостотин в Европа. Не можем да пренебрегнем труда на доста поколения учени и съдии, защото има престъпност. Винаги е имало.2) Право на съда е да прецени налице ли е неизбежна отбрана и превишени ли са нейните предели. Всеки случай е различен, ключова е \"субективната страна\" - мотивацията на дееца. В конкретния случай, на база на наличните данни, тя не изглежда твърде отбранителна, но е много малко информацията.3) Да, човешкият живот е по-висша ценност от собствеността. И животът на престъпника също. Който не го разбира, не е част от християнската цивилизация, а от някоя друга. Лошо нема.4) Не, цивилизацията, в която живеем - европейска, християнска, основана на наследството на Римската империя, Църквата и Просвещението, меко казано не насърчава упражняването на възмездие от жертвата. Ако извършителят действа със съзнание за наказание, а не за отбрана, той се наказва по основния състав на убийство, а не превишаване на пределите.5) Знам, че тази позиция е непопулярна и разсъждавам като юрист, а не \"като човек\". Не ме интересува - правото се е развивало хилядолетия като сечение на \"доброто и справедливото\", на човещината и възмездието, не за да бъде популярно. Тук става дума за принципи от висш порядък, които не могат да бъдат загърбвани за малко аплодисменти.6) Ако нашето общество насърчи упражняването на възмездие от жертвата или от лица, които смятат себе си за жертви, ще настане нещо страшно. И победители няма да бъдат \"здравите сили\", които днес зоват за правото да пуцат в дворовете и гаражите си. Показателно е, че при действащата законова уредба, отбранителната мотивация на дееца е доста съмнителна. Представете си, ако законът му дава безсуловното право да стреля...", "date": "2018.03.07", "title": "Радан Кънев за неизбежната отбрана: Ако насърчим подобно възмездие, ще стане страшно"}
{"url": "https://offnews.bg/kultura/vizhte-novoto-video-na-innerglow-kam-parcheto-rising-sun-676260.html", "text": "Една година след появата си на българската музикална сцена, момчетата от Innerglow са готови с най-новата си авторска песен \"Rising sun\" и клип към нея. Видеото беше представено в \"Строежа\". Групата, която е част от лейбъла Homeovoxmusic на китариста на “Остава” Георги Георгиев, представи пълен сет от авторски парчета и демонстрира специфичен музикален стил, какъвто липсва на българската музикална сцена.Innerglow правят впечатление с модерното си звучене, силно застъпено електронно влияние, с поп, денс и фънк елементи, а вокалите са ярко изразени и мелодични. Бандата присъства със собствствен заряд и естествено излъчване и е истинско удоволствие да се видят и чуят на живо. Вечeрта започна с изпълнения на певицата VICK, която е още едно от откритията на Homeovoxmusic.Innerglow са: Тодор Ковачев – вокали и кийборд, Иван Даскалов – бас, Матей Христосков – ударни и Петър Желев – китара. Четиримата млади музиканти създават собствени песни с различно и модерно звучене, а за краткото си съществуване привличат все повече вниманието на ценителите на качествената българска музика. Бандата вече има зад гърба си участия във фестивалите „София диша” и пловдивския „Капана Фест”, стъпиха на една сцена с “Jeremy?” и направиха множество клубни участия в София, Варна и Бургас.На 10 март Innerglow  ще подгряват големият концерт на “Hayes & Y” в Sofia Live Club, а на 20 април ще ги чуем преди група “Остава” в столичния “City Stage”.", "date": "2018.03.07", "title": "Вижте новото видео на Innerglow към парчето Rising Sun"}
{"url": "https://offnews.bg/politika/premierat-izprati-dvama-ministri-na-iazovir-ticha-da-predotvratiat-nav-676258.html", "text": "Министрите на земеделието и на околната среда и води пътуват към язовир \"Тича\", за да следят организацията по контролираното изпускане на водоема. Това е станало по разпореждане на премиера Бойко Борисов. От правителствената пресслужба съобщиха, че е създадена необходимата организация за информиране на жителите на населените места в района. За да се избегнат наводнения на земеделски земи и обществено имущество, двете министерства са в координация с \"Напоителни системи' и \"Басейнова дирекция\"- Варна, Гражданска защита, Областната управа и кметовете.Очаква се контролираното изпускане през преливника на язовир \"Тича\" да започне късния следобед. Експерти от \"Напоителни системи\" вече са обходили поречието на река Камчия, като са извършили и почистване.За момента в района няма опасност от наводнения, защото речните корита могат да поемат контролираното изпускане. Жителите на близките населени места вече са информирани за действията на регионалните институции и за всички предприети превантивни мерки.", "date": "2018.03.07", "title": "Премиерът изпрати двама министри на язовир Тича да предотвратят наводнения"}
{"url": "https://offnews.bg/obshtestvo/psihicheskiat-tormoz-e-naj-chesto-sreshtanoto-nasilie-na-rabotnoto-mia-676259.html", "text": "Председателят на Държавната агенция за закрила на детето (ДАЗД) д-р Елеонора Лилова взе участие в конференция \"Не на насилието на работното място\", организирана от Синдиката на българските учители към КНСБ.На събитието стана ясно, че най-характерната форма на насилие на работното място за България е психическият тормоз. Около 45% от работещите в шивашката промишленост са подложени на такова насилие.Данните сочат още, че в образователната система 65 на сто от заетите са подложени на психически тормоз. Около 60% от работещите в здравеопазването са претърпявали подобно насилие – от страна на работодатели, пациенти, родители.", "date": "2018.03.07", "title": "Психическият тормоз е най-често срещаното насилие на работното място"}
{"url": "https://offnews.bg/obshtestvo/dazd-i-bchk-shte-zashtitavat-zaedno-detcata-676272.html", "text": "Държавната агенция за закрила на детето (ДАЗД) и Българският червен кръст (БЧК) обединяват усилията си с цел защита на всяко дете на територията на България.Това обяви председателят на ДАЗД д-р Елеонора Лилова по време на кръгла маса „Децата бежанци и мигранти – представата на обществото за тях“, която се реализира по проект „Да опознаем другия“.Двете институции ще защитават децата, независимо от възраст, пол, религия, степен на образование и потребности. Освен това ще бъдат подпомагани техните семейства при изразено желание трайно да се установят на територията на страната, подчерта д-р Лилова.Тя допълни, че държавните органи, съвместно с неправителствения сектор, работят усилено в посока подобряване на грижите на непридружените малолетни и непълнолетни деца – мигранти. Също така се осъществява активно сътрудничество с международни правителствени и неправителствени организации.Реализацията на проекта „Да опознаем другия“ ще даде възможност да бъдат проучени и анализирани нагласите на българите към бежанците и мигрантите. Изпълнението му ще позволи хората да бъдат информирани за това колко е важно да бъдат приети желаещите чужди семейства и техните деца в нашето общество, да им бъде дадена възможност да преодолеят всички неволи, които са преживели.„Друг важен момент е, че всеки български гражданин може да бъде убеден, че държавата има отговорност, както към чуждите граждани, така и към всеки свой гражданин, а това най-добре личи при грижата за децата. Основната роля на ДАЗД е да покаже, че всяко дете е важно и значимо, защото децата са нашето бъдеще, пред което нямаме право на провал“, каза още Елеонора Лилова.Проектът „Да опознаем другия“ се реализира от ДАЗД и БЧК с финансовата подкрепа на Фонд „Убежище, миграция и интеграция“, съфинансиран от ЕС.", "date": "2018.03.07", "title": "ДАЗД и БЧК ще защитават заедно децата"}
{"url": "https://offnews.bg/politika/kabinetat-otpusna-15-000-evro-za-opazvane-na-bivshite-kontclageri-v-au-676241.html", "text": "Правителството одобри отпускането на 15 000 евро на полската фондация „Аушвиц-Биркенау“, чиято цел е да опазва историческото наследство от някогашните концентрационни лагери Аушвиц и Биркенау в Полша.Средствата ще бъдат осигурени от бюджета на МВнР за 2018 г.Тази година България отбелязва 75-ата годишнина от спасяването на българските евреи. С подкрепата си към Фондацията страната ни ще се присъедини към 37 други държави, сред които Германия, Полша, Франция, Австрия, Обединеното кралство, Швейцария, Италия, Белгия, Чехия, Финландия, Унгария, Люксембург, Нидерландия, Норвегия, Испания, Швеция, Кипър, Естония, Гърция, Ирландия, Лихтенщайн, Литва, Малта, Монако, Португалия и Словакия.Вноските ще осигурят 120 милиона евро за създаването на фонд, който ще бъде използван за поддръжката на постройките на бившите нацистки концентрационни лагери, както и съхраняването на вещите, принадлежали на техните жертви.", "date": "2018.03.07", "title": "Кабинетът отпусна 15 000 евро за опазване на бившите концлагери в Аушвиц и Биркенау"}
{"url": "https://offnews.bg/temida/tcacheva-obeshta-do-kraia-na-mesetca-novi-tekstove-za-neizbezhnata-otb-676249.html", "text": "До края на март се очаква да има готови текстове, с които да се преосмислят част от разпоредбите в Наказателния кодекс, отнасящи се до неизбежната отбрана и превишаване пределите на неизбежната отбрана и те да бъдат предложени за обществено обсъждане.Това обяви пред журналисти в Министерския съвет правосъдният министър Цецка Цачева. Днес с нейна заповед е била създадена работна група, която да работи по тези проектопромени.\" Разчитам в рамките на идната седмица да получим становища от съответните ведомства, които поканим - ВКС, ВСС, Прокуратурата, НПО, експерти,граждански организации и граждани, каза министър Цачева.От думите ѝ стана ясно, че лично премиерът е възложил да се преосмисли необходимостта от прецизиране на текстовете за неизбежната отбрана в НК, като се намери най-добрият баланс за защита на личността, имуществото на хората, без това да води до действия, които биха накърнили други правови принципи и норми.Министърът на вътрешните работи Валентин Радев уточни, че необходимостта от прецизиране на съответните текстове се налага и заради това, че са настъпили промени в държавата през последните години, докато сегашните текстове са били прилагани, както и от необходимостта да се направи сравнение с други държави. Ако е имало някакви промени, тези, които са най-подготвени в тази област, да ни предложат решения, каза министърът на вътрешните работи, цитиран от БТА.Министър Цачева съобщи още, че по европейски проект ще се даде отговор на въпросите дали има нужда от нов НК.В отговор на въпрос по случая с пловдивския лекар вътрешният министър заяви, че на МВР, в началото, когато той е бил задържан, е било известно само, че той е имал незаконно притежавано оръжие. Изчакахме прокуратурата да се установят какви са фактите, допълни министърът.От публикуваната стенограма от заседанието на Министерския съвет се вижда, че поръчението за промени в закона идва от премиера Бойко Борисов, който настоява Цачева и Радев \"много внимателно\" да седнат и да се разберат за новите текстове.Той настоява в промяната на закона да се включат и от \"Патриотичния фронт\". \"Молбата ми е и колегите от „Патриотичен фронт“ и нашите да седнат и в спокойна обстановка да разгледат, за да не се подвеждаме по настроенията на хората, защото след това ще стане обратното и тогава пък ще се връщаме назад да търсим други решения. Сиреч, молбата ми е спокойно да седнете и да внесем такова решение, което да има обществена подкрепа и да сме сигурни, че няма да създаде някакъв допълнителен проблем\", допълва Борисов.Вицепремиерът Красимир Каракачанов пък обяснява, че вече има примерен текст за промени в закона, включително и за неизбежната отбрана, който е раздаден днес и на парламентарните групи. По думите му текстовете не са радикални, а по отношение на неизбежната отбрана се позволява използване на оръжие, но само ако е законно притежавано. ", "date": "2018.03.07", "title": "Цачева обеща до края на месеца нови текстове за неизбежната отбрана"}
{"url": "https://offnews.bg/dw/murat-si-igrae-na-printcesa-aleksa-ima-dve-majki-a-sofi-veche-se-kaz-676238.html", "text": "Едно помагало за сексуалното възпитание на децата, раздавано на възпитателките и възпитателите в берлинските детски градини, предизвика бурни дискусии. Берлинската община, управлявана от коалиция между социалдемократи, леви и зелени, разпространи брошура под заглавие „Мурат играе на принцеса, Алекса има две майки, а Софи вече се казва Бен\". Според авторите ѝ, тази брошура, която е първата по рода си в немскоезичното пространство, е замислена като помагало за възпитателите в яслите и детските градини, където се дават деца на възраст от една до шест години.Дяснопопулистката партия „Алтернатива за Германия” остро критикува брошурата с твърдението, че това е опит на Левицата и на Зелените да превъзпитат децата от най-ранна възраст, а християндемократите смятат, че е прекалено рано пред децата в предучилищна възраст да се говори по проблемите на сексуалната идентичност. Срещу брошурата вече върви петиция в интернет, която миналия месец беше събрала над 40 хиляди подписа.Важно е да се знае, че брошурата всъщност е помагало за възпитателите, а не четиво за малките. Авторите ѝ искат да помогнат на възпитателите и възпитателките, които във всекидневната си работа се сблъскват с такива въпроси като: Как да отговорим на онези родители, които не искат хомосексуални възпитатели в детските градини? Какво да правим, ако едно момченце дойде в детската градина, облечено с рокля? Как да реагираме, ако Том се подиграва на Леа, че няма баща, но има две майки?Нужна ли е такава брошура? – питат се мнозина. Седмичникът „Ди Цайт\" дава думата на една 53-годишна берлинска възпитателка, която ръководи детска градина от веригата „Монтесори\". Дагмар Беренд се отнася спокойно към дискусията и говори за практическото приложение на въпросната брошура. Според нея, брошурата е навременна, тъй като във всекидневната работа на възпитателите повечето поставени въпроси отдавна са на дневен ред. Въпроси задават и самите деца. „Чувствам се по-добре, когато знам, че съм в състояние спонтанно и открито да реагирам на детските въпроси, свързани със сексуалната ориентация“, казва Дагмар Беренд и продължава:„Децата са много наблюдателни, техните антени са особено фини. Те добре осъзнават промените, настъпващи около тях и изпитват парещ интерес, когато, примерно, тяхно приятелче си тръгва към къщи със своите две майки. В Германия хомосексуалните двойки имат право на брак и да осиновяват деца. Малките в градината научават тези факти и се питат като какво е това да заминеш на почивка с двамата си татковци.\"Възпитателката уточнява, че само един процент от децата в нейната градина живеят в домакинство с еднополови родители и разказва:„За мен лично изобщо не беше лесно, когато насреща ми застана бащата на едно от децата, който говореше за „своя мъж\". Аз самата трябваше да намеря начин да се справя със ситуацията. Как да наричам неговия партньор? Дали да казвам „Вашия мъж\" или „Вашата жена\" - налагаше се тепърва да свиквам с това. Много ми помогна фактът, че хомосексуалните двойки говорят съвсем открито за себе си и за децата, които са осиновили или взели за отглеждане. Разбира се, те винаги са тревожат, че децата им може да попаднат в изолация. Тоест, за нас е важно да знаем как действаме, ако – примерно – един баща забрани за своя син да си играе с малкия Фриц, осиновен от хомосексуална двойка. (…) В това отношение брошурата може да ни помогне.\"В отговор на критиките, че брошурата съдейства за една твърде ранна „сексуализация\" на децата в предучилищна възраст, Дагмар Беренд казва:„Никога не е твърде рано. Част от развитието на едно дете още през първите му години е заниманието със собственото тяло. Тук не става въпрос толкова за „откриването\" на собствения пол, колкото за това детето да се чувства добре в собственото си тяло. (…) Родителите се стряскат от тази тема, просто защото тя ги засяга лично: тя е важна за тяхната собствена социализация, за социалната им роля и за отношението им към собствената сексуалност. Много възрастни така и не са се научили да говорят открито по тези въпроси. И за тях е сериозно предизвикателство, когато се окаже, че малките им деца трябва да вникват в темата с максимална откритост и без предразсъдъци. (…) Семействата в нашата детска градина произхождат от най-различни културни и религиозни кръгове. Естествено, не на всички им е приятно, че децата разглеждат детски книжки с понякога съвсем откровено съдържание или пък че разговарят с други деца, чиито родители са гейове или лесбийки. Но децата искат да знаят, примерно, как бебето попада в корема на майката. И имат правото да получат честен отговор на всеки свой въпрос. Една от нашите задачи е и да им покажем, че никой не бива да бъде дискриминиран и изолиран заради пола си или заради семейните условия, в които живее.\"В редица критични публикации около въпросната спорна брошура се казва, че авторите ѝ отделят непропорционално много място на въпросите за транссексуалността, които на практика нямат почти никакво значение в детските градини. Това признава и Дагмар Беренд, която е възпитателка от 34 години насам. Някои от препоръките в брошурата са просто нелепи, коментира „Ди Цайт\", а авторката на ДВ Жан Данхонг пише:Джендър-идеология?„Дъното обаче все още не достигнато. Така например сексуалният педагог Уве Зилерт, един от първопроходниците на джендър-революцията, смята, че на децата не бива да се забранява да наблюдават родителите си по време на полов акт. А неговата колежка Елизабет Туидер предлага в часовете за сексуална просвета да се въведат и практически упражнения. Ако някой ден наистина се стигне дотам, направо ще ми домъчнее за моята комплексирана и срамежливо-благочестива китайска родина\", иронично заключава Жан Данхонг. Според нея, в случая става дума за идеология, която тя нарича – джендър-идеология и пише: „Как да познаем, че става дума за идеология? По това, че налагането ѝ е обявено за абсолютен приоритет. Как иначе да си обясним, че управляващата в Берлин коалиция постоянно пести за учители и часове в началното училище, че не се притеснява от огромните слабости на учениците по четене и писане, но не пести средства и усилия, за да разяснява на децата в детските градини разнообразието на половете и сексуалните ориентации?\"", "date": "2018.03.07", "title": "Мурат си играе на принцеса, Алекса има две майки, а Софи вече се казва Бен"}
{"url": "https://offnews.bg/112/ottcepiha-rajona-okolo-tcarkvata-sv-nikolaj-v-plovdiv-zaradi-granat-676220.html", "text": "Участък до църквата \"Свети Николай\" в пловдивския квартал \"Смирненски\" бе отцепен заради намерена граната. Част от улицата при един от входовете на храма е оградена с полицейски ленти. Другият вход е отворен. На мястото има две полицейски коли и пожарна, предаде БНР.От полицията уточниха, че сигналът за гранатата е подаден около 5,30 часа от работници от сметоизвозването.Очаква се на място да пристигнат специалисти, които да проверят и евентуално да обезвредят взривното устройство.Гранатата най-вероятно е останала от бившите военни поделения в този район.", "date": "2018.03.07", "title": "Отцепиха района около църквата 'Св. Николай' в Пловдив заради граната"}
{"url": "https://offnews.bg/sviat/koj-posegna-na-sergej-skripal-spored-britanskite-medii-676218.html", "text": "Дали отравянето на Скрипал е предупреждение на Кремъл към западните шпионски агенции, пита се днес лондонският \"Гардиън\" по повод мистериозното нападение в неделя срещу бившия съветски шпионин Сергей Скрипал и неговата дъщеря.Според вестника има теория, според която руската държава атакува предатели, за да демонстрира риска от обвързване със западни разузнавателни агенции. А големият въпрос от покушението е моментът на демонстративното му извършване. Предположенията, че това може да е тактика за спечелване на гласове две седмици преди президентските избори в Русия са неубедителни, Владимир Путин със сигурност ще бъде преизбран. Мнозина руснаци са патриотично настроени и приемат новата агресивна външна политика на Кремъл, но едва ли убийството на бивш шпионин, за когото малцина са чували, ще предизвика народно въодушевление, пише изданието.По-вероятно е това да е възпиращ ход, който цели да напомни на руските агенти на оперативна работа за потенциалния риск от сътрудничество със западни служби, продължава \"Гардиън\". Всяка година руски топразузнавачи говорят за активни опити на ЦРУ и други западни агенции да вербуват руснаци. Част от тази пропаганда е за вътрешна употреба, но няма съмнение, че западните шпионски централи са активни в Русия.По-нататък в коментара си вестникът припомня, че през януари двама изтъкнати руски експерти по киберсигурност бяха арестувани и обвинени в сътрудничество с ЦРУ и според някои този случай е свързан с твърденията за кибератаки срещу изборите в САЩ. За разлика от съветско време, сега има по-малко основания за преминаване в другия лагер по идеологически причини, защото западните централи могат да предложат финансови стимули. А руски медии писаха, че на процеса срещу Скрипал руската прокуратура е твърдяла, че той е вербуван срещу пари.Но все пак е необичайно да се атакуват шпиони, след като те са били пуснати на свобода вследствие на размяна между разузнавателни централи, пише лондонското издание. То цитира експерт, според когото е възможно Скрипал да е наказан, защото \"все още работи за британското или друго западно разузнаване, а не е просто пенсионер\". \"Гардиън\" признава, че много покушения срещу руснаци в чужбина са част от финансови войни и не са поръчани непременно от Кремъл (като примери са посочени убийствата на банкера Герман Горбунцов в Лондон през 2012 г и на руския депутат Денис Вороненков в Киев миналата година). Обаче нападението срещу Сергей Скрипал по-вероятно спада към категорията на покушения, одобрени и организирани от руската държава, заключава британският вестник \"Гардиън\".Многотиражният таблоид \"Дейли мейл\" констатира, че Великобритания може да вини сама себе си за \"гангстерите на Путин\" по нейните улици. Сергей Скрипал и дъщеря му са в критично състояние в болница и случаят все още е забулен в тайна, но едно е сигурно - че Владимир Путин възнамерява да укрепи позициите си у дома, като сее смут и раздори на Запада. Преследвайки целите си, продължава вестникът, руският президент се възползва от всичко - кибервойна, фалшива информация в интернет, агресивни военни нашествия в други страни като Украйна, финансови изгоди, отрова, - при което не се замесва в открита конфронтация със Запада.В много отношения желанието на Путин да се изяви на световната сцена е следствие от миналото му като дете на западащия Съветски съюз. Като малко момче той е бил малтретиран (това обяснява защо се е захванал с джудо) и помръкващата слава на старата имперска конструкция заедно с мрачната действителност на съветските улици в Санкт Петербург са оставили върху него траен отпечатък. Комплексът за малоценност доказано е потенциална движеща сила, пише коментаторът на \"Дейли мейл\" и припомня, че миналата седмица в речта си за \"състоянието на Русия\" Путин каза, че са разработени нови руски ядрени оръжия, вкл. крилата ракета, която може да достигне \"навсякъде по света\".Руският президент неуморно търси навсякъде съюзници в стремежа си да дестабилизира големи западни институции като ЕС, НАТО и САЩ, прави го с пълното съзнание, че Западът ще се въздържа от влизането в конфликт, пише авторът Марк Алмънд, директор на Института за изследване на кризи в Оксфордския университет. И тъй като никой не иска война с Русия, много е важно Западът да използва достъпните средства и да даде ясен знак на Путин, че това поведение няма да му се размине. Дали ще бъдат санкции върху руски активи в Лондон или отказ от нашето влечение към мръсните пари на олигарси, но ние трябва да действаме. Защото ако не направим нищо, отговорът на Путин ще бъде продължаване на същото ганстерство и ще има още отравяния, пише авторът на коментара в \"Дейли мейл\".(БТА)", "date": "2018.03.07", "title": "Кой посегна на Сергей Скрипал според британските медии"}
{"url": "https://offnews.bg/ikonomika/pernik-se-vdiga-na-protest-sreshtu-neredovnoto-parno-676219.html", "text": "Жители на Перник ще се събиерат пред Общината в града на протест срещу местната \"Топлофикация\", предаде БНР. Протестът е организиран заради постоянни аварии и често спиране на парното от началото на отоплителния сезон.Проблемите са актуални и в момента: от около месец над 20 хиляди абонати на дружеството нямат редовно топлоподаването и стоят на студено. За последния месец нормално подаване на топлина е имало само 2-3 дни. През останалото време радиаторите са били или хладни, или студени, твърдят протестиращите.След жалби и сигнали е започнала проверка на Комисията за енергийно и водно регулиране.Точно при голямата авария не отговаряха на никакъв телефон, разказа в предаването \"Преди всички\" Валентин Пешев от социална група в мрежата, наброяваща над 4300 души.В деня на протеста от Министерството на енергетиката обявиха, че ще изпратят екип на проверка. Ще бъдат проверени – поддържаните резерви от горива, както и техническите условия за топлоснабдяване.Зам.-министър Красимир Първанов ще е на място в „Топлофикация-Перник“ ЕАД след 11:40 часа. ", "date": "2018.03.07", "title": "Перник се вдига на протест срещу нередовното парно"}
{"url": "https://offnews.bg/izvan-terena/uvlechena-po-ezitcite-tenisistka-prizna-che-haresva-zheni-676222.html", "text": "23-годишната белгийска тенисистка Алисън ван Ейтванк призна, че от две години има връзка с жена. 50-ата в световната ранглиста е влюбена в колежката си и сънародничка Грит Минен.Двете не са се крили от родителите си, които били горди от тях, но не са считали до този момент да обявяват публично, че имат връзка, но моментът е настъпил.\"Хомосексуалността не е забранена тема. Важното е, че съм щастлива от нашите отношения и скоро ще заживеем заедно. Чувстваме се много добре заедно. Не смятам, че някой е длъжен да обяснява защо е гей или лесбийка. Това не е болест.Родителите ни се гордеят с нас, а подкрепата им много ни помага\", споделя Ван Ейтванк пред Outsports.com.В света на тениса тенисистката е популярна със суеверията си и влечението по езиците. Тя не сменя облеклото си на корта, докато не загуби. Ван Ейтванк може свободно да общува на английски, френски, немски и холандски език.", "date": "2018.03.07", "title": "Увлечена по езиците тенисистка призна, че харесва жени"}
{"url": "https://offnews.bg/gimnastika/bez-neviana-vladinova-na-svetovnata-kupa-v-sofia-rusia-idva-sas-sestr-676216.html", "text": "Невяна Владинова ще пропусне Световната купа по художествена гимнастика София, това стана ясно след бяха публикувани поименните заявки на участничките в надпреварата.Капитанът на националният ни отбор (индивидуално) в момента лекува контузия на глезена и все още не е напълно възстановена. Това е и причината Владинова да не бъде заявена за участие в състезанието. Целта на ръководството на Българската федерация по художествена гимнастика и на треньорския щаб е първата ни гимнастичка да бъде съхранена за най-важния и отговорен старт тази година – Световното първенство на което сме домакини през септември.Така в първата от четирите Световни купи от категория \"World Cup\" България ще бъде представена от Катрин Тасева и Боряна Калейн.Интересът към състезанието в София е огромен. Световният елит пристига у нас за да направи генерална репетиция за Шампионата на планетата. С оглед на броя на участничките, на практика България ще бъде домакин на две световни първенства. Според поименните заявки за отличията в индивидуалната надпревара ще се борят 57 гимнастички от 34 държави.Русия пристига с „тежката“ си артилерия – сестрите Дина и Арина Аверини. Беларус е заявила Алина Харнаско и Катерина Халхина, Украйна е в състав – Влада Николченко и Олена Диатченко. Израел ще бъде представен от Линой Ашрам и Никол Воронков, Япония от Кахо Минагава и Сумире Кита, а за Италия са заявени Милена Балдасари и Александра Ажурджукулезе.Интересен факт е, че като треньор на индийската гимнастичка Мегхана Гундлапали е заявена Варвара Филиу, която до скоро беше най-добрата гръцка състезателката по художествена гимнастика, чиято майка е българка.При ансамблите борбата за медалите също ще е убийствена. Всички основни конкуренти на нашите Симона Дянкова, Елина Бинева, Теодора Александрова, Мадлен Радуканова и Лаура Траатс пристигат в София. Сред заявените 19 ансамбъла са тимовете на Русия, Италия, Беларус, Украйна, Япония, Испания, Корея.Петорката на Израел също ще вземе участие , като треньор на отбора е записана бившата национална състезателка Рахел Вигдорчик (участничка на ОИ в Пекин през 2008 и на СП в Мие година по-късно). В заявките отново фигурира състава на Германия с тим мениджър Нешка Робева.Световната купа по художествена гимнастика в София ще се проведе от 30 март до 1 април в „Арена Армеец“.", "date": "2018.03.07", "title": "Без Невяна Владинова на Световната купа в София, Русия идва със сестрите Аверини"}
{"url": "https://offnews.bg/kultura/video-balgarsko-voenno-chudo-epopeiata-na-shipka-676273.html", "text": "Епичните боеве на връх Шипка са фокусът в 11-ия специален бонус епизод на документалната поредица „Българско военно чудо“. Тя беше представена на националния празник 3 март и само за няколко дни достигна до половин милион българи в социалните мрежи. Екранният разказ за Шипченската епопея започва от април 1877 г. с преминаването на руските войски през река Дунав, където се разделят на три части.Една от армиите – Предният отряд на генерал Гурко, се насочва на юг. В същото време от Черна гора по море е прехвърлена армията на Сюлейман паша. Тя се състои 45 хил. войници, които са калени и готови за битка. Силите на двата отряда се сблъскват при Стара Загора. Това е и първото изпитание. До този момент руснаците не очакват голяма подкрепа от българските дружини и ги смятат за неподготвени, но нагласата им бързо се променя след героичната защита на Самарското знаме.На 3 август опълченците са вече на Шипка, а руснаците са заблудени от Сюлейман паша, който избива мирното население. Ген. Радецки изпраща войска към Елена, мислейки си, че турския паша ще удари там. Но за изненада на всички, турската армия се насочва право към Шипка, където командирът на Шипченския отряд - ген. Столетов, е безсилен да поеме отбраната на височините наоколо. Той разполага само с 5500 души и 27 оръдия, а към него идват 30 хил. турци с 46 оръдия.На 8 август опълченецът Манол Георгиев си спомня: „От червените фесове на Мохамедовите потомци шипченските полета се представляваха като кървава долина или ниви, обрасли с полски божур”. Следващите дни предстоят артилерийски двубои. Първата атака е отбита, но следват втора и трета, а пушките на опълченците се повреждат. За щастие Браянският полк пристига на помощ и силата на защитниците нараства с 7500 войника. Радецки насочва войските си към Шипка.В горещия ден на 10 август Сюлейман паша нарежда да бъде открит убийствен артилерийски огън по защитниците от височините, в резултат на който голям брой опълченци и руснаци са убити на метри от бленуваната студена вода. Настъпването на 11 август бележи и най-критичния ден за отбраната на прохода... Развръзката на битката на връх Шипка гледайте във видеото:", "date": "2018.03.07", "title": "Видео: Българско военно чудо: Епопеята на Шипка"}
{"url": "https://offnews.bg/politika/kabinetat-ottegli-istanbulskata-konventcia-referendum-niama-da-ima-676217.html", "text": "На заседанието си днес правителството оттегли предложението си за ратифициране на Истанбулската конвенция от Народното събрание. В същото време темата влезе в дневния ред на депутатите и за пореден път стана повод за взаимни обвинения между ГЕРБ и БСП. Референдум по темата с конвенцията няма да има, решиха народните представители на днешното пленарно заседание. Мнозинството отхвърли предложението на БСП да се проведе на референдум с въпрос „Против ли сте Народното събрание на Република България да ратифицира така наречената Истанбулска конвенция?“.Идеята беше отхвърлена с 67 гласа \"за\", 121 \"против\" и 23 \"въздържал се\". В подкрепа на предложението за национално допитване гласуваха само социалистите. \"Единият аргумент срещу референдума е да не се харчат пари. Вие изхарчихте стотици милиони за какво ли не, но не искахте да се изхарчат тези пари, за да се пита народът. Когато народът веднъж се произнесе с „не“ на Истанбулската конвенция, този въпрос се затваря завинаги и вие не можете да го внасяте отново и отново. От това искате да избягате\", каза лидерът на социалистите Корнелия Нинова. Тя припомни, че с изтеглянето на документа премиерът си оставя възможност да го внесе отново, когато има консенсус по темата. Нинова обаче подчерта, че от БСП няма да променят мнението си и няма да се стигне до съгласие. \"Нарекохте 70% от българските граждани, които са против Истанбулската конвенция, тъмни сили. Аз не мисля, че са тъмни сили\", добави тя. По-късно Цвета Караянчева (ГЕРБ), чиято бе репликата с \"тъмните сили\", обясни, че не е говорела за хората, които са срещу конвенцията, а за фалшивите новини. От ГЕРБ пък подчертаха, че добавянето на тази точна в дневния ред на депутатите е недопустимо и в разрез с правилника. \"Ние не протестираме срещу това, но с оглед прецизността следва да изразим аргументите си за тази неуместност\", коментира Кирилов и обясни, че предложението не е било разгледано и от водещата комисия по темата правна комисия преди да стигне до пленарната.Кирилов разкритикува остро и начина, по който е формулирано питането: \"Този въпрос е нелогичен, недопустим и не отговаря на изискванията на специалния закон\", обясни той. ДПС обявиха, че няма да подкрепят предложението за референдум. \"Не всичко се решава с референдуми, колеги. Провеждането на референдум се превърна в бягане от отговорност\", каза Хамид Хамид. Той подчерта, че миналата седмица в Холандия са отменили на първо четене закона за допитванията и че трябва много да се внимава с въпросите.Изказванията в пленарната зала по темата дали да има референдум за Истанбулската конвенция бяха превзети от метафори, размяна на остри реплики и обвинения. \"Тръгнали сте с топ на лов за яребици\", обърна се Хамид Хамид към БСП. Социалистите отговориха, че когато става дума за мнението на суверена, няма място за сравнения с \"топове и пушки\". \"Не превръщайте българския народ в яребици, те не са яребици\", коментира социалистът Филип Попов. От ДПС припомниха и референдума във Великобритания за излизане от ЕС. По думите им след Брекзит много от гласувалите \"за\" съжаляват за решението си. Оттам казаха още, че трябва да се внимава и у нас да не се стигне до подобна ситуация. Председателят на парламентарната група на ГЕРБ Цветан Цветанов стигна по-далеч и заяви, че БСП върви към излизане от ЕС и влизане в Евразия. Отговорът на Нинова не закъсня: \"Господин Цветанов, вашата партия я е нямало в съдебните регистри, когато ние внесохме документите за влизане в Европейския съюз\", каза тя.Размяната на реплики между Цветанов и Нинова продължи. Депутатът от ГЕРБ заяви, че БСП са си сменили позицията за конвенцията. Той цитира заглавия във вестник \"Дума\", което гласи, че депутати ще инициират гласуване на конвенцията. По думите му от БСП са били за документа и на събрание на ПЕС, дори инициирали подписка за приемането на конвенцията.\"Преди да излезете да говорите, много добре си спомнете какво сте правили не години, а месеци назад. Защо противопоставяте хората\", каза той и подчерта, че е искал да припомни позицията на БСП през ноември и декември, когато социалистите са били \"основни стожери на приемането на документа\". Решението на Цветанов да вземе думата беше остро разкритикувано от друг социалист - Георги Свиленски. \"10 минути изказване и 2 минути дуплика и нищо по темата. Цветанов продължи семинара на Младежи ГЕРБ и разказва какво е правило БСП, какво е правил ГЕРБ, но нищо по темата\", коментира депутатът от БСП. \"Разбирам, че госпожа Нинова ви е възбудила много. Господин Цветанов се опитва да заплашва българските граждани, които ще протестират\", каза още Свиленски. Малко по-късно Цветанов отговори на репликата, като подчерта, че \"колегите от БСП са много възбудени\".Дебатите стигнаха и до идейни нападки по темата за европейското бъдеще на България, както и до обвинения в лицемерие. \"Ето това е социалната роля на пола: БСП в Европарламента са за, а тук- против\", каза депутатът от \"Обединените патриоти\" Юлиан Ангелов. Патриотите казаха още, че от целия този дебат няма смисъл, защото конвенцията е оттеглена от Министерския съвет.\"Дебатът няма почти нищо общо с точката от дневния ред. Тук вече час слушаме историко-политически реминисценции дебат за геополитическата нагласа на България, за либералната демокрация. Темата е референдум за Истанбулската конвенция\", коментира Йордан Цонев. \"Колеги, този дебат приключи. Повече не се възбуждайте\", добави депутатът от ГЕРБ Вежди Рашидов. ", "date": "2018.03.07", "title": "Кабинетът оттегли Истанбулската конвенция, референдум няма да има"}
{"url": "https://offnews.bg/analizi-i-komentari/ruskiat-patriarh-izopachava-istoriata-i-iavno-si-misli-che-nie-pasem-676223.html", "text": "За всички, които добре знаят руски език – вижте видеото; вслушайте се в думите на човека, който говори; чуйте внимателно какви опашати лъжи казва не кой да е, а главата на руската православна църква. Наглостта на руския патриарх Кирил няма граници! При това той не говори на президента Радев – не, напротив, обръщайки се към камерите, той нарежда това му послание да стигне до всички българи.Патриархът: Ние сме за историческата истина (3:57 мин.).Истината: Да разгледаме какво по-конкретно казва той и дали казаното отговаря на историческите факти.Патриархът: Руско-турската война била продиктувана от любовта на Русия към България.(1:58)Истината: Тази причина я няма в нито един от учебниците по история. Нещо повече, в Манифеста за обявяване на войната (12 април 1877 г.) руският цар Александър II споменава България след Херцеговина, а и след Босна. В него се говори за “облекчаване участта на християните на Балканите”. Разбира се, основната причина е друга – и патриархът я споменава малко преди това: загубата на територии и пари в резултат от Кримската война. В България обаче знаем колко беди е донесла тази война на българското население, а самият факт, че патриархът я споменава на няколко пъти е ясен знак, че той или не знае, или знае, но се подиграва на българите.Патриархът: Войната била обявена в пълна дипломатическа изолация, цяла Европа била против, (1:38), даже целият свят (2:16).Истината: Това е, разбира се, лесна за опровергаване лъжа – на 8-ми юли 1876 г. Русия сключва тайно споразумение с Австро-Унгария, т.нар. Райхщадско споразумение, с което си осигурява дипломатическа помощ за войната, която ще бъде обявена едва през 1877 г. На 15-и януари 1877 г., още преди да завърши Цариградската конференция – и пак преди да бъде обявена войната – между двете страни е сключена и допълнителна тайна Будапещенска конвенция, с която се уточняват подробностите по предстоящата война. Така че не е вярно, че Русия е била в пълна дипломатическа изолация.Патриархът: Трудно ми бе да слушам как други страни участвали във войната. Нито полският сейм, нито литовският сейм са взимали решение за обявяване на войната. (2:54)Истината: Опит за заблуда. И Полша, и Литва са тогава част от руската империя. Но в руската армия има румънци, финландци – с цял Лейбгвардейски финландски пехотен полк, украинци, поляци… Във войната загиват също така и сърби, и черногорци. И накрая, но в никакъв случай не по значение, във войната участват хиляди български доброволци, които изиграват особено важна роля в боевете на Шипка, но не само. В наши дни за подобни армии се казва, че са многонационални. Впрочем, добре е да напомним на патриарха, че във войната загиват 11905 души, на които признателният български народ е издигнал стотици паметници по територията на цялата страна. Менторският тон и лъжите не помагат с нищо за опазване паметта на загиналите воини.Патриархът: Освобождението било безкористно (5:33)Истината: Всъщност Русия получава значителни територии и пари от Турция, но и България е задължена да заплаща поддържането на окупационния руски корпус на своята територия. Преди някой да се развика, че не е имало такъв корпус, препоръчвам му да прочете целия текст на Берлинския договор, а по-специално внимание да отдели на чл. XXII. Българо-руската финансова конвенция от 1883 г. урежда размера и начина на погасяване на окупационния дълг на Княжество България към Русия. Сумата е 26 446 635 златни лева, както сочи изследването “История на външния държавен дълг на България (1878-1990), издание на БНБ, с. 206.И т.н.Дори кратък преглед на казаното от руския патриарх демонстрира (без да обръщаме внимание на тона, с който го казва!) наглост и чувство за безнаказаност, както и изключително лошо възпитание и поведение на човек, дошъл на гости в чужда държава и чужда къща, в която се опитва да наложи на българския президент, на българската държава и на българския народ някакво чувство за вина.Българският народ е признателен на всички загинали във войната и им отдава напълно безкористно почит – и така вече 140 години!Българският народ няма нужда от постоянно натякване, че трябва да бъде благодарен за освобождението, още повече, че от този народ са излезли хора като Левски, Ботев, Волов и хиляди други, които са отдали живота си в борба за свободата на България – и при тях това е действително напълно безкористно.Българският народ няма нужда от фалшива история.Б. ред. - ", "date": "2018.03.07", "title": "Руският патриарх изопачава историята и явно си мисли, че ние пасем трева"}
{"url": "https://offnews.bg/obshtestvo/shef-v-chez-predlagahme-na-balgarskoto-pravitelstvo-da-vleze-v-sdelka-676253.html", "text": "Предлагахме на българското правителство да влезе в сделката за ЧЕЗ, но то отказа. Това обяви в интервю за чешкия вестник  Томаш Плескач, който отговаря за задграничните дейности на компанията и е един от главните преговарящи с Гинка Върбакова за възможността българската държава да участва в сделката. \"През 2016 г. към нас се обърнаха няколко кандидати. На всички казахме, че сме благодарни за интереса, но „ЧЕЗ Груп” не може да продаде такива активи току-така. Ако решим да продадем, ще преминем през процес на подбор. Това се случи в края на 2016 и 2017 г. За това, че такъв процес тече, в България знаеха кажи-речи всички\", обясни Плескач пред изданието, цитиран от bTV.По думите му първоначално девет компании, базирани в България, са изразили желание да купят ЧЕЗ.На въпрос дали тогава българското правителство е поискало да се включи в сделката той отговаря: \"Напротив, ние им предлагахме това, но българското правителство многократно го отхвърли – за което свидетелстват и статии в различни български вестници, например от май 2017 г.\".Плескач обяснява, че постепенно списъкът на кандидатите да купят ЧЕЗ се е стеснил, защото някои от тях не са имали необходимите средства.\"При преговорите цената непрекъснато нарастваше, за да достигне стойността, която вътрешно бяхме определили като най-ниската възможна, при която сме готови да продадем. И накрая останаха двама кандидати, единият от които получи ексклузивитет и се съгласи да подпише договор с нас\", допълва той.Плескач е категоричен, че този кандидат - \"Инерком\" е известен в България поне от септември миналата година. \"Всички знаеха кой е „Инерком”. Това е компания, която не е най-голямата на българския енергиен пазар, но от друга страна е оператор на сравнително голям брой български фотоволтаични централи, не е фирма без име и история\", казва шефът в ЧЕЗ.\"Стигна се до финализирането на договора и в този момент някой в България сякаш се уплаши, не мога да си го обясня по друг начин. По мое мнение страхът лежи преди всичко във факта, че се отделя собствеността върху българските ни активи и международния арбитраж срещу българската държава\", коментира Плексач.Той обяснява и как се е стигнало до арбитража. \"Търпяхме дълго време. Нашето търпение се доказва и от факта, че сме последният голям инвеститор в електроразпределението, който започна международен арбитраж. Двама други – австрийската EVN и \"Енерго-про\", започнаха арбитражни процедури пред нас. Ние започнахме арбитража през 2016 г., но преди това станаха много неща. През 2009 г. българското правителство беше на нова партия – ГЕРБ. Нашата дейност в България в това време беше доста безпроблемна. Промяната настъпи в момента, когато падна правителството му, за което той обвини цените на тока, а оттам и ЧЕЗ\", посочва Томаш Плескач, припомняйки протестите от 2013 г.Плескач обяснява каква е разликата при отчитането и плащането на тока в България и Чехия. Докато в България отчитането на електромерите става всеки месец, в Чехия се заплаща депозит и след това се получава годишна сметка, след което се доплаща разликата или се връща част от депозита. Той посочва, че много пъти са предлагали да се направи промяна и в България, което според него би означавало намаляване на разходите, тя така и не е станала факт. Според него един от проблемите, довел до протестите през 2013 г., е това, че след топъл ноември е дошъл студен декември и сметките са се вдигнали значително, за някои от потребителите и със 100%. \"В този момент избухнаха спонтанни протести, които бяха яхнати от политическата опозиция, обърнати срещу тогавашното правителство, а правителството ги обърна срещу чуждестранните инвеститори в електроенергийния сектор. Това завърши с оставката на правителството през февруари\", посочва Плескач.На въпрос дали ЧЕЗ е успяла да изчисти отношенията си с българското правителство той отговаря, че са направени опити да се намери общ език, но те са се оказали неуспешни. \"Затова информирахме правителството през 2015 г., че обмисляме международния арбитраж. След това има шестмесечен период, който правилата дават на страните да се споразумеят за приятелско решение на спора. Няколко пъти попитахме българската държава дали иска да си говорят с нас, винаги отговорът бил не. И така започнахме арбитража – през юни 2016 г. От този момент нататък нарасна натискът на българските институции и власт да наблюдават каквото и да било, с очевидната цел да намерят нещо, с което да противостоят на арбитража. Процедурата за отнемане на лиценза на „ЧЕЗ Електро” започна през април 2014 г. и до момента не е приключила – почти четири години по-късно. Това го няма никъде в Европа – ще имаме ли аргументи за отнемането на лиценза, или не\", казва още той.Запитан дали това е неподходящо от страна на българските власти Плескач казва: \"Точно така. Продължаваме с международния инвестиционен арбитраж. Ние сме на етапа, когато всяка от страните номинира свой арбитър, сега тече договаряне за третия арбитър. Или ще се съгласим с това в близките месеци, или третият арбитър ще бъде назначен от арбитражния съд, а след това арбитражът ще продължи\".На въпрос дали проблемът е свързан с премиера Бойко Борисов той отговаря, че не го свързва с никого конкретно, защото са работили в България с различни правителства. За арбитража споменава и чешкото издание \"Хосподарски новини\". Според негови източници обаче той може да се окаже истински препъникамък за влизането на българската държава в сделката с ЧЕЗ, защото в договора има клауза, задължаваща купувача да сътрудничи по делото срещу България. Ако искът срещу България бъде удовлетворен, обезщетението може да достигне 600 млн. евро. \"Представете си как ще се съгласим собственик на българската ни компания да стане някой, срещу когото водим арбитражен спор за такава сума - просто не можем да го позволим\", обяснява източникът на изданието. По данни на \"Хосподарски новини\" от ЧЕЗ готвят нова стратегия - да се съгласят българската държава да получи контролен пакет акции, но само ако плати обезщетението по делото в арбитражния съд. ", "date": "2018.03.07", "title": "Шеф в ЧЕЗ: Предлагахме на българското правителство да влезе в сделката, но то отказа"}
{"url": "https://offnews.bg/tenis/uimbaldan-otmenia-slavna-traditcia-676228.html", "text": "Феновете на женския тенис едва ли ще останат очаровани от решението на организаторите на турнира от Големия шлем Уимбълдън в Лондон и WTA да зачеркнат една славна традиция.Не става въпрос за сервирането на прочутите ягоди със сметана, а за отмяната на партито на тенисистките. На него участничките се появяваха във вечерни рокли, а кадрите от вечерта бързо обикаляха световните агенции.Информацията не е потвърдена официално, но беше разпространена от запознатия с \"кухнята\" на Уимбълдън журналист Бен Ротенберг. Очаква се потвърждение или отрицание от страна на организаторите на турнира, който стартира на 2 юли.", "date": "2018.03.07", "title": "Уимбълдън отменя славна традиция"}
{"url": "https://offnews.bg/sviat/sgreshihme-za-obedinenieto-na-germania-proiavihme-nekompetentnost-ob-676231.html", "text": "Русия трябваше да предвиди сериозните геополитически промени в света след обединението на Германия, но прояви некомпетентност. Това заяви руският президент Владимир Путин в интервю за документалния филм на Владимир Соловьов \"Миропорядок 2018\", цитиран от ТАСС. Филмът се излъчва малко преди президентските избори в Русия на 18 март. \"Ние не само допринесохме за обединението на Германия и изведохме оттам войските си, изтеглихме също войските от други страни от Източна Европа, в очакване, разбира се, че във връзка с прекратяването на Варшавския договор и НАТО ще престане да съществува или поне, както ни казваха по онова време, няма да се разширява. Това не се случи, защото стана ясно, че зад етикета на идеологическото противопоставяне още се води геополитическа борба\", допълни Путин.Той напомни, че след това е имало две вълни на разширяване на НАТО на изток, военни операции в Югославия, Ирак, Афганистан.По думите му това е станало изведнъж и е било неочаквано за Русия, но тя е трябвало да го очаква. \"Ние проявихме, как да се изразя по-меко, най-малкото некомпетентност и неразбиране на това какво ще стане с нашата страна и със света след нашето, бих казал, едностранно предаване на позиции\", коментира президентът.Тогава много съюзници на ГДР от западния блок са изразявали съмнения или несъгласие с обединението на ГДР и ФРГ, мнозина в САЩ също са се съмнявали, но не и Русия, заяви той.\"Русия вярваше, че ако германците искат да се обединят, би било контрапродуктивно, вредно и несправедливо да се намесва в това и тя безкористно допринесе за обединението. Кредитите, които получихме, бяха сълзи\", подчерта Путин.Новото ядрено оръжие на РусияВ документалния филм Путин отговаря на въпроси и за новото ядрено оръжие, за което съобщи по време на реч пред руския парламент. \"Решение за използването на ядрено оръжие може да се вземе, само ако нашата система за предупреждение за ракетно нападение е зафиксирала не само старт на ракета, но и е дала точна прогноза за траекторията на полета и времето за падане на главата на територията на Русия Ако някой е взел решение за унищожение на Русия, ние имаме правото да отвърнем\", обясни Путин. \"Да, за човечеството това би било глобална катастрофа, за света ще бъде глобална катастрофа. Но като руски гражданин искам да задам въпроса защо ни е такъв свят, в който я няма Русия?\", продължи президентът. Путин в КГБПутин обясни, че в КГБ се е занимавал с вербуване на агенти, като много е обичал тази част от работата си. \"Отдавна не се занимавам с това, но ми беше любимо занимание. Това ми беше работата, както е известно, в продължение на много години\", допълни той. \"САЩ ни излъгаха преди преврата в Украйна\"През февруари 2014 г. САЩ помолиха Русия да приеме всички мерки президентът Виктор Янукович да не праща армията срещу протестиращите на площад \"Независимост\", но след това Вашингтон нагло излъга Русия, като подкрепи преврата в Киев, каза още Путин. Той подчерта, че свалянето на Янукович е било подкрепено от европейските страни, които преди това са настоявали за споразумение между опозицията и украинската власт. \"Това е добре известно. Сега ще кажа нещо неизвестно - точно в този момент към нас се обърнаха и американските ни партньори, които ни помолиха да направим всичко, сега казвам почти дословно молбата, Янукович да не използва армията, а опозицията да освободи сама площада и административните сгради и да се премине към изпълнение на постигнатите договорки за нормализация на ситуацията\", каза Путин. \"Ние казахме \"Добре\". След един ден стана преврата. Поне да се бяха обадили, да бяха направили нещо\", посочи той и допълни, че Вашингтон напълно е подкрепил извършителите на преврата. На въпрос на Соловьов за първи път ли САЩ са излъгали Русия Путин отговаря: \"Така грубо и нагло за първи път\".Ситуацията в ДонбасПутин коментира и последвалия конфликт в Донбас. Той отново заяви, че там няма руски войски. \"Там има достатъчно въоръжение и на въпросите откъде идва оръжието аз винаги отговарям: там, където едната страна успява да намери начин, другата страна също намира такъв\", отбеляза руският президент.По думите му понякога в рамките на преговорите в нормандския формат му казват, че украинските военни са убити в Донбас от руски боеприпаси. \"Това е ужасно. Винаги, когато мисля за това, това ми действа много силно, защото смятам, че там в крайна сметка всички са наши. Но ми се иска да попитам: а от какви снаряди и куршуми загиват мирните граждани на Донбас?\", каза още Путин и допълни, че трябва да се мисли за това как най-бързо да се стигне до мир. Западните санкцииСанкциите срещу Русия са нелоялна конкуренция, но такива методи са използвани и преди. Те са много стар, древен инструмент, който се използва от много страни, в това число и от американските партньори. \"Това е способ за конкурентна борба - нелегитимен, нечестен, но е така\", като това според него е било опит да се задържи ръста на способността за отбрана на нашата страна. \"Винаги е било така - когато Русия стане силна, мощна държава, започва паника сред нашите партньори, винаги има опити за задържане на Русия\", коментира Путин, но допълни, че Русия е велика държава и е по-добре останалите да я имат за съюзник. На въпрос наранява ли го това, че го наричат злодей, Путин отговаря: \"Знаете ли - не. Първо, отдавна съм свикнал. Второ, има много добри ориентири по този въпрос. Този ориентир е интересът на Русия и нейния народ. Ако чуствам, че няма да се отдалеча от този ориентир, значи вървя в правилна посока, всичко останало не ме интересува, не ме отвлича от решението на задачите, които считам за първостепенни за страната ми\".Той допълни, че е оптимист, защото в Русия всички са оптимисти и са насочени към хубавото в бъдеще. ", "date": "2018.03.07", "title": "Сгрешихме за обединението на Германия, проявихме некомпетентност, обяви Путин"}
{"url": "https://offnews.bg/temida/tcatcarov-zapochva-proverka-za-sobstvenika-na-iulen-po-signala-na-ze-676234.html", "text": "Върховната касационна прокуратура е започнала проверка на предоставена концесия в Национален парк \"Пирин\" по сигнал на \"Зелените\", съобщиха от пресцентъра на държавното обвинение.Проверката е разпоредена от главния прокурор Сотир Цацаров след сигнал, в който е имало Сигналът е постъпил до главния прокурор на 26 февруари от партия \"Зелените\". В него са били изложени факти за допуснати множество нарушения на действащото законодателство при сключване и изпълнение на договор за отдаване на концесия на територия в Национален парк \"Пирин\". В сигнала е отправено искане за извършване на проверка за действителния собственик на концесионера \"Юлен\" АД, както и установяване на нарушения от страна на този концесионер, свързани основно с ползването на площи, значително надвишаващи размера на концесионната територия по договор и с наличието на обекти на трети лица там. В него се поставят и въпроси относно разрешения за ново строителство, издадени на концесионера, но попадащо извън зоната на територията по договор, както и относно свързаност между \"Юлен\" АД и федерация по ски, с оглед получаване и разходване от същата на средства от държавния бюджет, обясняват от прокуратурата.Проверката ще бъде извършена в двумесечен срок.Днес темата за \"Пирин\" и втория лифт бе коментирана от ресорния вицепремиер Валери Симеонов пред БНТ:\"Ето, сега, например, по поръчение на господин Борисов до няколко дни ще вкараме промяната на концесията в Министерския съвет, така че да се развърже възелът „Банско“ и там хората да не чакат по 3-4 часа заради някакви си еко рекетьори или еко терористи по-скоро. ", "date": "2018.03.07", "title": "Цацаров започва проверка за собственика на 'Юлен' по сигнала на Зелените"}
{"url": "https://offnews.bg/vodni/v-sasht-hvanaha-s-doping-nash-rekordior-v-pluvaneto-676236.html", "text": "Най-силният български плувец в началото на новото хилядолетие световен шампион със САЩ Михаил Александров е бе уличен с допинг, пише \"bgswim.com\".32-годишният притежател на почти всички национални рекорди на България в бруста е дал положителна проба за забранени вещества по време на състезание в Санта Клара, щата Калифорния на 4 юни 2017 година.В теста му е открито наличие на бензоилеконин и метилекгонин, които са метаболити на кокаина. Наказанието на Александров е за една година и тече от 24 август 2017 г.Двойният бронзов медалист от европейското първенство на малък басейн в Дебрецен 2007 и двукратен участник на олимпийски игри под флага на България се завърна в плуването, два месеца след като бе окачил банските на пирона – 17 юли.Всъщност наказанието влиза в сила ден, след като Александров обявява, че възобновява състезателната си кариера. Положителният резултат е бил даден чрез проба от урина.", "date": "2018.03.07", "title": "В САЩ хванаха с допинг наш рекордьор в плуването"}
{"url": "https://offnews.bg/112/mvr-razsledva-ubijstvo-na-23-godishna-zhena-v-stolichnia-kv-svoboda-676235.html", "text": "23-годишна жена е била убита на 3-ти март в столичния квартал \"Свобода\", съобщи МВР.Разследването около тежкото престъпление продължава, а във връзка с него е задържан 37-годишен мъж от София с инициали Б. Д. Сигнал за починала млада жена е бил получен във Второ районно в 6:40 сутринта на 3-ти март. Екипът на Спешна помощ е констатирал смъртта ѝ. Тялото е изпратено за аутопсия.Задържаният е с постоянна мярка „задържане под стража“. Образувано е производство за предумишлено убийство, което се наказва с 10 до 20 години затвор.Разследването по случая продължава под наблюдението на прокуратурата.", "date": "2018.03.07", "title": "МВР разследва убийство на 23-годишна жена в столичния кв. Свобода"}
{"url": "https://offnews.bg/politika/kabinetat-iska-50-ot-pechalbata-na-darzhavnite-predpriatia-676237.html", "text": "Министерският съвет прие Разпореждане за установяване и внасяне в полза на държавата на отчисления от печалбата от държавни предприятия и търговски дружества с държавно участие в капитала за финансовата 2017 година.В съответствие със заложените параметри в Закона за държавния бюджет на Република България за 2018 г. процентът на отчисления от печалбата е 50 на сто.Разпореждането не важи за болниците и дружествата от отрасъл „Водоснабдяване и канализация“ поради изпълнение на предварителни условия във водния сектор за усвояване на средствата от европейските фондове за програмния период 2014 – 2020 година. Срокът за внасяне на отчисленията и дивидентите за държавата е 31 май 2018 г., а 15 юли 2018 г. – за дружествата, които съставят годишен финансов отчет съгласно чл. 31, ал. 1 от Закона за счетоводството.С Разпореждането се осигуряват условия за изпълнение на приходната част на държавния бюджет за 2018 г. в частта на неданъчните приходи от дивиденти.", "date": "2018.03.07", "title": "Кабинетът иска 50% от печалбата на държавните предприятия"}
{"url": "https://offnews.bg/obshtestvo/stotitci-pod-prozoretca-na-borisov-ostavka-ginka-si-ti-na-zhivo-676229.html", "text": "Стотици хора се събраха на протеста пред Министерски съвет, където в момента заседава правителството. Под прозорците на \"Дондуков\" 1 в момента премиерът Борисов слуша звучни възгласи \"Оставка\", \"Шайка\", \"Престъпници\".Протестът бе организиран от няколко организации, сред които БСП, \"Българска пролет\" и \"Възраждане\", а непосредственият повод е скандалната продажба на ЧЕЗ на Гинка Върбакова от Пазарджик.На протеста е и лидерът на БСП Корнелия Нинова.Именно лондончанинът Мичев, заедно с внука на вожда и учителя Георги Димитров, който носи неговото име, бяха първите на протеста. Те издигнаха плакати пред МС още от 9 часа сутринта.След него думата взе депутатът от левицата Таско Ерменков.Докарахме го до там една Гинка да ни определя бъдещето. Натискът ни трябва да е всеки ден, за да я има България, каза той.Бившият патриот Димитър Байрактаров след него обяви, че в МС сега заседават престъпници.Според Корнелия Нинова кабинетът на Борисов е опорочил европредседателството на България и е лишил българския бизнес да се развива и инвестира. Тя посочи и че всеки критик на властта е гонен жестоко от режима на Борисов.Лидерът на Движение \"Българска пролет\" Велизар Енчев заяви пред OFFNews, че е нужно процедурата по продажбата на българските активи на ЧЕЗ да бъде рестартирана. Според Енчев е беспорно участието на фирми на ГЕРБ в сделката с енергоразпределителното дружество. От \"Възраждане\" ще настояват в новата процедура по продажбата на ЧЕЗ българската държава да се включи като икономически субект, а не само като регулатор.Организационният секретар на \"Възраждане\" Николай Денчев обясни, че движението ще се бори за либерализация на енергийния пазар. Денчев каза още, че трябва да се ликвидира монополното положение на пазара, тъй като \"енергото се използва за притискане на бизнеса\".Протестиращите започнаха подписка за прекратяване на сделката с ЧЕЗ. Те също така бяха изготвили оставката на премиера Бойко Борисов, като в края на протеста се опитаха да му я връчат, но бяха възпрени от полицията пред Министерския съвет.Председателят на движение \"Възраждане\" обяви, че протести се очакват и утре.", "date": "2018.03.07", "title": "Стотици под прозореца на Борисов: Оставка! Гинка си ти! (на живо)"}
{"url": "https://offnews.bg/futbol/arigo-saki-sasipa-ot-kritiki-pszh-676211.html", "text": "Легендарният бивш треньор на Милан и националния отбор на Италия Ариго Саги съсипа от критики футболистите на Пари Сен Жермен след отпадането на тима в 1/8-финалите на Шампионската лига.Парижани отстъпиха пред Реал Мадрид след 1:3 в испанската столица и 1:2 на реванша в Париж.\"Срещу Реал излезе един много слаб съперник. ПСЖ е просто група играчи, а не отбор. Много неща не им достигат. В Париж мадридчани играха сякаш с цигара в уста.Дори и само епизода с изгонването на Марко Верати и отношението му дава достатъчна представа за липсата на отбор в ПСЖ\", коментира 71-годишният Саки пред \"Екип\".Италианецът има поглед отвътре в Реал Мадрид, тъй като работеше като технически директор на \"Сантяго Бернабеу\" в периода 2004-2005 година.", "date": "2018.03.07", "title": "Ариго Саки съсипа от критики ПСЖ"}
{"url": "https://offnews.bg/112/dashteriata-na-diplomat-ot-ukrajna-napadnala-ekip-na-speshna-pomosht-v-676213.html", "text": "Дъщеря на дипломат е нападнала екип на Спешна помощ в София, предаде dariknews.bg.Инцидентът е станал в неделя вечерта в посолството на Украйна. За него са съобщили пред радиото от столичния Център за спешна медицинска помощ.Екипът бил забавен на входа на посолството от проверяващите и дипломатът, за когото бил подаден сигналът, починал. В момент на афект дъщеря му се нахвърлила върху медиците с юмруци и ритници.Състоянието на 39-годишния мъж се влошило в неделя и повикали линейка. Тя пристигнала за 10 мин. от \"Сточна гара\" до ул. „Боряна“ 29 в кв. \"Овча купел\", където е сградата на посолството, обясни говорителят на Центъра Катя Сунгарска пред Дарик. Проверките на входа продължили повече от 5 минути и пациентът починал.След нападението била направена проверка, която потвърдила, че екипът е действал максимално бързо.\"Проследихме GPS-а на линейката, пътували са със сирени и светлини, за 10 минути са стигнали. Имало е забавяне 5-6 минути на входа, защото това е посолство и трябва да се извършват необходимите действия за проверка. В момента, в който екипът ни е отишъл, човекът е бил починал. Въпреки това нашият лекар е направил пълния обем реанимационни действия. Всичко възможно сме направили\", обясни Сунгарска.\"Що се отнася до самия инцидент - нашият лекар е извикал полиция, те са дошли, извадили са екипа. Искали са им обяснения, написали са. И от тук на сетне тези органи трябва да си свършат работата\", поясни говорителят на Спешната помощ.Сериозни наранявания спешният лекар и парамедикът нямат.Причината за смъртта на дипломата не се съобщава.Няма и коментар от украинското посолство до момента.", "date": "2018.03.07", "title": "Дъщерята на дипломат от Украйна нападнала екип на Спешна помощ в София"}
{"url": "https://offnews.bg/obshtestvo/ne-pet-mesta-v-sofia-niama-da-imat-voda-676144.html", "text": "„Софийска вода” временно ще прекъсне водоснабдяването в някои части на столицата днес, съобщиха от дружеството. Във връзка с подмяна на спирателни кранове на ул. „Битоля“, жк. „Белите брези“ , се налага спиране на водоподаването от 10:00 до 22:00 часа на ул. „Нишава“, ул. „Битоля“, ул. „Кюстендил“, ул. „Дойран“. Заради подмяна на сградно водопроводно отклонение на зад бл. 94 , жк. „Младост“ I , се налага спиране на водоподаването от 9 до 21:00 часа на бл. 94, бл. 95, бл. 96, бл. 96А, бл. 99Б. Реконструкция на уличен водопровод на ул. „Околовръстна“, с. Казичене, се налага спиране на водоподаването от 9 до 21:00 часа на ул. „Христо Ботев“, ул. „Георги Бенковски“, ул. „Околовръстна“, ул. „Цар Борис III“, ул. „Серафим Стоев“, ул. „Трети март“. Подмяна на сградно водопроводно отклонение на ул. „Марица“, кв. „Подуене“, налага спиране на водоподаването от 9 до 18:00 часа в района на ул. „Марица“ от ул. „Алеко Константинов“ до ул. „Васил Друмев“.Поради подмяна на сградно водопроводно отклонение на ул. „Васил Попович“, вилна зона „Симеоново – Драгалевци“, се налага спиране на водоподаването от 9:30 до 17:30 часа на ул. „Васил Попович“ от ул. „Тодор Пеев“ до ул. „Златен век“, ул. „Чичовци“ от ул. „Васил Попович“ до ул. „Андрей и Константин Петкови“. ", "date": "2018.03.07", "title": "Не пет места в София няма да имат вода"}
{"url": "https://offnews.bg/obshtestvo/oblachno-s-valezhi-na-mesta-i-do-20-gradusa-dnes-676192.html", "text": "Днес ще има разкъсана облачност, след обяд на места ще превали дъжд. Привечер от запад отново ще се заоблачи, показва прогнозата на НИМХ-БАН.Ще духа до умерен вятър от запад-югозапад.Температурите ще се повишат. Минималните ще са между 0° и 5°, а в югоизточните райони - до 8°. Максималните ще са между 14° и 20°. По-ниски ще останат те по поречието на Дунав.В София ще е облачно, но не се очаква да вали. Минималната температура ще е 3 градуса, а максималната - 15.В Пловдив се очаква променлива облачност, с температури между 4 и 18 градуса.Прогнозата за Варна сочи очаквани температури между 5 и 18 градуса. Във Велико Търново градусите ще достигнат 19, в Бургас - 20.Валежи се очакват във Видин, Бургас и Благоевград.Над планините облачността ще е променлива с превалявания от дъжд, над 2000 метра от сняг. Ще духа умерен до силен западен вятър. Максималната температура на височина 1200 метра – около 10°, на 2000 метра – около 3°.По Черноморието облачността ще е променлива, след обяд на места, главно по южното крайбрежие, ще има слаби превалявания от дъжд. Ще духа до умерен югозападен вятър, но през деня постепенно ще се ориентира от запад. Максималните температури ще са между 14° и 19°. Температурата на морската вода е 5-7°. Вълнението на морето ще е 2-3 бала.Слънцето ще изгрее в 6:53 часа и ще залезе в 18:23 часа. Продължителност на деня ще е 11:30 часа.", "date": "2018.03.07", "title": "Облачно, с валежи на места и до 20 градуса днес"}
{"url": "https://offnews.bg/protesti/da-mu-drapnem-shaltera-protesti-pod-prozortcite-na-dondukov-1-dn-676195.html", "text": "Протест под надслов \"Да му дръпнем шалтера! Оставка\" ще поиска оттеглянето на кабинета \"Борисов\" днес. Той се организира от внука на Георги Димитров, който носи неговото име, и Йордан Мичев, активист на БСП, пред сградата на Министерския съвет на \"Дондуков\" 1 и е с начален час 9:00.Чрез Фейсбук страницата за събитието 400 души са заявили участие, а поканата гласи:\"Въпросният Истанбулски дилър на скъпия ток, третия пол и третия престъпен мандат, Борисов, е опасен за човешкия род, националната сигурност, общественото здраве, умствения статус на народа и териториалната цялост на България. Меркелът на Балканите води България и горките Балкани към национална и регионална катастрофа!Настояваме за: 1. Незабавна оставка на джендър-правителството. 2. Служебен кабинет за прочистване на Бардака. 3. Смяна на Системата. България над всичко! За нов курс и нова власт!\"Същото място е сборен пункт за друг протест, от 11 ч, обявен като \"Протест срещу измамата в ЧЕЗ\". Събитието е организирано също чрез фейсбук от администраторите на страницата \"Защото ми пука за България\". 130 души са решили да отидат.\"Протест пред Министерски съвет заради измамното купуване на ЧЕЗ!\", разясняват инициаторите.БСП в Дупница са решили да организират автобуси, които да превозят желаещи да протестират до столицата за протеста от 11.\"Време е вместо да се възмущаваме от всичко това да излезем на улицата и ясно да заявим, че тази държава е и наша. Поканата е за цялото будно българско общество, без значение от партийната принадлежност\", пишат от БСП в Дупница и уточняват, че оттам ще тръгнат автобуси в 9 ч.", "date": "2018.03.07", "title": "'Да му дръпнем шалтера!': протести под прозорците на 'Дондуков' 1 днес"}
{"url": "https://offnews.bg/politika/protiv-li-ste-ratifikatciata-na-istanbulskata-konventcia-bsp-predlaga-676205.html", "text": "Провеждането на референдум с въпрос „Против ли сте Народното събрание на Република България да ратифицира така наречената Истанбулска конвенция?“ ще предложи днес парламентарната група „БСП за България“ на народните представители.Точката е първа в дневния ред на парламента.Вносители са лидерът на левицата Корнелия Нинова и група народни представители, а предложението е отправено писмено на 31 януари.По неофициална информация днес премиерът Бойко Борисов ще внесе предложение за отмяна на решението на правителството за одобряване на Истанбулската конвенция и за изтеглянето от Народното събрание на предложението за ратификацията ѝВтора точка в дневния ред е обсъждане на върнатия от президента Румен Радев Закон за изменение и допълнение на Закона за банковата несъстоятелност, приет от НС на 9 февруари.", "date": "2018.03.07", "title": "Против ли сте ратификацията на Истанбулската конвенция? БСП предлага такъв референдум"}
{"url": "https://offnews.bg/sviat/bogatstvoto-na-tramp-se-topi-shefat-na-amazon-e-naj-bogatiat-v-sveta-676206.html", "text": "Шефът на компанията за онлайн продажби на дребно Амазон Джеф Безос оглави годишната класация на милиардерите на сп. \"Форбс\", предаде БТА.Личното му състояние е $112 млрд.Безос е първият човек с богатство, надхвърлящо 100 млрд. долара. Той е увеличил състоянието си с 39 милиарда долара в сравнение с предишни години.Джеф Безос е собственик и на в. \"Вашингтон пост\", и на аерокосмическата компания \"Блу ориджин\".Списъкът включва 2 208 милиардери от 72 страни. Втори в класацията е основателят на Майкрософт Бил Гейтс с $90 млрд., а трети - инвеститорът Уорън Бъфет с $84 млрд.Най-богатият европеец е четвъртият в общата класация - французинът Бернар Арно, който притежава марки като \"Луи Вюитон\" и \"Сефора\".В Топ 10 са още основателят на Фейсбук Марк Зукърбърг и братята индустриалци Чарлс и Дейвид Кох.За година 121 души са отпаднали от списъка, 259 са в класацията за пръв път.Президентът на САЩ Доналд Тръмп пък е слязъл от 544-о на 766-о място, след като богатството му е намаляло с 400 милиона долара до 7,1 милиарда.Общото богатство на всички милиардери в списъка е 9,1 трилиона долара, средно по 4,1 милиарда долара на човек. Това, според \"Форбс\", е нов рекорд.", "date": "2018.03.07", "title": "Богатството на Тръмп се топи, шефът на Амазон е най-богатият в света"}
{"url": "https://offnews.bg/politika/deputatite-othvarliha-vetoto-varhu-zakona-na-peevski-za-ktb-676233.html", "text": "Депутатите отхвърлиха ветото на президента Румен Радев върху промените в Закона за банковата несъстоятелност, които бяха предложени от депутатите от ДПС Делян Пеевски, Йордан Цонев и Хамид Хамид.Законът беше повторно приет със 129 гласа \"за\" и 40 \"против\". Срещу отхвърлянето на ветото гласуваха от БСП и \"Воля\".\"Ще опитам да коментирам без емоции наложеното вето от президента. Това е третият законопроект, който цели да обезпечи възможността кредиторите да получат справедливо обезпечаване на имуществото\", коментира в пленарната зала председателят на правната комисия и депутат от ГЕРБ Данаил Кирилов. Социалистът Крум Зарков заяви, че подкрепя ветото на президента, защото засягат конкретна ситуация, а не обща и в такива ситуации промените са неудачни. По време на дебатите депутатът от ГЕРБ Делян Добрев коментира и . Той настоя социалистите да се върнат в залата и добави \"учудвам се, че депутатите от БСП не носят стълби, за да драпат по прозорците на Министерския съвет\". Добрев добави, че има въпроси към липсващи депутати от левицата, а питанията бяха \"Каква е връзката на депутати от БСП с КТБ?\" и \"Съдружник ли е Eлена Йончева с офшорна компания?\". \"Предният път забелязах, че госпожа Йончева не беше в зала, за да гласува този законопроект. Не твърдя, но питам това да не би да се дължи на нейно притеснение, че тя е в конфликт на интереси по този закон. Днес отново я няма при гласуването на закона\", коментира той. Отговорът на социалистите не закъсня \"Дебатът, въпреки че има КТБ в него, не е за кой какво е правил в КТБ, а е за ветото на президента. Освен това – народните представители нямат основания да задават въпроси на други депутати от тази трибуна. Има институции, където това трябва да се направи\", заяви Крум Зарков.Зарков попита дали Добрев твърди, че Йончева е източила КТБ и добави, че подобно твърдение е \"пълен абсурд\".Преди да започнат дебатите по ветото от ДПС отговориха на част от притесненията на президента. Държавният глава мотивира решението си с това, че \"обществото има нужда да знае конкретните измерения на последиците от приетия закон\"\"Написахме писмо до министъра на финансите, с което го помолихме да ни съдейства с отговор на три въпроса чрез синдиците на КТБ, за да задоволим обществения интерес и да отговорим на призива на президента\", каза депутатът от ДПС Йордан Цонев. Те са поискали да знаят какъв е списъкът на извършените до момента от страна на КТБ заличавания, освобождавания на уредени в полза на банката обезпечения. От ДПС за задали въпрос и за пълния списък на прихващанията, който го има и на страницата на Фонда за гарантиране на влоговете. Третият въпрос е бил за броя на заведените съдебни дела за прихващане - те са 205, а материалния интерес по тях е в размер на над 1 млрд. лева.\"Смятам, че тези цифри ще убедят президента, неговата администрация и обществото, че общественият интерес е много значим и си струва използването на този правен похват и отговаряме на мотивите на президента\", коментира Цонев.", "date": "2018.03.07", "title": "Депутатите отхвърлиха ветото върху закона на Пеевски за КТБ"}
{"url": "https://offnews.bg/tenis/grigor-dimitrov-zapochva-ot-vtori-krag-v-indian-uels-676207.html", "text": "Най-добрият ни тенисист Григор Димитров ще започне участието си на стартиращия тази седмица турнир от сериите \"Мастърс\" в Индиън Уелс директно от втория кръг.Съперник на поставеният под №3 в схемата Григор Димитров ще бъде победителят от мача между Фернандо Вердаско и Гуидо Пея. При победа, световният №4 може да срещне в третия кръг добре познатия му Андрей Рубльов, а на осминафиналите най-вероятно ще го чака един измежду испанците Роберто Баутиста Агут и Алберт Рамос-Винолас.По-нататък пътят на първата ни ракета може да се пресече с Кевин Андерсън или Ник Кирьос, а на полуфиналите е възможен сблъсък с водача в световната ранглиста Роджър Федерер.Григор никога не е стигал по-напред от трети кръг в Индиън Уелс. През миналия сезон той отпадна на същата фаза след драматична загуба от Джак Сок.Федерер, който е шампион в надпреварата от 2017 година, също стартира от втория кръг, а първият му противник ще е един измежду Райън Харисън и Федерико Делбонис.Петкратният победител в турнира Новак Джокович ще играе срещу квалификант във втория кръг, но след това почти сигурно ще срещне Кей Нишикори.Вторият в схемата Марин Чилич най-вероятно ще започне участието си с мач срещу Виктор Троицки, а четвъртият Александър Зверев ще чака победителя от двойката Михаил Южни - Жоао Соуза.", "date": "2018.03.07", "title": "Григор Димитров започва от втори кръг в Индиън Уелс"}
{"url": "https://offnews.bg/drugi/joana-ilieva-izvoiuva-evropejskata-kupa-po-sabia-za-kadetki-676209.html", "text": "За втора поредна купа Йоана Илиева извоюва Европейската купа по сабя за кадетки и сребърен медал от първенството на Стария континент.На провеждащия се в Сочи европейски шампионат за кадети и младежи Илиева отново се класира втора – така както и през миналата година в Пловдив. В мача за златния медал най-силната българска състезателка по фехтовка отстъпи с 11:15 пред Дениз Селин Юнлудаг (Тур).Всъщност, Юндулаг се оказа големият печеливш от полуфинала между Илиева и младата унгарска звезда Лиза Пущай. Българката и Пущай (шампионка до 17 г. и втора до 20 г. от Пловдив ‘17) изиграха, по мнението на специалистите, най-силния мач в турнира при кадетките.Йоана го спечели с 15:14, но изчерпа немалка част от своите физически и психически сили. Това пролича във финала, в който по-издръжлива се оказа представителката на Турция. Освен Пущай, бронз взе и Даря Дрозд (Рус).Добро представяне имаха и другите две българки в индивидуалната надпревара на сабя. Те също стигнаха до директните елиминации, като Теодора Вутова завърши 18-а, а Елица Станимирова – 24-а.Със спечелените точки Йоана Илиева предсрочно си осигури Европейската купа във възрастовата група до 17 години. През 2017 г. състезателката на клуб „Свечников”, с треньор Ивайло Воденов, също заслужи трофея преди последните няколко състезания от веригата.В Сочи Йоана ще се бори за медал и в шампионата за девойки – до 20 години. Най-предно класиране за България при кадетите в Сочи донесе Христо Ефимов – 9-о място.", "date": "2018.03.07", "title": "Йоана Илиева извоюва Европейската купа по сабя за кадетки"}
{"url": "https://offnews.bg/sviat/glavniat-ikonomicheski-savetnik-na-tramp-podade-ostavka-zaradi-targov-676208.html", "text": "Главният икономически съветник на Доналд Тръмп подаде оставка, предадоха Франс прес и Ройтерс.Гари Кон бе твърдо против налагането на мита на вносната стомана и алуминий.В изявлението на Кон - директор на Националния икономически съвет - се казва:\"За мен бе чест да служа на страната си и да въведа благоприятни за американците политики в подкрепа на приемането на историческа данъчна реформа. Благодаря на президента, че ми даде тази възможност и желая на него и на администрацията големи успехи в бъдеще\".Така бившият член на ръководството на банката \"Голдман Сакс\" се присъединява към дългия списък на близките сътрудници на Тръмп, които напуснаха постовете си в Белия дом през последните месеци, отбелязва АФП.В администрацията на САЩ Кон бе най-големият противник на планираните от Тръмп мита от 25% върху вносната стомана и 10% върху вносния алуминий. Намерението на Тръмп предизвика опасения в Азия за \"търговска война\", а американският президент \"наля масло огъня\", като ги коментира с думите, че няма нищо лошо в търговските войни.Кон се опита да разубеди Тръмп, но президентът потвърди вчера, че в близките дни ще наложи тези мита, отбелязва Асошиейтед прес.\"Гари свърши чудесна работа за прилагане на програмата ни, като помогна за въвеждането на историческа данъчна реформа и отново да се освободи американската икономика\", заяви Тръмп.", "date": "2018.03.07", "title": "Главният икономически съветник на Тръмп подаде оставка заради 'търговската война' с Азия"}
{"url": "https://offnews.bg/sviat/orazhie-za-masovo-poraziavane-pokosilo-brata-na-severnokorejskia-lider-676210.html", "text": "Северна Корея убила братът на севернокорейския лидер Ким Чен-ун с невротоксичен газ VX, заяви говорителката на Държавния департамент на САЩ Хедър Науърт, цитирана от БТА.Този извод задейства незабавно прилагане на нови икономически санкции на САЩ срещу КНДР, тъй като газът VX е категоризиран като оръжие за масово поразяване.Ким Йон-нам бе убит на 13 февруари 2017 г. на летището на Куала Лумпур в Малайзия. Записите от камери показаха как две жени  го доближават и хвърлят някакво вещество в лицето му. Низвергнатият роднина на Ким Чен-ун почина малко след това в болница.При съдебномедицинския преглед са открити следи от VX по лицето и в очите на Ким Йон-нам.Вашингтон определи на 22 февруари 2018 г., че това вещество е използвано от правителството на Северна Корея за убийството на Ким Йон-нам, заяви Науърт.\"Тази публична проява на презрение към универсалните норми срещу употребата на химически оръжия е ново доказателство за безразсъдството на КНДР и подчертава, че не можем да си позволим да толерираме севернокорейска програма за оръжия за масово поразяване от какъвто и да било вид\", заяви Науърт.Американското законодателство изисква когато една държава или държавен ръководител наруши американската забрана за употреба на химически или биологични оръжия да бъде прекратен вносът на стоки от тази страна. Тъй като на Северна Корея вече са наложени строги санкции от САЩ и ООН, сегашното решение на Вашингтон едва ли ще окаже съществена разлика, отбелязва АФП.", "date": "2018.03.07", "title": "Оръжие за масово поразяване покосило брата на севернокорейския лидер Ким Чен-ун"}
{"url": "https://offnews.bg/ikonomika/simeonov-naredi-na-temenuzhka-petkova-da-ne-marda-ot-stola-si-pone-g-676227.html", "text": "\"Теменужка Петкова няма никакво морално и политическо право да мърда от стола си. Ще стои там, докато хората разберат, че тя няма никакъв пръст в тази сделка, в което аз съм 100% сигурен, защото я познавам.\" Това \"разпореди\" вицепремиерът, председател на НФСБ и съпредседател на \"Обединени патриоти\" Валери Симеонов в студиото на БНТ тази сутрин.Министърът на енергетиката Теменужка Петкова подаде оставка заради скандала, избухнал заради продажбата на ЧЕЗ на малката фирма \"Инерком България\" на Гинка Върбакова от Пазарджик.Петкова трябвало да \"не мърда от стола си\", \"докато хората не се убедят, че тя е лоялен министър, че тя не е човек, който посяга да вземе една стотинка и няма да участва никога в корупционни сделки и че нейното решение (за оставката - бел. ред.) е било плод на емоция или на моментно състояние\", обясни Симеонов.Няма връзка между Теменужка Петкова и сделката с ЧЕЗ, увери той, но оставката внушавала, това.\"Когато тя си хвърли оставката, в голямата част от обществото остава съмнението, че тя е помогнала нещо и тя бяга. Не, тя ще остане. Аз настоявам и я моля да остане, въпреки че това са лични решения. Един човек, който не желае да свърши работата, нищо не може да го спре, но от гледна точка на отговорността и на важността на този момент сега Теменужка Петкова трябва да остане\", подчерта Валери Симеонов.Той определи и краен срок, в който \"забраната\" му важи: \"Нека да мине този момент, нека хората се убедят, че няма нищо мръсно в тази сделка, че по никакъв начин не участва никой член на правителството, камо ли тези упреци към министър-председателя и така нататъка. Нека хората да разберат, че правителството е последователно, единно. Живот и здраве, догодина Теменужка може да си подаде оставката. Не сега\".Той се противопостави на предложението на БСП за цялостно изкупуване на ЕРП.\"Не може да има изкупуване 100%, това означава да се върнем преди 10 ноември 1989 г. и да си доказваме, че държавата не е най-добрият стопанин\", посочи той.Според него държавата трябва да вземе 34%, след като ѝ ги предлагат. Противното било \"да спечелиш шестица от тотото и да не отидеш да си вземеш парите\".Той подчерта, че за влизането си в \"Инерком\" държавата ще плати \"много малко пари\". Това би струвало едва 15 хил. лева, писа .Вицепремиерът е на мнение, че държавата не трябва да участва директно в управлението, а да има контрол над такива сделки. Именно такава била целта на закон, подготвян от Обединени патриоти. \"Трябва ни сигурност, че няма да влязат мръсни капитали, че дружеството няма да бъде хвърлено на борсата и фалирано\", каза Симеонов.Той разви и тезата, че държавата трябва да се опита а купи \"на някаква много ниска цена\" няколко акции от другите ЕРП - ЕВН и Енерго про, за да видело обществото, че \"това е най-успешното правителство, според мен, за 30 години близо\". \"То защитава националния интерес и ще положи усилия да закупи акции и от другите две дружества.\"Симеонов не спря дотук: \"Защо да не закупи и от други частни дружества с много по-стратегическо значение, отколкото ЧЕЗ? Комуникационните фирми, телекомуникационните предприятия са изцяло частни. Защо да не вземем контролен процент върху Глобул, върху Мобилтел. Това ще гарантира сигурност на обществото\".Според него не Върбакова, а ЧЕЗ били осигурили парите за сделката и даде своето обяснение защо дружеството е продадено именно на Гинка от Пазарджик:Според вицепремиера по темата ЧЕЗ \"не трябва да истерясваме, камо ли да се стига до такива водевилни протести, каквито се опитват да правят политическите чалгаджии от БСП\".", "date": "2018.03.07", "title": "Симеонов нареди на Теменужка Петкова да не 'мърда от стола си' поне година"}
{"url": "https://offnews.bg/obshtestvo/nsa-s-3-novi-spetcialnosti-shte-obuchava-i-treniori-po-bouling-676232.html", "text": "Националната спортна академия \"Васил Левски\" започна кандидатстудентската си кампания.64 са видовете спорт, в които висшето училище ще обучава треньори през учебната 2018/2019 г. Скокове във вода, триатлон и боулинг са трите нови специалности.Размерът на таксите за обучение се запазва, уточниха от висшето училище. Предстои таксите да бъдат утвърдени от Министерския съвет по предложение на съответния университет, който в случая не е предложил увеличението им.Освен треньор по вид спорт, НСА предлага професионални квалификации, сред които спортен аниматор, спортен мениджър, треньор по бойно-приложна физическа подготовка, треньор по адаптирана физическа активност, треньор по кондиционна подготовка, спортен коментатор, учител по физическо възпитание и кинезитерапевт.Дипломите от НСА се признават навсякъде по света, а 80% от завършилите се реализират в своята специалност, уверяват от \"Васил Левски\".Кандидат-студентите имат право на избор при балообразуването. Те могат да предпочетат оценката от матура или да държат изпит в Академията, за да постигнат по-висок резултат. Детайлна информация и справочник за кандидат-студенти са публикувани на сайта на НСА.Академията успя изцяло да изпълни план-приема си за миналата кампания. Тя е лидер в професионално направление \"Спорт\" сред българските университети.Отличната материална база от открити и закрити спортни съоръжения, три планински и една морска учебна база, както и високата квалификация на преподавателите, сред които олимпийски, световни и европейски шампиони, превръщат НСА в уникално висше училище не само за България, но и в региона, пишат от НСА в съобщението си до медиите.", "date": "2018.03.07", "title": "НСА с 3 нови специалности, ще обучава и треньори по боулинг"}
{"url": "https://offnews.bg/politika/duhovnik-tcigarenia-mitropolit-na-rusia-e-vtororazredno-savetsko-chen-676226.html", "text": "Вицепремиерът Валери Симеонов избухна остро срещу .\"Патриарх Кирил трябва да е ясно на хората какъв е. Той не е слязъл от небесата. Той не е слязъл от рая и не е пратеник на Господ Бог Исус Христос. Патриарх Кирил е известен като Цигарения митрополит на Русия. От 1996 г. той има 14 милиарда долара от внос на безакцизни цигари. Тоя хитрец е внесъл безакцизни цигари и 4 милиарда вино за нуждите на църквата безакцизно за нуждите на църквата. Тоя същият има частен самолет, има вила в Швейцария. На тоя часовникът му е 30 хил. и тоя същият да има наглостта да раздава правосъдие пред българския президент\", заяви Симеонов в интервю за \"Денят започва\" по БНТ тази сутрин.\"Я си представете нашият Неофит да отиде в Русия, да застане срещу Путин и да започне да му тропа по масата и да му казва: „Абе, ало, ти откъде падна, бе? Ти не знаеш ли Кирил и Методий какви са?“. Какво ще стане с него?Византийци ли са Кирил и Методий, както неграмотно твърдеше Путин? Че това едва ли не била византийска азбука. Можете ли да си го помислите?\", попита Симеонов.Той не се съгласи с твърдението, че патриарх Кирил е източноправославен духовник, както го нарече водещият.\"Когато се споменават жертвите в тези сражения, тоя да им вади костите, да ги изхвърля от историята. Какъв е тоя? Това не е източноправославен духовник. Това е агент Михайлов от съветското КГБ – доказано! Второразредно съветско ченге да дойде и да ми казва кое е истина и кое – не – извинявайте, няма как да стане.\"", "date": "2018.03.07", "title": "Духовник? Цигарения митрополит на Русия е второразредно съветско ченге с $14 млрд. от безакцизни цигари"}
{"url": "https://offnews.bg/ikonomika/shte-vleze-li-darzhavata-v-sdelkata-mezhdu-ginka-i-chez-otgovor-ot-p-676212.html", "text": "В Прага се проведоха разговори между „ЧЕЗ а.с.“ и „Инерком България“, съобщиха от фирмата на Гинка Върбакова, като посочват, че срещата е била вчера следобед, но не споменават да има отговор на основния въпрос - ще се позволи ли включването на българската държава в сделката.От \"Инерком\" пишат до медиите, че са били обсъдени два въпроса:1. Съгласуване на действия съгласно подписания договор между двете страни във връзка с процедурата по подаване на уведомление пред КЗК по реда на чл. 79 ал. 1 от Закона за защита на конкуренцията.2. Представителите на „Инерком България“ запознаха „ЧЕЗ а.с.“ с искането на българската държава да участва в сделката. Разговорите продължават, пишат още от компанията на Гинка Върбакова.", "date": "2018.03.07", "title": "Ще влезе ли държавата в сделката между Гинка и  ЧЕЗ? Отговор от Прага няма, преговорите продължават"}
{"url": "https://offnews.bg/kultura/kontcert-na-smesenia-hor-na-bnr-otkriva-chestvaniata-za-130-ata-godish-676199.html", "text": "С концерт на Смесения хор на Българското национално радио днес ще бъде открита поредица от събития, свързани с честванията на 130-ата годишнина от създаването на Софийския университет „Св. Климент Охридски“.Той ще е в аулата от 19 ч. Входът е свободен.Съвместната инициатива на катедра „Музика“ при Алма Матер и „Музикална къща” БНР под надслов „Музикалните състави на БНР гостуват на Софийския университет“ предвижда в Аулата на най-старото висше учебно заведение у нас да бъдат организирани поредица от концерти и workshop-семинари, които да популяризират високия професионализъм на музикантите от Радиото пред студентите.В днешния първи концерт е включена разнообразна хорова програма с музика от XIX и XX век. Наред с творбите на класици като Брамс и Равел, Смесеният хор на БНР и неговият диригент Любомира Александрова ще представят музика от непознатия у нас финландски композитор Раутаваара с неговата „Сюита“ по Лорка. Ще прозвучат и едни от най-красивите български хорови песни на Любомир Пипков, Красимир Кюркчийски, Милко Коларов, Иван Спасов.", "date": "2018.03.07", "title": "Концерт на Смесения хор на БНР открива честванията за 130-ата годишнина от основаването на СУ"}
