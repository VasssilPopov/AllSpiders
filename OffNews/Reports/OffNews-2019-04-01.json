{"url": "https://offnews.bg/obshtestvo/samo-vizualna-li-e-roliata-na-tuning-bronite-700462.html", "text": "Автомобилостроенето е една от най-бързо развиващите се индустрии в световен мащаб. Любовта и манията по колите за доста от нас се е превърнала не просто в предизвикателство, а в непреодолимо желание непрекъснато да освежаваме и подобряваме визията на превозното средство. Независимо от това, че доказани инженери, работещи във водещи компании за производство на автомобили ежедневно се стараят да подобрят и намерят най-подходящите визуални ефекти за автомобилите, мнозина от шофьорите доста се увличат по съвременния тунинг и придаването на индивидуален стил на колата си. Такива возила несъмнено привличат вниманието, с поставените туниг брони, спойлери, халогенни , подобряването на интериора.Броните, поставени на предната и задната страна на автомобила имат ролята да намалят силата от евентуален удар с друга кола или друго препятствие, като дърво, бордюри, стена. При съвременните превозни средства, броните не са просто предпазно средство, а един от методите за създаване на модерен тунинг, който безспорно променя визията на автомобила. Първите произвеждани леки автомобили са били с метални брони, но в съвременното автомобилостроене материала се заменя с доста устойчиви видове пластмаси. Оказва се, че  от пластмаса имат много по-омекотяващ ефект от удар, отколкото тези, изработени от твърд метал. Теке не само се предпазва самото превозно средство, но и возещите се в него хора, от така наречения камшичен удар. Предимствата на тунинг броните не спират до тук. Това, което привлича почитателите на спортния тунинг да сменят визията на автомобила е и факта, че броните от пластмаса са сравнително евтини и достъпни. Освен това те са лесни за ремонт при малки повреди и не се налага да бъдат сваляни от автомобила за да бъдат ремонтирани. Любителите, които имат афинитет към тунинговането на автомобила си лесно могат да демонтират старата броня с нова без особени усилия. Така колата не само променя дизайна си, но е значителен ефекта и върху аеродинамиката на превозното средство.Вижте още на адрес .", "date": "2019.04.01", "title": "Само визуална ли е ролята на тунинг броните?"}
{"url": "https://offnews.bg/ikonomika/evrohold-otpravi-oferta-za-pridobivaneto-na-aktivite-na-chez-grup-v-ba-700463.html", "text": "Еврохолд България АД отправи днес обвързваща оферта за придобиването на активите на ЧЕЗ Груп в България. Еврохолд участва самостоятелно в процедурата и не е партньор с някой от останалите кандидати, обявиха днес от публичния холдинг.Холдингът ще финансира сделката със \"собствени средства и с подкрепата на водещи западноевропейски банки\".Намерението за придобиването на активите на ЧЕЗ Груп в България е част от дългосрочната стратегия на Еврохолд за навлизане в нови регулирани бизнес сегменти, предлагащи големи възможности за растеж.Едновременно със сделката за придобиване на активите на ЧЕЗ Груп в България, Еврохолд разглежда възможността да продаде част от активите си извън застрахователния бизнес, за да се \"фокусира върху сегментите с най-голям потенциал за растеж.\"Еврохолд планира увеличение на капитала с близо 80 млн. нови акции, от което очаква да набере 80 млн. евро. Решението трябва да бъде одобрено от акционерите на компанията на извънредно общо събрание на 22 април. Ръководството на холдинга е получило уверение и подкрепа за увеличението на капитала от основните акционери.До избора на купувач за активите на ЧЕЗ Груп в България Еврохолд България АД \"не може да разкрива повече детайли по темата, доколкото последните са конфиденциална информация, която може да увреди интересите на участниците в търга и акционерите на холдинга.\"", "date": "2019.04.01", "title": "Еврохолд отправи оферта за придобиването на активите на ЧЕЗ Груп в България"}
{"url": "https://offnews.bg/obshtestvo/evropejski-lektori-ot-sveta-na-politikata-zhurnalistikata-i-ikonomika-700461.html", "text": "Европейски лектори от света на киното, философията, политиката, журналистиката и икономиката се събират на първия за България „Фестивал на идеите за Европа\", който започва на 8 април в Център за култура и дебат \"Червената къща\". Целта на събитието е да срещне различните визии за Европа преди предстоящите избори.Лекциите на международните участници ще бъдат последвани от дебати между български панелисти.По темата за възможните пътища на международната сцена за ЕС ще говорят политологът Иван Кръстев с последващ дебат между президента Росен Плевнелиев и Ивайло Калфин, специален съветник на Комисаря по бюджет и човешки ресурси Г. Йотингер.Испанският журналист и директор на Европейски съвет за външна политика, Хосе Игнасио Торебланка, ще представи своята визия за изборите на Европа след Брекзит. Дискусията ще продължи, под модерацията на журналиста от bTV Светослав Иванов, с Огнян Минчев, председател на управителния съвет на българския клон на организацията \"Прозрачност без граници\" и Даниел Стефанов, Програмен координатор на Европейски съвет за външна политика .За солидарността и отчуждението в Европа през очите на киното и литературата, ще дискутират български и полски режисьори и писатели – Георги Тенев и Кшищоф Чижевски. В дискусията, под модерацията на журналистиката Ирина Недева, ще участва и професор Ивайло Дичев.За свободата в интернет и медиите ще говорят французинът Кристоф Леклерк, създател на на-голямата мрежа от европейски медии „Евроактив\" и чешкият журналист Даниел Кайзер. Дискусията ще модерира журналистката от Свободна Европа Полина Паунова. Панелистите са Ирина Недева, председател на Асоциация на европейските журналисти-България, проф. Нели Огнянова, експерт по медийно право, Андрей Тагарев, софтуерен инженер в Онтотекст, компанията разработила система за откриване на фалшиви новини.Свободата на движение в Европейския съюз, през кризата като възможност, ще бъде темата на лекцията на едно от най-известните имена в хуманитарната сфера на глобално ниво - Килиан Клайншмид, Съветник по бежанските въпроси на предходното правителство на Австрия.За еврофондовете като инструмент за корупция или конкурентоспосбност ще говорят разследващият журналист от Бивол – Димитър Стоянов, икономистът Евгени Кънев и юристът Вихър Георгиев.Социална Европа и правата на работниците ще бъде в основата на дебата между Ваня Григорова, икономически съветник на КТ \"Подкрепа\" и председател на сдружение \"Солидарна България\", Георги Медаров, социолог, част от екипа на Колектив за обществени интервенции (КОИ); Петър Ганев, икономист, Институт за пазарна икономика, Теодор Дечев, директор \"Индустриални политики\" в Асоциацията на индустриалния капитал в България. Дискусията ще открие лекцията на Николо Миланезе - поет, философ, председател на паневропейското гражданско движение Европейски алтернативи.В културната програма на фестивала участва ФотоФабрика с акценти от шестото си издание, както и прожекции на кратки видео разговори с някои от световните фотографи, станали част от програмата му през годините.През целия период на фестивала ще има изложба с плакати на учениците от Национална гимназия за приложни изкуства „Годините на Европа\".Фестивалът на идеите е проект на Център за култура и дебат с подкрепата на Европейския парламент и в партньорство с Национална галерия, Центъра за либерални стратегии, Европейската мрежа на къщи за дебат Time to Talk и културните центрове на Испания (Институт Сервантес - София), Германия (Гьоте институт), Чехия (Чешкия център) и Полша (Полски институт) у нас. Медийните партньори са Offnews.bg, Mediapool.bg. и Свободна Европа.Пълната програма на фестивала: ", "date": "2019.04.01", "title": "Европейски лектори от света на политиката, журналистиката и икономиката идват у нас за „Фестивал на идеите за Европа\""}
{"url": "https://offnews.bg/obshtestvo/zashto-maskirovachnite-kostiumi-sa-edno-ot-naj-polzvanite-oblekla-i-ko-700460.html", "text": "Маскировката е част от ловното и риболовно хоби. Това е причина основното облекло на почитателите на тези мероприятия да бъдат в камуфлажен принт. Носенето на маскировъчен костюм обаче не винаги е свързано с любителските ни интереси и от гледна точка на добро прикритие тези дрехи се ползват и при не малко военни и гранични екипи, които целят да останат незабелязани за нарушителите, които преследват. Маскировъчните костюми са комплекти от облекла, които съдържат абсолютно всичко необходимо като панталон, тениска, яке, дъждобран и други елементи. Цялостното прикритие дори включва и аксесоари като шапка и ръкавици, също толкова необходими при изпълнение на служебния дълг.Прави впечатление, че на пазара се предлагат маскировъчни костюми със зимна и лятна окраска. Напълно естествено е ако желанието е да се прикриете в горски терен костюма да е с подходящ камуфлажен принт. Наясно сте, че през лятото например пъстротата в природата е много по-цветна и се наблюдават по-ярки цветове. Именно това налага летните  да са по-свежи и с преобладаващ зелен цвят. Зимните пък се отличават с по-кафеникави тонове, тъмно червено и бледо зелено. Ролята на костюма е да създаде максимално ефективна и сливаща се с околната среда маскировка, а не човека, който го носи да бъде забелязан от километри.Маскировъчните костюми се използват не само за военни цели, лов или риболов. Те са доста практични и при игри за големи като пейнтбол. За да не бъдете забелязани от противниковия отбор определено се нуждаете от добра маскировка, а какво по-лесно да останете незабелязани именно с правилно подбрания маскировъчен костюм. За приложението на тези облекла наистина има какво още да се каже. Те са изключително подходящи и за всякакви други професии, които не се нуждаят толкова от маскировка, а от издръжливи изделия, които не се замърсяват толкова лесно. Такива дрехи носят работниците в дърводобива, автомонтьори и всякакви други техници, при които замърсяването на облеклото е често срещано поради естеството на тяхната работа.Вижте повече на сайта за .", "date": "2019.04.01", "title": "Защо маскировъчните костюми са едно от най-ползваните облекла и кои са хората, които ги носят?"}
{"url": "https://offnews.bg/politika/skrit-doklad-oprovergava-ofitcialnite-prichini-za-katastrofata-kraj-sv-700456.html", "text": "Валя Ахчиева е открила неопровержимо доказателство – доклад от добросъвестни експерти, които са излезли извън обхвата на тясната си задача и са идентифицирали истинските причини, довели до пътнотранспортното произшествие, убило 20 души край Своге. Разследването на Ахчиева е публикувано в сайта .Тежката катастрофа с автобус край Своге, по време на дъжд, през август миналата година отне живота на 20 души. След трагедията пред обществото ни беше демонстрирано, че властта прави всичко възможно, за да се установят причините за катастрофата. Бяха пуснати в ход всякакви проверки, анализи и мнения на специалисти. Министърът на регионалното развитие и благоустройството съобщи, че нещо не било наред в повърхностния слой на асфалта, защото били открили варовик в него. Това повдигна въпроса как е бил рехабилитиран пътят край Своге? Как са усвоени милионите левове от проектанта и изпълнителя на обекта с възложител – държавната Агенция „Пътна инфраструктура”? И кой е приел и пуснал в експлоатация този пътен участък?Трима министри подадоха оставки.Прокуратурата възложи разследването на Националната следствена служба. Повдигнаха обвинение само на шофьора на автобуса. Засега.А Министерският съвет създаде нова административна структура за пътната безопасност - Държавна агенция „Безопасност на движението по пътищата”. Това е 12-ата поред структура в България, която ще отговаря за намаляването на катастрофите. Според някои коментатори тя е напълно безсмислена и така ще се похарчат още пари на данъкоплатците, а някои хора от Пътна полиция към МВР ще се преместят само в нови кабинети.Седем месеца след трагичния инцидент, отнел живота на 20 души, всичките тези 12 структури за безопасността на пътя мълчат.Мълчат за Своге. Никой в държавата не оповестява, какво са установили разни специалисти, след като са проверили документацията на пътя?Една такава проверка стои дълбоко скрита в Агенция „Пътна инфраструктура” /АПИ/.И вместо властта да съобщи публично какво са установили 13 специалисти и какви препоръки са написали те и дали тези препоръки вече са изпълнени, за да не се случи нов инцидент там или на друго такова място, докладът сякаш е забранен за обществото.Сякаш този доклад не съществува.Но него го има. И нещо повече. Тези 13 души от работната група са излезли извън рамките на възложената им задача. Написали са истината за пътя край Своге според експертните си умения. Установили са факти, които не е трябвало да „виждат” според Заповед РД-11-848/07.09.2018 год.Само дни след катастрофата край Своге с тази заповед в АПИ се създава работна група от 13 души – вътрешни и външни специалисти. Поставя им се задачата да направят инспекция на пътната безопасност на този участък.И на 30.11.2018 година, след почти 3 месеца инспектиране, работната група внася доклад в Управителния съвет на АПИ. В доклада са установените факти и препоръки.Те са достатъчно скандални, за да предизвикат последици след това. Но нищо такова не се случва. Защото докладът е потулен.В самото му начало пише, че работната група е „извършила проверки и докладва САМО ЗА ПРОБЛЕМИ, СВЪРЗАНИ С ПЪТНАТА БЕЗОПАСНОСТ НА ПРОЕКТА И НЕ Е ИЗВЪРШВАЛА ПРОВЕРКИ ЗА СЪОТВЕТСТВИЕТО НА ПРОЕКТА ПО ОТНОШЕНИЕ НА ДРУГИ КРИТЕРИИ, РАЗЛИЧНИ ОТ ПЪТНАТА БЕЗОПАСНОСТ.”Тоест, задачата, която АПИ поставя на работната група, е да провери само пътните знаци и еластичната предпазна ограда на пътя /мантинелата/ край Своге, например.Но в доклада има страници, които доказват, че тези 13 специалисти са проверили нещо повече – проверили са проекта и строителството на пътя. Проверили са това, което началниците са им написали да не проверяват. Явно професионалните и моралните принципи на специалистите от работната група са ги мотивирали да не изпълнят буквално заповедта на контролния орган АПИ, а да изпълнят задълженията си към обществото.И ето как са направили това.В доклада пише, че „ОТВОДНЯВАНЕ НА УЧАСТЪКА ЛИПСВА. Не са предвидени отводнителни съоръжения, а водостокът в крива 395 е с изграден бордюр и не поема вода от пътното платно.”Какво означава тази констатация?Отводняването е свързано с наклона на оттичането на водата и отводнителните канавки. Ние си спомняме онези кадри в дните след катастрофата, когато някой направи експеримент пред телевизионните камери и изля вода на пътя на мястото на катастрофата.Тогава видяхме, че водата потече надолу по пътя, вместо да потече встрани, към дерето.Този участък представлява много остра крива.Защо излятата вода течеше надолу по пътя?Защото според експерти при тази остра крива наклонът на оттичането на водата в лявата и в дясната половина на пътя са… различни! Затова водата тече надолу, вместо да се излее встрани, в дерето.И при силен дъжд, когато пътят е станал мокър и хлъзгав, ако шофьорът е излязъл от оста на пътя, дори само с едното си колело, то тогава се получава ситуация, при която двете леви колела на автомобила остават в левия наклон, а двете десни са в десния наклон. И автомобилът става нестабилен. И това е предпоставка за пътен инцидент.Затова при острите криви наклонът трябва да бъде едностранен. По проект трябва да е от 1,5% до 2-3% наклон. И тогава водата ще се оттича към виража на кривата, тоест, към дерето.И тогава ще има отводняване на пътя, за да бъде той безопасен.Но работната група от 13 специалисти е установила, че на пътя ЛИПСВА ОТВОДНЯВАНЕ.Дали по проект липсва такова, или по проект го има, но строителят на пътя не го е изпълнил - ето това трябва да отговорят компетентните органи. И да търсят съответната отговорност.Работната група от 13 специалисти е установила и още един факт.„Пешеходното движение се извежда на платното за движение, поради прекъсване на тротоарите при малките съоръжения. Не е предвидена тротоарна конзола, което принуждава пешеходците да вървят по платното и то в хоризонтална крива с намалена видимост.”Няма тротоар за пешеходците! И това поставя в риск всеки миг хората, които минават оттам.В проекта ли няма тротоарни конзоли или в проекта има, но строителят не ги е изградил? Още един въпрос, чийто отговор трябва да знаят контролните органи. И да търсят отговорност.Какви препоръки е направила в доклада работната група, сформирана от АПИ?„Да се възложи проверка на повърхностните характеристики на пътната настилка за целия път Мездра-Елисейна-Своге-Нови Искър. Институтът по пътища и мостове да проведе изпитвания относно съответствието на характеристиките на вложените в асфалтовата настилка материали с приложимите технически спецификации на целия обект.”Тоест отдавна е трябвало държавата да провери от коя кариера е пристигнал материалът за повърхностния слой на асфалта и какво качество има той? И има ли несъответствия? А ако има – кой носи отговорността за това?И още препоръки четем в Доклада на работната група:„Уширяване на проектния габарит на пътя на малки съоръжения. Да се обърне особено внимание на отводняването, тъй като това е основен фактор за целостта на пътя и пътната безопасност.”Защо работната група препоръчва да се направи уширяване на пътя?Да се ушири пътя, това означава завоят да не е толкова остър и опасен.Проектът не го ли е предвидил? Ако го няма в проекта, то това е грешка на проекта. Защо тогава е одобрен? И от кого?Но ако го има в проекта, то тогава строителят не го е изпълнил. И това би било грешка на изпълнителя. Защо тогава е пуснат в експлоатация обектът? И от кого?Не е уширен пътят край Своге и не е отводнен. А в горната част на пътя има бордюр, който не позволява на водата да се оттича. Няма и тротоар.Това е установила работната група от 13 специалисти, назначена от АПИ за инспекция на пътната безопасност. Написали са и препоръки, според които трябва да се дострои пътят с уширение. Трябва да се построи и тротоар. Трябва да се увеличат и водоскоците. А всичко това означава: нов проект, ново строителство и нови пари извън договора.Защо АПИ публично не е оповестила проверката?Защо публично не се съобщава, изпълняват ли се препоръките въобще?Възложено ли е с договор на Изпълнителя на проекта – „Трейс Груп Холд” АД това подобрение на пътя, за да се знае, че властта реално подобрява пътната безопасност в България? И с какви пари и за чия сметка?Или… нищо такова не се прави?Защото на въпрос – внесени ли са в Община Своге строителни книжа за дострояване на оня зловещ завой на смъртта, заместник-кметът на Своге инж. Валентин Михайлов отговори отрицателно.Никой нищо не е съгласувал с общината за подобрение на строителството на пътя. Някой се надява да се потули всичко. И да се подмени отговорността за смъртта на 20 души.Няма да стане.", "date": "2019.04.01", "title": "Скрит доклад опровергава официалните причини за катастрофата край Своге"}
{"url": "https://offnews.bg/obshtestvo/antikoruptcionniat-shef-ipotekiral-terasata-pokriv-za-koiato-tvardi-700458.html", "text": "Шефът на антикорупционната комисия Пламен Георгиев е ипотекирал в банка огромната тераса-покрив, за която самият той твърди, че не е част от жилището му. Това показа проверка на bTV на ипотеката, която обезпечава жилищния му кредит. Преди няколко дни стана ясно, че през 2017 г. Георгиев е придобил апартамент срещу сумата от 293 хил. лева.В имуществената си декларация Георгиев обаче  от 186 кв. м., която заема част от покрива на блока, а само апартамент от 156 кв. м. и прилежащата му тераса от 48 кв. м. По негови думи теренът е общ и не е част от жилището му. \"Константна е практиката на Върховния касационен съд, че покривът на сградата, вкл. и когато може да се ползва като терасата на едно от жилищата, се включва в общите части на сградата, при което наличието на достъп до него само от един от обектите не променя тази му характеристика\", посочи преди дни Пламен Георгиев.Той още добави, че изнесената информация била организирана атака срещу него - заради добрите резултати в борбата му с корупцията.Терасата обаче е отбелязана в кадастъра, вписана е в нотариалния акт на шефа на КПКОНПИ и присъства и в офертата за апартамента, разпространена от Антикорупционния фонд. Съседни обекти на етажа няма, а на територията на терена се намират още сауна за шест човека, душ и барбекю.Георгиев получава кредит от близо 190 хиляди лева. От проверката на bTV става ясно, че в договора му терасата-покрив е ипотекирана като негова собственост:\"Ипотеката се вписва върху следния недвижим имот, собственост на Пламен Георгиев Димитров, застроена площ от 16 квадратни метра, състоящо се от галерия и баня-тоалетна и тераса - плосък покрив с площ от 186 квадратни метра.\"Тоест антикорупционният шеф официално обявява терасата за част от имота му, но избира да твърди обратното пред обществото впоследствие. ", "date": "2019.04.01", "title": "Антикорупционният шеф ипотекирал терасата-покрив, за която твърди, че не е негова"}
{"url": "https://offnews.bg/obshtestvo/konpi-otkrila-razminavania-s-nad-100-000-lv-v-dohodite-na-tcvetanov-700457.html", "text": "Още през 2015 г. проверка на КОНПИ срещу Цветан Цветанов е установила несъответствие в имуществото му от 119 000 лв. Тя обаче е била прекратена, защото сумата не надвишава прага за конфискация от 250 000 лв. Това показват документи, публикувани отОт подробния доклад по преписка УВ-2492/2013 г. става ясно, че КОНПИ е нарушила грубо закона и е приложила различни счетоводни еквилибристики, за да сведе несъответствието само до 130 000 лв. Реалната сума на имуществото, за която Цветанов и семейството му не могат да докажат доходи е над 500 000 лв., изчисляват от Биволъ.В доклада има и данни от проверка на НАП, констатирала укриване на данъци в особено големи размери, за което обаче Цветанов не е обвинен.В документа пише и че вторият човек в ГЕРБ, освен всичките си други доходи, е получавал и обезщетения от НОИ като безработен. Пълният доклад и решенията на КОНПИ могат да се прочетат наКонтекстът и поводът за проверката са досъдебното производство срещу Цветан Цветанов образувано от Софийска градска прокуратура и привличането му като обвиняем по дело за възпрепятстване на правосъдието, по което по-късно той беше осъден на две инстанции, но след това оправдан.Шеф на КОНПИ по това време е Пламен Георгиев, който по-късно беше предложен от Цветанов за шеф на новата антикорупционна комисия КПКОНПИ. Проверката се води в Териториалната дирекция на КОНПИ – София, чийто шеф е Георги Апостолов. Той е съпруг на издигнатата за шеф на Столичното следствие следователка Пламена Апостолова.Проверката обхваща 10 годишен период от 04.12.2003 до 04.12.2013 г. като в нея са описани заплати, имоти, автомобили, банкови сметки, пътувания зад граница и всякакви други доходи и разходи на семейството на Цветанов. Самата процедура на проверката започва през декември 2013 и приключва месец май 2015 г. ", "date": "2019.04.01", "title": "КОНПИ открила разминавания с над 100 000 лв. в доходите на Цветанов, но не направила нищо"}
{"url": "https://offnews.bg/tehnologii/novite-mobilni-planove-na-a1-idvat-s-otstapka-ot-mesechnata-taksa-i-do-700447.html", "text": "Всички нови тарифни планове A1 ONE и А1 ОNE Unlimited ще предлагат отстъпка от 1 лев от месечната такса и бонус 500 МВ на максимална скорост при всяко плащане на месечната фактура онлайн.Онлайн плащането ще може да се осъществи през уеб портала и мобилното приложение Моят А1, с приложението A1 Wallet, през банкомат, по банков път или през ePay.По традиция плановете А1 ONE Unlimited идват с неограничен брой минути за разговори, като включват интернет на максимална скорост с възможност за подаряване на част от мегабайтите. При плащане онлайн А1 ONE Unlimited 2XL, 3XL, 4XL и 5XL ще предлагат съответно 4500, 6500, 8500 и 15 500 MB на максимална скорост. Освен това клиентите на плановете А1 ONE Unlimited ще могат да ползват 100 GB облачно пространство за съхранение на данни и екстра Дигитални услуги на промоционална цена, която включва мобилната телевизионна услуга A1 Xplore TV Standard с над 60 ТВ канала и достъп до платформата за онлайн видео съдържание VOYO. Цените на плановете А1 One Unlimited стартират от 29,99 лева на месец за 2XL при двугодишен договор.Всички планове А1 ONE също включват 100 GB облачно пространство за съхранение на данни и екстра Дигитални услуги на промоционална цена, като тя ще предоставя достъп до мобилната телевизионна услуга A1 Xplore TV Mini, включваща 30 ТВ канала. Най-достъпен е планът А1 ONE S, който срещу 12,99 лева на месец включва 200 минути за разговори и 100 MB мобилен интернет на максимална скорост. След плащане на месечната фактура онлайн, таксата за плана става 11,99 лева, а мобилният интернет е 600 МВ. Най-много възможности от плановете A1 ONE предлага планът XL, който срещу 25,99 лева на месец включва 2000 безплатни минути и 3000 MB мобилен интернет на максимална скорост, които също могат да се увеличат с допълнителни 500 MB след плащане на месечната фактура онлайн.", "date": "2019.04.01", "title": "Новите мобилни планове на А1 идват с отстъпка от месечната такса и допълнителни мегабайти при онлайн плащане"}
{"url": "https://offnews.bg/bojni/ima-i-po-losho-ot-tceluvkata-na-kobrata-700450.html", "text": "В последната седмица не стихват коментарите за прословутата целувка на звездата ни в профибокса Кубрат Пулев след победата му над румънеца Богдан Дину в Калифорния.Кобрата целуна репортерката Джени Суши, която впоследствие се оплака от насилие и в момента се готви да съди българина. Самият Кубрат обясни, че двамата с дамата са приятели и действията му са породени от силния адреналин след боя.Именно със силния адреналин обясни постъпката си и британският боксьор Кеш Али, който буквално захапа своя съперник Дейвид Прайс на ринга по време на мач в Ливърпул на 30 март. Али повали съперника си на ринга и заби зъби в корема му, а реферът прекрати мача. Самият Прайс обяви, че няма да даде реванш на Али при никакви обстоятелства.\"Повече не желая да се бия с това животно\", отсече нахапаният боксьор. Самият Али се чувства доста гузен.\"Направих нещо недопустимо. Повлия ми атмосферата преди мача. За първи път се бия на такова ниво, бях изпълнен с емоции. Получи се доста глупаво от моя страна, още повече, че до този момент аз водех в резултата. Извинявам се на всички\", коментира Али, който е заплашен от спиране на правата за 2,5 години.", "date": "2019.04.01", "title": "Има и по-лошо от целувката на Кобрата"}
{"url": "https://offnews.bg/politika/borisov-balgaria-ne-e-samo-na-zhaltite-paveta-700455.html", "text": "България не е само на жълтите павета. България е и тук: това са хора отрудени - в земята, в тютюна. За какво ли не се харчат пари, те заслужават да им обърнем внимание, заяви министърът-председателят Бойко Борисов на среща с представители на тютюнопроизводителите в шуменското село Пристое.В четвъртък Управителният съвет на Държавен фонд „Земеделие“ ще вземе решение за изплащане на дължимите суми на тютюнопроизводителите от Североизточна България, които имат вземания от частна гръцка фирма от 2016 г., съобщи Борисов.В знак на недоволство в събота те блокираха главния път Шумен-Силистра и се обърнаха за помощ към премиера.Издължаването ще стане чрез държавната помощ „Де минимис“. Хората, които ги е болял кръстът, докато садят тютюна, докато го берат, докато го прибират, ще си получат и парите, категоричен е премиерът. Нужни са около 1,5 млн.- 2 млн. лв.Той уточни, че е необходимо кметовете и областните управители от региона човек по човек да направят списъци със засегнатите стопани, за да им бъде помогнато. Предайте на всички - който е садил и е загубил, да направим така, че по списък след четвъртък да може да си вземе парите, заяви Борисов.На срещата в Пристое тютюнопроизводителите го информираха за още два проблема. От 2010 г. те получават преходна национална помощ, без да са знаели, че за нея дължат данъци. А сега трябва да ги погасяват за 5 години назад.„С данъците е по-трудна работата, там можем да направим единствено отсрочване с много години и да търсим пак прекомпенсиране във времето. Защото видяхте - искахме на мюфтийството да опростим данъка и какъв вой се наддаде. Така че за данъците специално ще мислим“, отговори Борисов.Тютюнопроизводителите добавиха, че имат проблем и с програма за застраховане на земеделската продукция, тъй като частна компания отказвала да изплати средства за щети.Премиерът заяви, че когато има частно-правен проблем, много трудно може да се намеси държавата, но ще се търси решение.", "date": "2019.04.01", "title": "Борисов: България не е само на жълтите павета"}
{"url": "https://offnews.bg/obshtestvo/zabraviliat-da-deklarira-186-kv-m-terasa-shef-na-kpkonpi-shte-uchi-ad-700440.html", "text": ", сякаш е несъществен детайл от тризонета му, шеф на КПКОНПИ Пламен Георгиев ще учи администрацията на етика.В официална покана пресаташето му кани медиите на конференция на тема \"Етика в публичната администрация - стандарти, инструменти и добри практики\", организиран именно от Комисията за противодействие на корупцията и за отнемане на незаконно придобитото имущество (КПКОНПИ), която, уточнява текстът, ще бъде открита именно от Георгиев.Към съобщението, звучащо като първоаприлска шега, е приложена и програма и в него се уточнява, че съорганизатори са фондация \"Конрад Аденауер\" и Българският институт за правни инициативи, е приложена наситена програма с участието на повече от 10 лектори. Освен Георгиев, ще говорят университетски преподаватели и представители на неправителствения сектор.", "date": "2019.04.01", "title": "Забравилият да декларира 186 кв. м тераса шеф на КПКОНПИ ще учи администрацията на етика"}
{"url": "https://offnews.bg/temida/povdignaha-obvinenie-i-na-sauchastnitcite-na-kmeta-na-sozopol-700449.html", "text": "Софийска градска прокуратура /СГП/ повдигна обвинение на Златка Мусева - главен счетоводител в Община Созопол, за извършено от нея длъжностно присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления – престъпление по чл.203 ал. 1, вр. с чл. 202, ал. 1, т.1 и т.2, във вр. чл. 26, ал.1 от НК.Златка М. е привлечена като обвиняема за това че в периода от 29.08.2014 г. до 27.03.2017 г. в гр. Созопол, при условията на продължавано престъпление, с 34 отделни деяния, в качеството си на длъжностно лице и след като се е сговорила предварително с другите извършители - Панайот Рейзи -кмет на община Созопол, и Венцислав П., е присвоила чужди пари в обща размер над 2 000 000 лв.-собственост на Община Созопол.Мусева наредила изплащането на сумата в общ размер над 2 000 000 лв. да бъде преведена от община Созопол по две банкови сметки с титуляр физическо лице, нямащо нищо общо с фирмата изпълнител.За улесняване на присвояването тя извършила и документни престъпления по чл. 316, във вр. с чл. 309 ал. 1 от НК.Като основание за банковите преводи – общо 72 на брой, се сочели договори за различни СМР в села, находящи се на територията на общ. Созопол – от ремонт на детска градина до авариен ремонт на улици и подпорни стени за ликвидиране на последици от стихийно бедствие.Спрямо Златка М. е взета мярка за неотклонение „подписка“.Ако бъде призната за виновна по повдигнатото й обвинение за престъплението по чл. 203 от НК /длъжностно присвояване/ Мусева може получи наказание „лишаване от свобода“ от 10 до 20 години, както и конфискация на част или цялото имущество, и лишаване от право да заема определена държавна или обществена длъжност и лишаване от право да упражнява определена професия или дейност“.По същото досъдебно производство е привлечен към наказателна отговорност и Венцислав П.Повдигнато му е обвинение за извършено от него присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления – престъпление по чл.203 ал. 1, вр. с чл. 202, ал. 1, т.1 и т.2, във вр. чл. 26, ал.1 от НК.Наказателната отговорност на Венцислав П. е ангажирана, за това че в периода от 29.08.2014 г. до 27.03.2017 г. в гр. Созопол, при условията на продължавано престъпление, с 34 отделни деяния, и след като се е сговорил предварително с другите извършители – Панайот Рейзи -кмет на община Созопол, и Златка Мусева - главен счетоводител в Община Созопол, е присвоил чужди пари – сумата над 2 000 000 лв. собственост на Община Созопол.Спрямо Венцислав П. е взета мярка за неотклонение „подписка“.Ако бъде признат за виновен по повдигнатото му обвинение за престъплението по чл. 203 от НК /длъжностно присвояване/ Венцислав П. може получи наказание „лишаване от свобода“ от 10 до 20 години, както и конфискация на част или цялото имущество, и лишаване от право да заема определена държавна или обществена длъжност и лишаване от право да упражнява определена професия или дейност“.", "date": "2019.04.01", "title": "Повдигнаха обвинение и на съучастниците на кмета на Созопол"}
{"url": "https://offnews.bg/sviat/izborite-v-turtcia-erdogan-izgubi-naj-goliamata-si-liubov-700452.html", "text": "„Истанбул е най-голямата ми любов, изгубим ли го, значи ще изгубим Турция“, тези думи на президента Реджеп Ердоган от предизборните митинги припомня днес опозиционният всекидневник „Джумхуриет“.Републиканската народна партия печели кметските постове в столицата Анкара и в мегаполиса Истанбул, което властта ще атакува с жалби. Има опасения, че Ердоган ще отмени с указ резултатите за двата най-важни града и ще назначи свои хора. Преброени са 99,8% от бюлетините в 194 678 урни в страната. Вотът премина при изключително висока избирателна активност – право на глас имат 57 093 410 души, до урните отидоха 48 284 958 души. Невалидните бюлетини са 1 096 540. В Анкара за кандидата на опозицията Мансур Яваш гласуваха 50,89% от избирателите при 47,1% за този на управляващата Партия на справедливостта и развитието /ПСР/.В Истанбул претендентът за кметския стол Бинали Йълдъръм призна, че „изглежда Имамоглу печели повече гласове от нас“. Йълдъръм беше председател на парламента, но Ердоган го прати да се състезава за кметската власт. При 99,7% преброени бюлетини за кандидата на опозицията Екрем Имамоглу са гласували 48,78% от избирателите, а за Йълдъръм 48,5%. „Джумхуриет“ публикува снимки на първите страници на близките до властта вестници, които побързаха да обявят тоталната победа на ПСР, „но се препънаха в резултатите“.В следизборната нощ Ердоган се обърна с реч към поддръжниците на оглавяваната от него партия, които се събраха пред централата в Анкара. Той каза, че подкрепата на народа е позволила ПСР да победи на вота. Така кандидатите от политическия блок Народен алианс, съставен от ПСР и Партията на националистическото действие, са спечелили 778 кметове, в това число и в 16 големи градове. Така около 56% от всички кметове ще бъдат представители на ПСР. Президентът изрази признателност към всички избиратели, подкрепили националния интерес и особено към етническите кюрди.Ердоган заяви, че от утрото на 1 април ПСР ще приложи максимум усилия, за да отстрани пробойните в дейността на управляващата партия. „Предстоящите години ще бъдат период на преобразования за Турция. Партията на справедливостта и развитието разглежда политиката не като средство за натиск върху опонентите, а като инструмент за служба на страната и народа.Никой, в това число и аз, няма право да поставя личните си интереси по-високо от интересите на Турция. Приоритет за всеки гражданин са интересите на страната“, каза турският лидер.В предстоящите 4,5 години властта смята да се концентрира в постигането на поставените задачи както на международната арена, така и вътре в Турция. Ердоган съобщи още, че властите готвят нова програма за огромни реформи в страната. Приоритет за тях в периода до 2023 г. е развитието на икономиката, нарастване на експорта и ръст в трудовата заетост.Турските медии съобщават и любопитни факти от изборите. В Токат победител отново е старият квартален кмет – само с 1 глас повече той печели 6-ия си мандат на поста след близо 25 години управление. Кандидатът на ПСР в Есенюрт по време на кампанията си наелектризираше хората по митингите с това, припомня „Джумхуриет“: „Ако изгубим Есенюрт, губим исляма, Ерусалим и Мекка“. Той обаче претърпя тежко поражение, там спечели опозицията.", "date": "2019.04.01", "title": "Изборите в Турция: Ердоган изгуби най-голямата си любов"}
{"url": "https://offnews.bg/kultura/sofijska-filharmonia-sas-zov-za-pomosht-za-nein-muzikant-700454.html", "text": "Софийската филхармония моли за финансови дарения в подкрепа на техния контрабасист Борислав Симеонов. Музикантът губи крака си при катастрофа през 2018 г., но за да работа той се нуждае от специална протеза на стойност 60 000 лв., които той не може да си позволи.Филхармонията посвещава концертите си през месец април на Симеонов, а в зала \"България\" ще бъде поставена кутия за дарения.Дарения можете да направите и на сметката му в Уникредит Булбанк:BG38 UNCR 9660 0055 6159 16 Борислав Симеонов Симеонов", "date": "2019.04.01", "title": "Софийска филхармония със зов за помощ за неин музикант"}
{"url": "https://offnews.bg/sviat/tronat-na-sultana-se-razklati-erdogan-zagubi-i-ankara-i-istanbul-700429.html", "text": "Изключително тежко се очертава поражението на управлавящата партия в Турция на президента Реджеп Ердоган ПСР на вчерашните местни избори.За първи път от идването ѝ на власт преди 16 години тя губи вота в столицата Анкара и в мегаполиса Истанбул. Печелят кандидатите на Републиканската народна партия.Опозицията громи управляващите и в третия по големина град в страната - Измир.Тези резултати са истински шамар за управляващата Партия на справедливостта.В Истанбул гласуването е било най-оспорвано. И въпреки че там управляващите бяха издигнали бившия си премиер Бинали Йълдъръм, то кандидатът на опозицията Екрем Имамолу успява да го изпревари. Макар и само с 27 000 гласа. Данните бяха обявени преди малко от председателя на Висшата избирателна комисия Сади Гювен. За Имамоглу са гласували 4 159 650 души, а за Йълдъръм - 4 131 761 души.Преднината на опозицията в Анкара е с около 3 процента.", "date": "2019.04.01", "title": "Тронът на султана се разклати. Ердоган загуби и Анкара, и Истанбул"}
{"url": "https://offnews.bg/temida/kalpavo-razsledvane-dovede-do-palen-proval-deloto-za-ubijstvo-na-94-go-700464.html", "text": "Делото за жестокото убийство на претърпя крах на втора инстанция заради пълен провал в разследването, съобщава bTV.\"Пропуските на органите на досъдебното производство по разследването (…) водят до невъзможност да се установят авторите на нападението\", посочва в мотивите си Софийският апелативен съд.На първа инстанция Петър Петров е осъден на 22 години лишаване от свобода - за това, че през октомври 2015 г. проникнал в дома на възрастната жена във Видин и ѝ нанесъл побой, от който тя по-късно починала.Задържаните още в деня на побоя лица не са били освидетелствани, не са взети проби от тях. Бузова не е разпитана приживе, макар тя да е била в състояние да говори за случилото се продължение на поне 5 дни.През 2015 г. Петров е задържан с полицейска мярка за 24 часа и след това освободен поради липса на доказателства.Липсата на законни и достоверни доказателствени източници за това, че упражненото спрямо пострадалата насилие е извършено от подсъдимия, не дава възможност неговата наказателна отговорност да бъде ангажирана за причиняването на смъртта на пострадалата, посочват магистратите в решението си, с което присъдата на Петров е намалена значително, отпада и гражданският иск.Решението може да бъде обжалвано пред Върховния касационен съд.Оправданият за побоя на жената от Видин Петър Петров понастоящем е в затвора във Враца. Той е с много други присъди, включително условни, които сега са събрани с дадената му за кражбите от дома на покойната Емилия Бузова.Останалите двама задържани след побоя - мъж и жена, са с неустановен адрес.", "date": "2019.04.01", "title": "Калпаво разследване доведе до пълен провал делото за убийство на 94-годишна жена"}
{"url": "https://offnews.bg/sviat/izborite-v-ukrajna-komikat-zelenskij-otiva-na-balotazh-s-poroshenko-700431.html", "text": "Комикът Владимир Зеленский отива на балотаж с настоящия президент Петро Порошенко. Това сочат резултатите при преброени 70% от гласовете. Според резултатите Зеленский получава 30,45% от гласовете. Следва го Порошенко с 16,19% от гласовете. На трето място е бившият премиер Юлия Тимошенко с 13,15% от гласовете. В топ пет са още Юрий Бойко с 11,55% и Анатолий Гриценко със 7,05% от гласовете. Въпреки че за окончателните резултати още е рано, вече е ясно, че, очаквано, нито един от кандидатите не е събрал над 50% от гласовете. Централната избирателна комисия вече призова кандидатите да се готвят за втория тур, който ще се проведе на 21 април. Резултатите показват, че Зеленский печели в почти всички области на Украйна, сочат резултатите при преброени над 60% от гласовете. Снимка: BBCПорошенко печели само в три области - Лвовска, Ивано-Франковска и Тернополска. В двете най-източни области пък - Луганска и Донецка, печели депутатът Юрий Бойко. Зеленский вече обяви, че му е все едно срещу кого ще се изправи на балотажа. Коментарът на Порошенко пък е, че президентът на Украйна трябва да води преговори с Владимир Путин, а не с Максим Галкин (руски комик, бел.ред.), като Зеленский няма да има успех в това. Преди изборите пък Юлия Тимошенко обяви социологическите проучвания за манипулативни и призова поддръжниците си да отидат през нощта в избирателните секции, за да няма фалшифициране на резултатите. ", "date": "2019.04.01", "title": "Изборите в Украйна: Комикът Зеленский отива на балотаж с Порошенко (обновена)"}
{"url": "https://offnews.bg/obshtestvo/ima-li-efektivni-metodi-za-premahvane-na-petna-po-kozhata-700459.html", "text": "Сигурно сте забелязали, че някои хора имат доста тъмни петна по тялото и най вече по лицето. Често тази пигментация бива наричана още и старчески петна поради това, че наистина след определена възраст тези кафеникави и с размер от 0,2 до с 2 сантиметра образования са явление, което обхваща голям процент хора. Според дерматолози повечето образования не са тревожни, но ако забележите, че започват да се разпространяват е добре да обърнете внимание и да ги лекувате. Появата на пигментни тъмни петна се провокира от неправилното производство на меланин от организма. Така, че това е причината една част от кожата на лицето да е с един тен, а на места да имате образувани тъмни петна. Много са факторите, които биха повлияли върху появата на това „оцветяване“. С напредването на възрастта при много жени се наблюдава този вид нарушена пигментация, като причинител може да бъде бременност, стареене, генетична предразположеност и други. Преди да предприемете лечение или  е добре да се установи от специалист техния характер. Така ще може да се вземе най-правилното решение за тяхното отстраняване от кожата на лицето. Наистина е доста неприятно дама да има деколтето, лицето и ръцете такива тъмни петна. Използването на козметика има временен ефект и не може да изравни тена на кожата до желаната степен.Има разбира се, различни методологии а премахването на петна като едни са по-ефективни, а други се счита за дори опасни, тъй като предизвикват риск от предозиране с токсични съставки. Задължително е да се направи консултация с дерматолог и според типа на пигментацията да се определи какъв е правилно приложимия вариант за лечение. Някои от техниките могат да се прилага и в домашни условия, но други като микродермабразиото и  се предлагат само в специализирани козметични центрове и клиники. Всеки един от методите за премахване на петна може да предизвика странични реакции, затова не пропускайте консултацията с дерматолог.", "date": "2019.04.01", "title": "Има ли ефективни методи за премахване на петна по кожата?"}
{"url": "https://offnews.bg/112/v-kazanlak-e-dejstvala-prestapna-grupa-za-proizvodstvo-i-prodazhba-na-700466.html", "text": "В Казанлък е неутрализирана организирана престъпна група за производство и продажба на оръжие.В момент на сделка са задържани шестима, един от които - служител в завод „Арсенал“. Всички задържани са с криминални регистрации за различни престъпления, съобщават от МВР.Групата е работила по следната схема - служителят на завода е изнасял частите за оръжието; при поръчката се е заплащало предварително, след това то е било сглобявано.Автоматите са били със заглушители и са търсени предимно от бракониери, занимаващи се с незаконен лов.Няма данни за износ на намереното оръжие, разпространявало се е предимно на територията на Казанлък.Няма и данни за съпричастност на членовете на групата към терористични организации.От домовете на арестуваните са иззети седем автомата, пистолет „Макаров“, картечен автомат, ловни пушки, боеприпаси и множество части за карабини.", "date": "2019.04.01", "title": "В Казанлък е действала престъпна група за производство и продажба на оръжие (видео)"}
{"url": "https://offnews.bg/obshtestvo/bojko-sas-sveteshtite-ochi-tragva-na-turne-iz-tcialata-strana-700453.html", "text": "Днес сутринта на столичния площад \"Гарибалди\" се появи статуя на Бойко Борисов, дело на скулптора Андрей Врабчев, по повод Деня на лъжата и шегата 1 април.Малко след откриването на пластмасовия паметник със светещи очи и вграден говорител, изричащ крилатите фрази на премиера - „Аз съмпрост и вие сте прости“ и др. - той беше премахната.Авторът на провокацията коментира пред бТВ, че естетиката на монумента била вдъхновена от бившия паметник на Ленин в София и тоталитаризма: „Ние сме вторачено в историята общество, но като че ли не си даваме сметка, че това, което правим днес, е утрешната история”, казва Врабчев.Други интересни елементи от творбата са, че Борисов държи ножица, намигване към любимото му рязане на ленти, и три томчета, на които фигурата се подпира. На едната е изписано БКП, друга е трябвало да бъде \"Винету\" - любимата книга на премиера - но нямало как да го напише.Предстои 3-метровият паметник да обиколи страната. Врабчев обяснява, че сам го е махнал от площада, защото \"нищо в София не стои дълго. Може би това оправдава девиза на София „Расте, но не старее“.", "date": "2019.04.01", "title": "Бойко със светещите очи тръгва на турне из цялата страна"}
{"url": "https://offnews.bg/ikonomika/mrrb-10-st-km-tol-taksa-za-kamioni-do-12-tona-po-tezhkite-shte-plas-700425.html", "text": "Министерството на регионалното развитие и благоустройството започва от днес разговори с превозвачите за размера на таксите, които ще се начисляват за използване на републиканската пътна мрежа с въвеждането на тол системата за тежкотоварни автомобили над 3,5 тона от 16 август 2019 г.Тарифите са изработени от експерти на Световната банка, която е консултант на Агенция „Пътна инфраструктура“. Изискването на МРРБ беше да се предложат цени, по-ниски от средноевропейските, които обаче да отчитат географското ни положение. Приходите от тол таксите ще осигурят допълнителен ресурс за ремонт и изграждане на пътища.При изработването на тарифите МРРБ се водеше и от политиката цените да са такива, че да не доведат до поскъпване на основните продукти от потребителската кошница. МРРБ ще предложи за най-масовият тежкотоварен транспорт межди 3,5 т и 12 тона таксата да е около 10 ст. За по-тежките автомобили таксите ще са по-високи.На този етап предложението е да се таксуват около 50 % от републиканската пътна мрежа, т.е. около 10 000 км. Останалите 10 000 км и 20 000 км общинска пътна мрежа ще са безплатни за тежкотоварните автомобили над 3,5 т след въвеждането на тола.", "date": "2019.04.01", "title": "МРРБ: 10 ст./км тол такса за камиони до 12 тона, по-тежките ще плащат повече"}
{"url": "https://offnews.bg/futbol/paro-vreme-e-tcska-da-pobedi-ludogoretc-700426.html", "text": "Предстоящата седмица ще е решителна за сезона в българския футбол. ЦСКА постигна изключително важен успех срещу Черно море, с който съхрани шансовете си за титла. В следващите два двубоя с Лудогорец в Разград за Купата и първенството баче ще си проличи доколко ЦСКА е готов да спечели трофей, това заяви легендата Аспарух Никодимов пред „Тема спорт”.„Играта срещу Черно море не беше нищо особено, но в случая тя не е толкова важна. С оглед издънката на Лудогорец въпросът беше мачът да бъде спечелен. ЦСКА победи най-вече с дисциплина и желание до последно. Проблеми има и те са добре известни и многократно коментирани - средата на терена не функционира по най-оптималния начин. Все още не се забелязва бърз преход от защита в атака.Халфовете не помагат достатъчно на нападателите и това улеснява съперника. Любо Пенев обаче със сигурност е наясно с недостатъците и знае как да ги коригира. Вижда се, че при него отборът играе с по-голямо желание. Най-хубавото е, че се налагат млади български момчета. В тях е бъдещето. Антов още е в юношеска възраст, а вече стигна до много високо ниво. Въпросът е, че ЦСКА се нуждае от двама-трима наистина класни футболисти, които да правят разликата. Отборът трябва да намери такива, които да се отличават и около тях да се развиват младите. Това е може би най-добрата формула”, заяви Никодимов.„Персонално срещу Черно море много добро впечатление остави Енрике, който бе най-острият играч на ЦСКА. Неслучайно той провокира дузпата с много умно отиграване. Бразилецът има най-голямо постоянство сред фланговите нападатели в отбора и на моменти успява да прави разликата. Класиране в Първа лига на България Добри са впечатленията и от Нуно Томаш. Той стои много стабилно в центъра на защитата.Още дори не се познава с отбора, сигурно не е научил имената на всички играчи, но се представя на ниво. Жеферсон се завърна на терена, но си личи, че още не е във форма. Той има нужда от време. Лошото при него е, че обикновено прави по една сериозна грешка на мач. Не е важно толкова да играеш в атака, колкото да си стабилен в защита. Първо си свърши работата в отбрана, а ако можеш да помогнеш в нападение - това вече е бонус”, анализира Паро.„Силно впечатление прави, че Чорбаджийски отново остана резерва, въпреки че Бодуров изобщо не беше в групата. Това говори, че Божидар трябва да си вземе сериозна бележка. Той се раздава, правил е и силни мачове, но често се е случвало да допуска ключови грешки, които се оказват с решителен характер. Това означава, че не е концентриран през цялото време. Говорим за елементарни грешки в заставането, подсигуряването и отиграванията. Виждаме, че Чорбаджийски постепенно бива изместван от състава. Антов вече на практика си е титуляр, Томаш също играе добре и получава доверие. Но това в крайна сметка е хубаво -нека да има борба и конкуренция. Навремето в ЦСКА имаше двама страхотни вратари - Данчо Филипов и Стоян Йорданов.Треньорът ги дебнеше да направят някоя съвсем дребна грешка, за да даде шанс на другия вратар. Изключителна конкуренция имаше, но и нито веднъж не се окаляха един друг. В настоящата ситуация Чорбаджийски трябва да си направи изводите защо е резерва и къде греши. В същото време нека не се отчайва”, съветва легендата вече бившия капитан на ЦСКА.„Отправяме поглед напред. Време е ЦСКА да победи Лудогорец, след като през изминалата 2018 година не успя да го направи в нито един от мачовете. Да, в Разград имат обигран и добър отбор. Но срещу Берое допуснаха домакинско реми и това може да ги поразклати. От друга страна, ЦСКА има много по-остри нападатели от Берое, така че е логично да носи повече опасност. Ако ЦСКА покаже добра игра в средата на терена, ще има много високи шансове да продължи напред за купата, а и да спечели за първенство. Но в отбора изобщо да не мислят за шампионатния мач още отсега. Да са готови и за 120 минути и дузпи за сряда.Двубоят за купата е фундаментален. Хвърляш се яко, но и разумно, и гониш до последно победата. Няма какво да се мисли за следващия мач в първенството. В Лудогорец ще се изразходят по същия начин. Това не бива да е пречка. Срещата за купата се очертава да е \"Ден година храни\". Победителят ще влезе с психологическо предимство в следващия двубой между двата тима”, обобщи Аспарух Никодимов.", "date": "2019.04.01", "title": "Паро: Време е ЦСКА да победи Лудогорец"}
{"url": "https://offnews.bg/futbol/kmetat-na-simitli-zashtiti-sina-si-ot-napadkite-na-liubo-penev-i-ilian-700432.html", "text": "Бившият рефер и настоящ кмет на Симитли Апостол Апостолов защити сина си Стефан от нападките на треньорите на ЦСКА Любослав Пенев и Черно море Илиан Илиев след мача между двата отбора, спечелен от червените с 1:0.Именно Стефан Апостолов беше главен съдия на мача, а след срещата претенциите към него бяха повече от страна на варненци. Преди време пък Пенев се пошегува със Стефан Апостолов, който е депутат от ГЕРБ, заради начина по който прочете от парламентарната трибуна проектозакона за физическото възпитание и спорта.\" Те пък не могат да четат. Не могат да си направят тактиката за мача, а после съдията защо дал дузпа. А и на тия Илиан Илиев и Любо Пенев къде са им успехите като треньори, че аз се сещам за други неща. Говорят глупости.Българските съдии са добри, следя първенството и твърдя, че е така. Допускат и грешки, но това е нормално, важното е да не е преднамерено. А Стефан никога не е участвал в схеми, свири каквото вижда\", коментира Апостолов пред \"България Днес\".Самият Апостолов стана скандално известен преди 2,5 години, когато името му беше замесено ", "date": "2019.04.01", "title": "Кметът на Симитли защити сина си от нападките на Любо Пенев и Илиан Илиев"}
{"url": "https://offnews.bg/medii/i-bnt-puska-lekarski-serial-korejski-700428.html", "text": "След успеха на корейския сериал „Съкровище в двореца“, който завладя сърцата на хиляди зрители по националната телевизия,  БНТ започва излъчването на нов 21-сериен филм от Южна Корея, съобщават от обществената телевизия.Тв сагата „Романтичният доктор“ стартира на 9 април по БНТ2.Така в националният ефир лекарската тематика става все по-масово застъпена. По Нова телевизия в момента върви поредния сезон на българския \"Откраднат живот\".Суматоха, болка и страдания – традиционната картина в приемната на болница. Малко момче, обляно в сълзи, моли лекарите да помогнат на баща му. Времето минава, а лекар така и не се появява. Не след дълго медиците констатират смъртта на мъжа. По същото време лекар съпровожда важна делегация из коридорите на болницата и с гордост им съобщава, че операцията е преминала успешно и министърът е в добро здраве. Безутешният син на пренебрегнатия болен изпада в ярост – та нали баща му е бил докаран преди ВИП пациента! Малкият се връща с бейзболна бухалка и започва погром. За изненада на всички обаче екипът на болницата не го предава в полицията. Млад лекар произнася фраза, която преобръща живота му:Минават години и разплаканото момче Канг Донг-джу става виртуозен хирург и постъпва в болницата, където е починал баща му. Дали ще успее да отмъсти за смъртта на татко си? И ще открие ли онзи лекар, помогнал му като дете?По динамика на сюжета сериалът „Романтичният доктор“ нерядко бива сравняван с хитовия „Спешно отделение“, твърдят от БНТ.Новата корейска поредица разказва за екип млади лекари от малка болница, които под ръководството на своя безупречен шеф – учителя Ким, ежедневно се борят за спасяването на живота на пациентите си. Успоредно с основната сюжетна линия, филмът засяга и редица проблеми на съвременното корейско общество, които ще се окажат изненадващо близки до нашето ежедневие.Главната роля на шефа на спешното отделение – учителя Ким, е поверена на една от звездите на корейското кино Хан Сок-кю. Ветеранът има зад гърба си роли в емблематични ленти като „Зелена риба“ (1997), „Коледа през август“ (1998), „Шири“ (1999), „Берлинският файл“ (2013). В ролята на търсещия отмъщение за смъртта на баща си млад лекар Канг Донг-джу влиза Ю Йон-сок, който отдавна е покорил сърцата на почитателките на корейското кино и телевизия с ролите си в сериали като „Отговори, 1994“ и „Тайната на семейство Ку“ и филми като The Whistle Blower (2014), „Красотата отвътре“ (2014), „Кралският шивач“ (2014) и др. Ролята на жената, в която е влюбен героят му от сериала, е поверена на чаровницата Со Хьон-джин („Другата госпожица О“). Двамата с Ю Йон-сок получават за превъплъщението си в „Романтичният доктор“ награда за най-добра екранна двойка.Новата „дорама“ (докторска драма), която БНТ започва да излъчва, е продукция на телевизионния канал SBS и една от най-гледаните ТВ поредици за 2016 г.Зрителите на БНТ2 ще могат да следят сериала, стартиращ на 9 април, всеки ден от вторник до петък от 22:00 часа.В неделя (7 април) в предаването „Добър ден с БНТ2“ Николай Дограмаджиев и Яна Лекарска ще разкажат интересни подробности за новата корейска телевизионна поредица, която БНТ започва да излъчва, и ще дискутират феноменът K-Wave (корейска вълна), който бавно, но сигурно завладява и българските киномани. Явлението е пример за специфичен държавен подход в промоцията и популяризирането на корейската култура по света, а филмите и сериалите са един от козовете на тази културна инвазия.Яна Лекарска е завършила кинорежисура в Нов български университет. Възпитаничката на проф. Георги Дюлгеров има режисьорска диплома и от един от водещите университети за кино образование в Южна Корея. В творческото й портфолио влизат 3 игрални и 1 документален филм, заснети в далечната азиатска страна, които са селектирани в програмите на различни международни фестивали.", "date": "2019.04.01", "title": "И БНТ пуска лекарски сериал. Корейски"}
{"url": "https://offnews.bg/politika/nzok-poe-funktciite-na-fonda-za-lechenie-na-detca-obeshtava-prehodat-700435.html", "text": "Здравната каса поема от днес функциите на Фонда за лечение на деца в чужбина и на Комисията за лечение в чужбина. Промяната беше въведена чрез преходните и заключителни разпоредби на Закона за бюджета за тази година. От институцията обещаха преходът да стане безпроблемно и да няма забавяне в отпускането на средства за лечение. \"За всички случаи, при които предстои заминаване за чужбина, няма да има проблеми в нито едно отношение. Няма да има прекъснатост, а ще има приемственост, продължаване и донадграждане на всичко, което се е случило до момента\", заяви директорът на Дирекция \"Лечение в чужбина и координация на системите за социално сигурност\" д-р Галя Йорданова.Тя обясни, че 146 заявления, които не са приключени от Фонда, и 24 - от Комисията за лечение в чужбина, преминават в НЗОК. На страницата на Касата може да се намери информация за правата и задълженията на пациентите, ако кандидатстват за финансиране на лечение в България или чужбина.В сградата на централното управление на НЗОК, на ул. “Кричим“1 е обособена и приемна за гражданите, в която родителите на малките пациенти и хората над 18-годишна възраст ще бъдат консултирани от експерти на институцията. Приемното време за граждани е всеки работен ден от 09.00 ч. до 12.00 ч. и от 14.00 ч. до 15.30 ч.Всички подадени и неприключили заявления към Фонда за лечение на деца в чужбина и Комисията за лечение в чужбина могат да бъдат проследени на страницата на Касата. Там може да се види това, което е било до 1 април и пълна информация затова как се движат документите, обясниха от Касата.Според Йорданова вече са изготвени типови договори с външните експерти и към тях са поканени хабилитирани професори и доценти, които да участват като представители на експертните съвети.Комисиите, които преминават в НЗОК, са ситуирани в Касата и са в една и съща Дирекция \"Лечение в чужбина и координация на системите за социално сигурност\", което предполага и по-бърза оперативност, увериха от институцията.Оттам са категорични, че няма промяна в условията и документите за лечение у нас и в чужбина - всички те са описани на сайта на НЗОК. На въпрос дали всички лекарства, които досега е поемал Фондът, ще продължат да бъдат заплащани, Йорданова отговори, че не вижда причина за притеснения и правилата на Фонда се запазват.Тя уточни, че досега сроковете за подаване на заявления във Фонда са били много разтегливо понятие, затова има неприключили случаи още от 2015 г., като отсега нататък сроковете ще са в рамките на две седмици. Заявленията първоначално ще се подават в приемната на НЗОК, а от октомври - и в Районните здравни каси. ", "date": "2019.04.01", "title": "НЗОК пое функциите на Фонда за лечение на деца, обещава преходът да е безпроблемен"}
{"url": "https://offnews.bg/ikonomika/rekordna-za-poslednite-16-godini-zaetost-v-18-oblasti-v-stranata-prez-700434.html", "text": "18 области в страната са постигнали рекордна, или много близо до рекордната, заетост за последните 16 години през 2018 г., като 10 са на върха на си. Това показва .Областите, които имат най-висока заетост и пробиват границата от 75% са София (столица), София, Благоевград, Стара Загора и Пловдив*, като първенец е София (столица) със 75,6% за миналата година. 10 области в страната са под рекордната си заетост за последните 16 години през 2018 г. Четири от тях – Кърджали, Разград, Враца и Монтана, са не просто под рекорда, а на дъното по заетост през последната година. Като цяло 10 от 14-те области във втората половина по заетост през 2018 г. са северни. Най-ниското ниво е във Видин с 42,4% през 2004 г. Макар и за голям период – цели 16 години, разликата между двата рекорда е шокиращ – цели 33,4 процентни пункта. За 2018 г. разликата между връх и дъно – в случая София (столица) и Монтана, е цели 23,4 процентни пункта. Коефициентът на заетост (15-64 години) остава под 60-процентната граница в северозападните области Видин, Монтана и Враца, както и в областите Разград и Кърджали.Изготвената от института графика представя минимума и максимума в коефициента на заетост на възрастовата група 15-64 години по области за периода 2003-2018 година, като позволява да се види най-доброто и най-лошото представяне в сферата на заетостта по области за последните 16 години. В нея областите са подредени спрямо заетостта си през изминалата година.Графиката показва още, че, макар традиционно Варна да има по-висока заетост от Бургас, в тези 16 години Бургас успява два пъти да изпревари Варна – първо през 2012-2013 г. и през 2018 г. Причината е, че Бургас през 2018 г. постига рекордна заетост – при това след 8 поредни години на постоянен ръст, докато във Варна се редуват добри и лоши години и в момента заетостта е с една идея под рекордните нива от 2015 г.В някои от рекордните области - например Смолян и Пловдив - растежът на практика спира през 2018 г. Това е защото продължителният солиден ръст и рекордно високата заетост достигат нива, които трудно се надхвърлят. Графиката показва ясно и че има голямо различие между областите в страната, като разликите са чувствителни дори между някои от областите с рекордно високи нива на заетост. Доста от тези на дъното също така изпитват трудности и през последните години и не успяват да стигнат нови върхове. *", "date": "2019.04.01", "title": "Рекордна за последните 16 години заетост в 18 области в страната през 2018 г."}
{"url": "https://offnews.bg/sviat/nad-2000-zarazeni-s-morbili-v-ukrajna-za-sedmitca-bolnite-sa-veche-na-700436.html", "text": "2063-ма души са се заразили с морбили в Украйна само за седмица - от 22 до 29 март. Болните в страната от декември миналата година до 29 март са вече 35 002-ма, съобщават от украинското здравно министерство.Между 28 декември и 22 март болните са били 32 939 - 14 830 възрастни и 18 109 деца. От усложнения вследствие на болестта са починали 14 души. Здравното министерство започна кампания за ваксиниране на деца до 18 години и възрастни в риск - военни, студенти, педагози, медици, и дори призова за имунизации да отидат и тези, които са получили фалшив документ за поставени ваксини. Здравните власти отбелязват, че след няколко седмици спад на броя на болните, те са започнали отново да се увеличават. Рязко увеличение на случаите на морбили има и в България. От началото на годината до момента те са 190, като за същия период на миналата година е имало едва 3 случая.", "date": "2019.04.01", "title": "Над 2000 заразени с морбили в Украйна за седмица, болните са вече над 35 000"}
{"url": "https://offnews.bg/kultura/balgarska-animatorka-v-pixar-izdade-svoia-album-s-iliustratcii-v-balga-700433.html", "text": "Албумът \"Raw Material\" на Елиза Иванова, която е аниматор в Pixar, пристигна и в България. Феновете на изкуството вече имат възможност да се насладят на повече от 200 страници авторско съдържание. Поместените в албума творби са създавани в период от 5 години - между 2012 и 2017 г., и обхващат широк спектър от теми, идеи и медии, както и подробности около самия процес на рисуване на автора.Разлиствайки страниците, ще видите лица и фигури, фантастични форми и животни, за създаването на които са направени обстойни проучвания в областта на графита и модерното усещане за изкуство.\"Raw Material\" е отпечатана както в твърди, така и в меки подвързии. В България са налични само книгите с твърди корици (тиражът с меки корици е почти изчерпан в САЩ). Те са на стойност 60 лв., като отделно се предлагат и принтове на избрани творби и специално подписани от автора копия на албума, които можете да поръчате .Албумът Raw Material може да бъде намерен във вериги книжарници: Orange, Хеликон, както и онлайн на Store.bgКоя е Елиза Иванова?Елиза Иванова е художник, аниматор и режисьор. Тя е родена и израснала в София, но впоследствие се мести в САЩ, където през 2010 г. завършва Калифорнийския институт по изкуствата - CalArts в Лос Анджелис. Още когато е трети курс, Елиза получава признание за творчеството си, като печели голямата награда на университета за най-добър късометражен филм. Призът тя пoлучава за творбата си Piece of Cake. През 2010 г. филмът е номиниран и за студентски “Оскар”, заедно с още 7 избрани от академията проекти.Към настоящия момент Елиза има над , а професионалният ѝ опит включва работа за анимационното студио Pixar и конкретна работа по филмите филмите: Cars 2, Brave, Monsters University, Inside Out, Coco, Историята на играчките на терора, Bao, The Dam Keeper и др.", "date": "2019.04.01", "title": "Българска аниматорка в Pixar издаде своя албум с илюстрации в България"}
{"url": "https://offnews.bg/futbol/zinedin-zidan-pohvali-sina-si-sled-debiuta-mu-za-real-madrid-700441.html", "text": "Треньорът на Реал Мадрид Зинедин Зидан похвали сина си Люка, който вчера изненадващо дебютира на вратата за \"белия балет\" и помогна за победата над Уеска с 3:2 в среща от 29-ия кръг на испанската Ла Лига.Столичани бяха на секунди от издънка срещу скромния тим на Уеска, който до 90-ата минута удържаше равенството 2:2 насред \"Сантиаго Бернабеу\".В крайна сметка обаче \"кралете\" стигнаха до успех с 3:2 след победно попадение на Карим Бензема в заключителните секунди на срещата.\"Доволен съм от неговото представяне. Люка е нашият трети вратар, но Тибо Куртоа не е в добра форма, а Кейлор Навас се нуждаеше от почивка. Затова исках да му дам шанс и той се справи добре. Причината да бъде в състава не е затова, че е мой син. Той притежава характер и качества. Част от академията е от дълго време, а това означава много.Получи се луд мач, който се радвам, че спечелихме и положихме необходимите усилия. Ясно е, че можем да играем много по-добре, но и съперникът трябва да бъде поздравен за представянето си. Още преди мача казах, че Уеска заслужава по-добра позиция в класирането и това се доказа, като вероятно те заслужаваха да вземат нещо от мача. Ние обаче се борихме до края и спечелихме.Карим вкара страхотен гол. Той е при нас от дълги години и се справя много добре. Това вероятно е най-добрият му сезон и сме щастливи от играта му. Ще разчитаме на него в оставащите 9 мача. Той е наш играч и не мисля, че това ще се промени\", каза Зидан.", "date": "2019.04.01", "title": "Зинедин Зидан похвали сина си след дебюта му за Реал Мадрид"}
{"url": "https://offnews.bg/temida/obshtini-na-mushkata-na-prokuraturata-zaradi-kafeneta-v-parkove-i-grad-700410.html", "text": "Общински власти са разрешавали разполагането на кафенета, сладкарници и други покрити обекти в паркове и градини в съществено противоречие със Закона за устройството на територията, установи проверка на Върховната административна прокуратура.Тя е за законността на наредби на общинските съвети, касаещи застрояването и опазването на озеленените площи. В 157 наредби са допуснати различни нарушения на закона.Местни органи допускали в паркове и градини да се разполагат кафенета, сладкарници и други покрити обекти в съществено противоречие със Закона за устройство на територията (ЗУТ), пишат от ВАП. Нарушения имало и по отношение разрешената площ на преместваемите обекти в паркове и градини. По закон те могат да заемат до 10% от площта им.От ВАП открили и несъобразени със закона санкции, например за паркиране в паркове и градини, норми в разрез със Закона за управление на отпадъците при замърсяване на озеленените площи, със Закона за ветеринарномедицинската дейност - при неспазване на забраните за извеждането на кучета без повод, а на агресивни кучета - и без намордник, както и за разхождането на кучета на детски площадки и на места, обозначени от общините със забранителни знаци.Други подзаконови актове предвиждат незаконни възможности за промяна предназначението на съществуващите озелени площи. ЗУТ не разрешава то да се променя. Изключение има единствено за части от имоти, които не са реализирани, и то за изграждане на елементи на техническата инфраструктура или на специални обекти, свързани с отбраната и сигурността на страната. В общински наредби местните органи на власт обаче не правели подобно разграничение.Общински разпоредби дали възможност кметове да овластяват други лица да издават наказателни постановления за налагане на санкции за нарушения. Законът изисква това да правят само кметовете или техните заместници.Към настоящия момент, във връзка с образуваните преписки са подадени над 100 протести до административните съдилища.Сред общините нарушители са Пловдив, Варна, Велико Търново, Плевен, Русе, Сливен, Благоевград, Враца, Кюстендил, Кърджали, Перник, Силистра, Търговище, Монтана, Созопол, Поморие, Царево, Трявна, Казанлък, Девин, Ботевград, Троян, Димитровград, Асеновград, Сапарева баня, Тетевен, Драгоман, Доспат, Свиленград, Минерални бани, Оряхово, Горна Оряховица, Симеоновград, Харманли, Доспат, Тополовград.", "date": "2019.04.01", "title": "Общини на мушката на прокуратурата заради кафенета в паркове и градини"}
{"url": "https://offnews.bg/izvan-terena/otveten-udar-na-dzheni-sushi-kam-kubrat-pulev-video-700448.html", "text": "Скандалната репортерка на Vegas Sports Daily Джени Суши, която повдигна обвинения срещу Кубрат Пулев за целувката след успеха на българина срещу Богдан Дину, публикува видео. То очевидно е в отговор на клипчето, което бе качено преди няколко дни от страницата \"PULEV SPORT\"., репортерката танцува в скута на още няколко човека по подобен начин на този, по който го направи след победата на Кобрата в Коста Меса.Постът на Джени Суши гласи: \"Така го правим в Кали!\". На самото видео репортерката също е сложила надпис, който гласи: \"Аз мога да си танцувам с всеки!\".Лицензът на Кобрата за САЩ е временно отнет след скандала. На 14 май двете страни ще се явяват пред съда, за да бъдат изслушани.", "date": "2019.04.01", "title": "Ответен удар на Джени Суши към Кубрат Пулев (видео)"}
{"url": "https://offnews.bg/litca/vladimir-zelenskij-komikat-kojto-kato-na-shega-mozhe-da-stane-prezi-700439.html", "text": "Комикът Владимир Зеленский спечели първия тур на изборите в Украйна, като получи над 30% от гласовете - почти двойно повече от действащия президент Петро Порошенко. Според преброени 85 на сто от бюлетините Зеленский получава 30,33% от гласовете, Порошенко - 16,01%, а бившият премиер Юлия Тимошенко - 13,29%. Така Зеленский ще се изправи срещу Порошенко на втория тур на 21 април.41-годишният Владимир Зеленский е син на университетски професор. Завършил е право. През 90-те години на миналия век Зеленский участва във Висшата лига на КВН - хумористична телевизионна игра в Русия, в която един срещу друг се изправят отбори от различни градове или университети, като представят скечове и импровизации, а жури оценява и определя победител. Заради разногласия с дългогодишния водещ на предаването - Александър Масляков, се връща в Украйна, където след 2000 г. започва възходът му като шоумен и телевизионен водещ. В края на 2003 г. украинският канал „1+1“ предлага на отбора на Зеленский „95-и квартал“ - на името на квартал в родния му Кривой Рог, да направи серия концерти. През следващата година започва да се излъчва шоуто „Вечерний квартал“, чийто идеолог, автор, режисьор и водещ е Зеленский.Шоуто бързо набира популярност. В същото време „95-и квартал“ прераства в студия „Квартал-95“ със собственици Владимир Зеленский, Борис и Сергей Шефир и Андрей Яковлев. Студията пуска няколко предавания и пише сценарии за филми и телевизионни предавания.Зеленский участва в украинската версия на Dancing with the stars и двамата с партньорката му печелят зрителския вот.След края на предаването той се превръща в един от най-търсените комедианти в украинските телевизии – участва в новогодишни мюзикъли, шоу програми, става водещ на концерти и предавания, включително в Русия, пише телевизионни и филмови сценарии. Снима се и в няколко филма.През 2011 г. води заедно с Филип Киркоров руската версия на X-factor, а две години по-късно е водещ и на музикалното шоу „Хочу V ВИА Гру“.През 2013 г. Зеленский подкрепя Майдана и изнася концерти пред украински военни, участвали в бойните действия в Донбас. Той се изказва и против пускането в Украйна на руски културни дейци.През 2015 г. телевизия „1+1“ започва да излъчва сериала „Слуга на народа“ със слоган „История на следващия президент“. В момента излиза третия сезон на сериала. В него Зеленский изграе ролята на учителя по история Василий Голобородко, който излива гнева си от ситуацията в страната. Ученик от класа му заснема монолога му с телефона си и пуска клипа в интернет, където той получава милиони гледания. Голобородко става много популярен. Убеден е от учениците си да се кандидатира за президент и печели. Той започва да се бори с корупцията и даже попада в затвора, след като опонентите му фалшифицират следващите избори. Владимир Зеленский е женен за своя съученичка – Елена Кияшко. Двамата имат две деца – Александра и Кирил. През 2017 г. Зеленский декларира доход от 7,3 млн. гривни. Има къща, а членовете на семейството му – 5 апартамента, 4 в Киев и 1 в Ялта.Свързват Зеленский с олигарха Игор Коломойский, собственик на телевизия „1+1“, където излизат предаванията на комика, макар че и двамата отричат такова сътрудничество. Точно в ефира на тази телевизия Зеленский обявява кандидатурата си за президент в новогодишната нощ.Месеци преди това в общественото пространство се носят предположенията, че ще се кандидатира. В новогодишната нощ обаче Зеленский изнася реч, подобна на традиционното президентско слово, заради което е изместено изявлението на президента Петро Порошенко.Само месец по-късно социологическите проучвания го поставят на първо място в надпреварата.Владимир Зеленский обещава да даде властта в ръцете на народа с помощта на референдуми, да изкорени корупцията, да вдигне заплатите и пенсиите, да построи хубави пътища, обещава да спре войната в Източна Украйна, справедливост и безопасност в страната, без да казва обаче как точно ще постигне всичко това. В една от редките си изяви в телевизионно предаване по време на кампанията той отговаря кратко на този въпрос - „Само чрез преговори“.Според анализаторите успехът на Зеленский се дължи на това, че той изглежда като алтернатива на досегашните политици. Той привлича младите избиратели, които малко се интересуват от политика и на които е известен от комедийните му предавания. Привлича и тези, които са разочаровани от състоянието, в което се намира държавата.По време на кампанията той се отличава значително от своите опоненти – не прави политически изявления, не дава пресконференции, не организира митинги. Той не променя графика на изявите си, което също изиграва положителна роля – позволява му да напомня постоянно за себе си, като го отделя от останалите кандидати. Не критикува лични кандидатите си, но скечовете на студията му правят това вместо него.Освен това много от избирателите го отъждествяват с честния и безкомпромисен герой, който играе в \"Слуга на народа\", а други просто са зажаднели за промяна. Така, като на шега, Зеленский се е запътил към балотажа с президента Петро Порошенко и е много вероятно да успее да го победи. ", "date": "2019.04.01", "title": "Владимир Зеленский - комикът, който като на шега може да стане президент"}
{"url": "https://offnews.bg/ikonomika/nad-540-hil-firmi-podali-otcheti-v-nsi-47-hil-ot-tiah-sa-obraboteni-700437.html", "text": "Информационната система „Бизнес статистика“ работи с пълен капацитет и до момента в НСИ са подадени 543 805 отчета за дейността на фирмите през 2018 година. Само в петък и почивните дни са обработени над 47 000 отчета, съобщиха от Националния статистически институт.Достъпът до системата претърпя срив, точно когато изтичаше крайният срок за подаването на документите и това предизвика напрежение, а за да го уталожи, Статистиката удължи срока до 5 април.Системата работи от 2009 г. и чрез нея се отчитат годишно над 600 000 физически и юридически лица. Към 1 април в НСИ са приети над 90% от очакваните отчети, като се има предвид, че срокът за едноличните търговци и фирмите, които не са осъществявали дейност, е краят на април.Според споразумение между НСИ и НАП и днес включително всички фирми могат да подават годишните декларации за облагане с корпоративни данъци без вписване на задължителния по закон входящ номер на подадения пред НСИ годишен отчет за дейността. Фирмите, подали данъчни декларации, са задължени да подадат и отчетите си в НСИ, като институтът ще изпраща служебно номерата на НАП.Крайният срок за подаване на годишните отчети в НСИ за фирмите, които са данъчно задължени по Закона за корпоративното подоходно облагане, е 5 април.", "date": "2019.04.01", "title": "Над 540 хил. фирми подали отчети в НСИ, 47 хил. от тях са обработени"}
{"url": "https://offnews.bg/politika/smiah-prez-salzi-borisov-chestiti-1-april-s-novia-si-pametnik-vav-fej-700427.html", "text": "Премиерът Бойко Борисов сподели информация за с неговия лик, който се появи на пл. \"Гарибалди\" за кратко, на страницата си във фейсбук и честити 1 април с нея. Коментарите под поста поздравяват Борисов за чувството за хумор и призовават шегата да остане добронамерена. \"Като е честит, хайде да го оставим за цял ден, кви са тия лигавщини в 10:30 вече да го няма\", пише потребител.И още: \"Моля ви, наредете тоя паметник да остане! Двама велики държавници - Гарибалди и Вие на един площад. Какво по-добро!\" \"Вчера сменихте времето. Днес сменихте месеца. Еййй съсипахте я тази държава.\"\"Днес е празникът на управляващите.\"", "date": "2019.04.01", "title": "Смях през сълзи: Борисов честити 1 април с новия си паметник във фейсбук"}
{"url": "https://offnews.bg/gimnastika/ogromen-interes-kam-predstoiashtata-svetovna-kupa-po-hudozhestvena-gim-700443.html", "text": "Грации от 29 страни ще пристигнат в България за Световната купа по художествена гимнастика в София, която ще се проведе от 12 до 14 април. Това съобщи генералният секретар на БФХГ и заместник-председател на организационния комитет на СК в София Росина Атанасова.Надпреварата и тази година е една от четирите Световни купи, които са квалификация за олимпийските игри в Токио през 2020 година.Интересът към състезанието в София е огромен. Световният елит пристига в България, за да направи генерална репетиция за шампионата на планетата, който ще се проведе от 16 до 22 септември в Баку (Азербайджан) и е квалификация за Игрите догодина в индивидуалната надпревара.В състезанието пред родна публика България ще бъде представена от Невяна Владинова и Катрин Тасева.Русия пък идва със звездите си Арина Аверина и Александра Солдатова, която миналата година спечели приза Кралица на Световната купа в София.\"Много сериозна конкуренция има. Това е изключителна година за националния отбор индивидуално, който ще се бори за две квоти за Токио 2020. Всички конкуренти на ансамбъла също са тук с изключение на Испания и Азербайджан\", каза Атанасова.", "date": "2019.04.01", "title": "Огромен интерес към предстоящата Световна купа по художествена гимнастика в София"}
{"url": "https://offnews.bg/politika/protest-pred-turskoto-posolstvo-organizira-dnes-vmro-700361.html", "text": "ВМРО организира протест пред посолството на Турция днес заради отказа България да получи извинение след изявлението на външния министър Мевлют Чавушоглу, че промените в българския Закон за вероизповеданията са извършени след намеса от турска страна.Очаква се флашмобът на младежите от ВМРО да започне към 8:30 ч. сутринта.\"България не е турска провинция, за да ни казва Анкара какви законопроекти да правим и да се намесва във вътрешните ни работи\", се казва в позиция на ВМРО.Изказването бе направено публично в реч в центъра за обществено образование. \"Турция беше принудена да се намеси и се наложи България да внесе промени в закона за вероизповеданията\", каза външният министър и добави, че Анкара „ден и нощ работи за интересите на турските общности в чужбина и това e един от приоритетите на външната политика на страната\".Изказването дойде в навечерието на ключови местни избори в южната ни съседка.Властите у нас категорично отрекоха да е имало чужда намеса.В отговор на изказването външният министър Екатерина Захариева привика турския посланик, премиерът също положи усилия, за да изясни ситуацията и да получи извинение. Всичко това обаче остана напразно - такова така и не дойде.\"Нахалството на турските управници този път премина границите на дипломатическото благоприличие. Да откажеш извинение при очевидно твърдение за политически натиск от страна на Турция е демонстрация на незачитане на суверенитета на страната ни.Ето защо ние, Патриотите от ВМРО, ще изразим своето категорично несъгласие с политиката на Турция. Още в понеделник в 8.30 ч. сутринта ще изразим своя протест пред посолството на Република Турция в България, за да покажем, че България е суверена държава, която сама взема своите решения и не ни е нужно опекунството нито на Анкара, нито на друга столица. Каним всички български граждани, които искат да изразят несъгласието си, да се присъединят\", пише в позицията на ВМРО.Законът предизвика полемика у нас. Острото недоволство дойде от първия вариант на промените, който предвиждаше опрощаване на дълговете на мюфтийството, които са в размер на 8 милиона лева. По-смекчената редакция гласи, че изплащането им се разсрочва за 10 години.", "date": "2019.04.01", "title": "Протест пред турското посолство организира днес ВМРО"}
{"url": "https://offnews.bg/obshtestvo/manolova-deputatite-da-reshat-dali-shte-rabotiat-za-30-banki-ili-za-6-700445.html", "text": "Внесох промени в Гражданския процесуален кодекс (ГПК), които да променят баланса на интересите и правомощията, правото на защита между икономически силните и между гражданите. Това каза омбудсманът Мая Манолова по БНТ. Тя бе категорична, че в момента законодателството в съдебната фаза е изцяло в интерес на монополните дружества, топлофикации, мобилни оператори и банки. Затова, с инициираните от нея промени се цели преди съдът да се произнесе и да издаде съответните заповеди за изпълнение по искане на монополист или на банка, да му бъдат предоставени всички договори и анекси, общи условия, между монополиста и гражданина, за да може да направи служебна проверки. Предложените текстове предвиждат това да става включително и в случаите, в които гражданинът не е възразил срещу неравноправна клауза - съдът да може да я обяви за нищожна. Манолова посочи, че сега само по извлечения на сметки длъжникът бива съден и започва разпродажба на неговото имущество.Тя подчерта, че внася за четвърти път тези предложения, но този път на нейна страна и на страната на гражданите вече е и Европейската комисия, която предупреди България, че ако не промени своето законодателство и не защити гражданите срещу банките и монополите, ще търпи санкции. Изключително съм притеснена, че освен предложенията, които внесох, които изработихме, заедно с граждани, с адвокати, магистрати, с експерти, са внесени и други предложения, както се твърди, изготвени от Министерството на правосъдието, които на практика ще обезсмислят това законодателно усилие, които отново ще оставят и ножа, и хляба у банките, които ще имитират промяна, които ще излъжат хората и които в крайна сметка ще доведат до последващи санкции от ЕК, вече имуществени“, отбеляза омбудсманът.Тя подчерта, че в момента в ръцете на народните представители е да защитят гражданите и че те трябва да избират за кого да работят, дали за 30 банки и за монополистите, или за 6,5 милиона български граждани.И този път предупреждавам, че няма да оставя да се опитат да си измият ръцете с мен, отсече Манолова. ", "date": "2019.04.01", "title": "Манолова: Депутатите да решат дали ще работят за 30 банки или за 6,5 млн. българи"}
{"url": "https://offnews.bg/dw/2019-g-a-se-chuvstva-kato-1933-balgaria-prez-pogleda-na-rajko-aleks-700446.html", "text": "През 1933 година във вестник \"Щурец\" излиза сатирична статия на големия български публицист Райко Алексиев, която на фона на последните събития звучи така, сякаш описва днешна България. Припомняме ви я по повод предстоящата 75-годишнина от убийството на Алексиев:За България може да се каже, че е свободна страна. Или по-правилно казано - България е странна свобода. По устройство е държава, в която всеки се устройва както намери. Намира се на кръстопътя на дребните амбиции.Населението ѝ се състои от бивши, сегашни и бъдещи министри. Занятието на всички се състои в това: сегашните министри да дават амнистия на бившите, а бъдещите - на сегашните.6 милиона мненияСтраната е разделена на 14 окръга, 60 партии, 600 крила, 6 хиляди групи и 6 милиона мнения, като всяко отделно мнение подлежи на разцепление.Разположена е между границите си, а разположените в нея не знаят никакви граници.Снабдена е с железници, чрез които най-лесно се стига до катастрофа.Има добри и уредени прави пътища, но поданиците ѝ предпочитат да вървят по кривите, защото са по-утъпкани.Държавата си служи с телефони, а държавниците - с телефончета.Столицата ѝ има обществени сгради и улици, като улиците са пълни с уличници, а обществените сгради с общественици. Случва се обаче и обратното - уличниците се настаняват в обществените сгради, а обществениците се пращат на улицата.Страната има държавен строй, но самият строй не върви под строй.Държавата се управлява от хора според случая. Случаите пък се управляват от случайни хора.България търгува с всички. Но случва се и обратното - всички да търгуват с България.\"Боже, пази България\"Националният девиз на държавата е „Съединението прави силата“, поставен върху разединеното Народно събрание, на което му е нужно да намери една сила, която да му направи съединението.Държавният девиз на нацията пък е „Боже, пази България“. В случая Бог е натоварен да пази България, вероятно защото другите са заети да си пазят частните интереси.-----------------------", "date": "2019.04.01", "title": "2019 г., а се чувства като 1933: България през погледа на Райко Алексиев"}
{"url": "https://offnews.bg/obshtestvo/grazhdanite-sreshtu-nebostargacha-na-arteks-iskat-dnsk-da-butne-nezak-700402.html", "text": "Небостъргачът на фирма \"Артекс\" на столичната улица \"Златен рог\" да бъде съборен. Това искат хората от Инициативен комитет \"Лозенец\", които са \"срещу незаконното строителство на 120-метровата сграда\". Те настояват за \"незабавно спиране на строежа, разрушаване на незаконно построеното и оставка на шефа на ДНСК Иван Несторов и всички длъжностни лица, отговорни за неспазването на закона\", пишат от ИК. Бъдещите си действия гражданите ще обявят днес в градинката пред небостъргача, като Денят на лъжата 1 април е избран символично. През последните седмици станахме свидетели на безкрайни противоречия и прехвърляне на топката между институциите в опит да защитят незаконното строителство на сградата, наречена \"Златен век\". Нито една от тях не пое отговорност да приложи закона и да забрани 34-етажния строеж, който се превърна в символ на корупцията, твърдят от ИК \"Лозенец\". Според тях  на директора на ДНСК преди дни е била \"обида за интелигентността на всеки разумен човек\". Сградата с дългогодишна история нашумя отново покрай \"апартаментгейт\" на Цветан Цветанов и другите от властта, закупили си апартаменти от фирма Артекс в столичния квартал \"Изток\". Цветанов, оказа се, препратил жалбата на ИК \"Лозенец\" до Столична община - нищо, че  дни преди да сключи сделката за жилището на ул. \"Латинка\". Подавайки оставка като председател на ПГ на ГЕРБ, шеф на вътрешната комисия в парламента и депутат, Цветанов отдели специално внимание на историята със \"Златен век\". Той съобщи, че е спазил закона, като е препратил жалбата от ИК, адресирана до вътрешната комисия по компетентност на Столична община. Не стана ясно дали от незнание, че компетентният орган по казуса всъщност е ДНСК или по друга причина Цветанов я препраща до кмета Йорданка Фандъкова. СШефът на ДНСК обаче настоява, че издадено допълнение към строителните книжа през август 2018 г. от арх. Здравков, удължава срокът на разрешението, като той започва да тече отново. Здравков обяснява, че разрешителното за строеж на „Златен век” , а това е можело да се случи до ноември 2018 г. По думите му, ако строителството вече е незаконно, според правилата незаконната част би трябвало да се премахне.Строителната компания Артекс пък твърди, че има валиден документ до 2020 г. Фирмата се позовава на промени в Закона за устройство на територията, които удължават срока на разрешенията за строеж на обекти като \"Златен век\". Според вносителя на текста Александър Ненков от ГЕРБ обаче те не важат за заварени случаи, а случаят със \"Златен век\" е такъв. От Инициативен комитет \"Лозенец\" настояват ДНСК да не чака съдът да ги принуди да се произнесат законен или незаконен е строежът, а да предприемат мерки за спирането и събарянето на незаконно построената част от небостъргача. Хората искат още и да се приведе към изискванията на Общия устройствен план за височина до 26 м, а не както в момента изграждащите се 100-120 м.", "date": "2019.04.01", "title": "Гражданите срещу небостъргача на Артекс, искат ДНСК да бутне незаконната част от сградата"}
{"url": "https://offnews.bg/obshtestvo/zaplatite-na-shofiori-i-vatmani-s-10-nagore-ot-dnes-700409.html", "text": "Заплатите на водачите в градския транспорт в София се увеличават от днес с 10 на сто. С второто повишение на възнагражденията от началото на годината основната заплата в „Столичен автотранспорт“ и „Столичен електротранспорт“ става 1150 лв., а средната брутна – 1800 лв. Има предвиден и бонус от 100 лв. за добре свършена работа. Столичният общински съвет  за увеличаване на възнагражденията с 10 на сто на 14 март. Столична община отделя 5,3 млн. лв. с цел да задържи работещите в автобуси, тролеи и трамваи и да привлече нови кадри. ", "date": "2019.04.01", "title": "Заплатите на шофьори и ватмани с 10% нагоре от днес"}
{"url": "https://offnews.bg/sviat/edna-ot-naj-bogatite-zheni-v-rusia-zagina-v-samoletna-katastrofa-700411.html", "text": "Една от най-богатите жени в Русия загина в самолетна катастрофа в Германия. Загинали са още един пътник и пилотът.Наталия Филева (55 г.) - съсобственик и най-големият акционер във втората най-голяма руска авиокомпания S7 Group (Сибирските авиолинии) - била на борда на нейния частен шестместен самолет Epic LT. Той се е разбил и изгорял в полета, докато правел заход за кацане на малкото летище Егелсбах в неделя, 31 март, към 15:30 ч., близо до Франкфурт, съобщи S7 Group. Причината за катастрофата все още не е ясна, пишат от S7. Руски и международни власти ще я разследват.Частният самолет е летял от Кан, Франция. Изчезнал от радарите в 15:22 ч. местно време, според Flightradar24. Отломките му са пръснати в радиус от 20 метра от мястото на катастрофата.Други двама души са загинали, когато полицейски автомобил, пътуващ към мястото на катастрофата, се сблъскал с друга кола близо до летището. Трима полицаи в служебния автомобил са ранени тежко.Богатството на Филева се равнява на 600 милиона долара, изчислено от сп. Forbes.S7 е основният конкурент в Русия на Aeroflot. S7 Group има база на московското летище Домодедово и лети до 150 града в 35 държави, използвайки 56 самолета \"Еърбъс\" и 23 \"Боинг\". Съпругът на Филева - Владислав, е посочен като председател на борда на директорите във финансови документи на сайта на компанията за третото тримесечие на 2018 г., посочва АП.", "date": "2019.04.01", "title": "Една от най-богатите жени в Русия загина в самолетна катастрофа"}
{"url": "https://offnews.bg/obshtestvo/voj-na-sireni-v-13-ch-dnes-v-sofia-i-oshte-9-grada-700393.html", "text": "В 13 часа утре ще бъде задействана сиренната система за ранно предупреждение и оповестяване на населението в градовете София, Бургас, Варна, Кърджали, Монтана, Пазарджик, Плевен, Пловдив, Смолян, Враца и в населените места в 30-километровата зона около АЕЦ „Козлодуй“, съобщи МВР.Излъчваните национални сигнали за тревога и край на тревогата ще бъдат съпътствани и от гласова информация. В тревогата ще участват и интегрираните към националната система локални системи за оповестяване, изградени в обекти, чиято дейност създава опасност от възникване на бедствия.Припомняме, че системата се тества два пъти годишно, в първия работен ден на месец април и на месец октомври в изпълнение на Наредбата за условията и реда за функциониране на Националната система за ранно предупреждение и оповестяването на органите на изпълнителната власт и населението при бедствия и за оповестяване при въздушна опасност.Целта е проверка на техническото състояние на изградената сиренна система, повишаване уменията за задействане на системата и излъчване на информация на живо, а също и обучение на населението за разпознаване на сигналите.", "date": "2019.04.01", "title": "Вой на сирени в 13 ч. днес в София и още 9 града"}
{"url": "https://offnews.bg/obshtestvo/mazh-pochina-v-metroto-700438.html", "text": "Възрастен мъж е починал в метростанция „Сердика 2“.Това съобщи директорът на \"Метрополитен\" инж. Стоян Братоев, цитиран от агенция \"Фокус\".Стълбището на метростанцията е било затворено до пристигането на екип на Съдебна медицина.В момента то е отворено и движението се осъществява нормално.Не се съобщава причината за кончината на мъжа.", "date": "2019.04.01", "title": "Мъж почина в метрото"}
{"url": "https://offnews.bg/obshtestvo/april-ni-posreshta-sas-slanchevo-i-toplo-vreme-700394.html", "text": "Днес ще е предимно слънчево, около и след обяд с временни увеличения на облачността над Централна и Източна България. Ще духа слаб до умерен североизточен вятър.Минималните температури през нощта ще паднат до 0 градуса, а максималните ще са предимно между 18° и 23°, по Черноморието ще са по-ниски - от 12° до 17°, прогнозира Националният институт по метеорология и хидрология.Над планините ще е предимно слънчево. Временни увеличения на облачността ще има главно след обяд над планините в източната половина на страната. Ще духа умерен до силен североизточен вятър. Максималната температура на височина 1200 метра ще бъде около 9°, на 2000 метра - около 2°.Над Черноморието ще е предимно слънчево, с временни увеличения на облачността в следобедните часове. Ще духа до умерен североизточен вятър. Максималните температури ще са 12°-17°. Температурата на морската вода е 10°-11°. Вълнението на морето ще бъде 2-3 бала.", "date": "2019.04.01", "title": "Април ни посреща със слънчево и топло време"}
{"url": "https://offnews.bg/ikonomika/vsichki-targovtci-registrirani-po-dds-triabva-da-izdavat-novi-kasovi-700415.html", "text": "От днес всички търговци, регистрирани по ДДС, трябва да издават нови касови бележки, с QR код.Изключение е валидно само за използващите софтуер за управление на продажбите, припомнят от Националната агенция за приходите.Издаваните фискални бонове могат да бъдат сканирани чрез мобилно приложение, което веднага ще покаже дали покупката е отчетена при данъчните. Ако не е отчетена, има възможност за сигнал до НАП.От днес трябваше и бензиностанциите да издават нов вид касови бележки с разбивка на цената. Това задължение обаче беше отложено за 1 октомври.", "date": "2019.04.01", "title": "Всички търговци, регистрирани по ДДС, трябва да издават нови касови бележки от днес"}
{"url": "https://offnews.bg/tenis/federer-pobedi-isnar-i-zakova-titla-101-v-karierata-si-video-700414.html", "text": "Швейцарската легенда в мъжкия тенис Роджър Федерер спечели титла №101 в кариерата си след категорична победа с 6:1, 6:4 над Джон Иснър на финала на турнира от сериите Мастърс 1000 в Маями.За скромните 64 минути игра Маестрото триумфира с трофей за втори път този сезон след успеха си в Дубай. С представянето си в Маями Федерер се изкачва до №4 в световната ранглиста преди сезона на клей.Швейцарецът записа победа номер 6 от осем мача срещу Иснър, като по този начин детронира от трона американеца, който беше шампион от миналата година. Федерер изигра брилянтен първи сет, в който поведе с пробив още на старта, не допускаше грешки при сервис, а при Иснър взе само един гейм - третия в мача, след което допусна нови два пробива без да стигне дори до точка за връщане.Втората част беше по-равностойна, като швейцарецът този път загуби две точки на свой сервис. Маестрото за пореден пъд демонстрира завидното си спокойствие и при 5:4 той стигна до 15:40 в подаването на Иснър за четвърти път в мача, като взе победата и титлата от втория мачбол.Така Федерер вече има 28 титли от АТР Мастърс 1000 сериите. Освен това той се намира само на 8 титли от вечния рекорд на Джими Конърс от 109 трофея.", "date": "2019.04.01", "title": "Федерер победи Иснър и закова титла №101 в кариерата си (видео)"}
{"url": "https://offnews.bg/futbol/seriozen-interes-ot-chuzhbina-kam-as-na-levski-700418.html", "text": "Полски и турски мениджъри следяха изявите на нападателя на Левски Станислав Костов по време на снощния мач срещу Ботев (Пловдив) (1:1) на \"Герена\". Благоевградчанинът прави силен сезон и е нормално да има интерес към него, пише \"Тема Спорт\".През зимата той бе желан от елитните турски тимове Акхисар и Ерзурумспор. Той обаче отхвърли предложенията им и предпочете да остане при \"сините\". Костов е голмайстор на Първа лига и през лятото нищо чудно за него да дойдат нови оферти.Цената му в момента гони 1 милион евро. Очаква се, ако Станислав не бъде продаден, да подпише нов договор с клуба при далеч по-добри условия.В момента той е един от най-нископлатените играчи на \"сините\". играчът дойде в Левски в началото на 2018 година и парафира с клуба за 2,5 сезона - обвързан е със столичани до следващото лято.", "date": "2019.04.01", "title": "Сериозен интерес от чужбина към ас на Левски"}
{"url": "https://offnews.bg/futbol/talant-na-tcska-aut-ot-terenite-pone-za-mesetc-700413.html", "text": "ЦСКА по всяка вероятност няма да може да разчита на Ангел Лясков в следващия месец, пише \"Тема Спорт\". Националът бе заменен още на полувремето при победата с 1:0 над Черно море.Бранителят има здравословен проблем, който е сериозен и може да го извади от игра за продължителен период от време. Не е изключено младокът изобщо да не се завърне на терена до края на сезона.21-годишният ляв бек има спукана капсула на глезена, което налага дълга почивка. Лясков не се нуждае от операция, но заради травмата не бива да се подлага на сериозни натоварвания.", "date": "2019.04.01", "title": "Талант на ЦСКА аут от терените поне за месец"}
{"url": "https://offnews.bg/tenis/grigor-dimitrov-zapazi-miastoto-si-v-top-30-700419.html", "text": "Куп промени настъпиха в топ 30 на световната ранглиста при мъжете след Мастърса в Маями. Те не засегнаха първата ни ракета Григор Димитров, който със своя актив от 1300 точки остава на 29-ото място.Българинът се завърна на корта след двумесечна пауза като в първия си двубой победи Фелисиано Лопес с 6:1, 6:3. След това обаче загуби в третия кръг от Джордан Томпсън с 5:7, 5:7. Така той не успя да запише повече точки от 2018-а, когато отново отпадна на същия етап.Сега предстои сезонът на клей, който за Димитров започва с Мастърса в Монте Карло. На него преди година той стигна до полуфиналите, така че сега има да защитава 360 точки.В топ 10 има няколко промени. Шампионът от Маями Роджър Федерер изпревари Доминик Тийм за четвъртото място. Стефанос Циципас пък бележи прогрес от две позиции до №8, като изпревари Хуан Мартин дел Потро и Джон Иснър, които са съответно девети и десети.", "date": "2019.04.01", "title": "Григор Димитров запази мястото си в топ 30"}
{"url": "https://offnews.bg/futbol/tcska-podgotvia-palna-promiana-na-armiata-mahat-pistata-i-slagat-kozi-700420.html", "text": "ЦСКА планира тотално преобразяване на стадион \"Българска армия\". Клубът обяви, че има планове за изграждане и финансиране на нов стадион. След като съоръжението претърпи реконструкция, то ще бъде без лекоатлетическа писта пред секторите \"Б\", \"В\" и \"Г\", които ще бъдат приближени до терена, информира \"Тема Спорт\".Пистата може да се запази единствено пред централната трибуна. В плановете има идея целият стадион да бъде покрит с козирка, а не както сега само сектор \"А\". \"Армията\" може да се превърне в едно от съоръженията, с които България ще кандидатства за Евро 2028. Капацитетът на обновения стадион също ще бъде увеличен и ще стане 25 хил. зрители. Ще бъде изграден и подземен паркинг.Днес ще стане ясно кога клубът ще обяви своите намерения за стадиона. Очаква се плановете да бъдат анонсирани по-късно през седмицата.Подобна информация бе публикувана на официалния сайт на \"червените\": \"През следващата седмица основните акционери в клуба Гриша Ганчев и Юлиан Инджов ще представят бъдещите си планове за новия стадион на ЦСКА. Двамата ще запознаят спортната общественост с всички детайли по мащабния проект за изграждането и финансирането на съоръжението. Конкретната дата и час на събитието ще бъдат допълнително обявени\".Все още не е ясно дали от ЦСКА ще дадат пресконференция или ще представят проекта под друга форма.Преди 3 години и половина Гриша Ганчев говори пред феновете на \"Армията\". Още тогава той анонсира част от своите планове за стадиона: \"Имаме няколко варианта да решим въпроса за базите с държавата. Първият е публично-частно партньорство. Вторият е пак да ни го дават под наем под някаква форма. Но стадионът не бива да бъде в този вид. Секторите трябва да дойдат зад вратите. Това е много тежка инвестиция, но не е невъзможно да се случи. Ще започнем постепенно - с единия сектор, после с другия, с третия и така нататък\", заяви Ганчев през октомври 2015 година.Тези дни той трябва да представи плановете за новия вид на стадиона.Едно е ясно - за ЦСКА предстои страстна седмица, включваща два мача с Лудогорец и обявяване на намеренията за \"Армията\".", "date": "2019.04.01", "title": "ЦСКА подготвя пълна промяна на Армията, махат пистата и слагат козирка навсякъде"}
{"url": "https://offnews.bg/zimni/shvedskata-biatlonistka-anna-magnuson-specheli-bronz-pri-mazhete-700423.html", "text": "Шведската биатлонистка Анна Магнусон спечели бронзов медал с мъжка щафета по време на националното първенство на страната. Дамата се пусна като втори пост на 7,5 км, а преди нея излязоха Пепе Фемлинг и Йеспер Нелин.24-годишната шведка не посрами отбора. Тя предаде щафетата си пета от десет отбора, като направи четири пропуска в стрелбата.Магнусон не е случайно име в биатлона. Тя има сребърни медали в щафетата от олимпийските игри през 2018 година и от световното по-рано през тази. Съотборниците й пък са шампиони от ЗОИ 2018.", "date": "2019.04.01", "title": "Шведската биатлонистка Анна Магнусон спечели бронз при мъжете"}
{"url": "https://offnews.bg/politika/radan-kanev-borisov-i-moskov-se-zanimavat-s-nas-tcial-uikend-blagoda-700417.html", "text": "Защо да обяснявам на хората, че при ГЕРБ и Бойко Борисов, или както те самите се изразяват, при новите комунисти, нещата са в някои отношения по-зле, отколкото при старите комунисти? Българите знаят това. Те искат да видят силната алтернатива, която да отстрани по демократичен път тази гавра с българската демокрация и с българската нация. Това каза водачът на листата на \"Демократична България\" Радан Кънев по бТВ. Кампанията ми за европейския вот на \"Демократична България\" не е \"срещу\", а \"за\" - за единна Европа. А изграждането на умерена, стабилна дясна алтернатива не става с атаки срещу ГЕРБ, допълни той. \"Аз не се занимавам с ГЕРБ и Бойко Борисов, той се занимава с \"Демократична България\", заяви Радан Кънев, като припомни, че голяма част от вчера бе посветена именно на дясното обединение. И обяви, че е \"трогнат от вниманието\" и на Борисов, и на , които неуморно посвещавали целия уикенд на \"Демократична България\" и водача на листата й в негово лице. По думите на Кънев това е признание за потенциала на \"Демократична България\". СДС реши да бъде част от политиката на ГЕРБ и Борисов. Нашето решение е да консолидираме всички хора в център и дясно, включително всички седесари, които не желаят да бъдат част от политиката на Борисов”, каза още Кънев. Той призна, че не му се ходи в Брюксел, но няма да се откаже от мястото си, ако бъде избран.„Не ми се ходи в Европа. Имам 2 съображения, които ме спираха до момента. Едното е, че детето ми е на възраст, в която има нужда от мен всеки ден, а не всеки уикенд, а другото е, че мнозина близки хора ми казват, че съм по-нужен в битките на българската вътрешна политика. Дългосрочно моят избор остава вътрешната политика. В тази кампания влизам, за да помогна да спечелим, да бъдем представени, да имаме едно или повече избираеми места”, заяви той.И подчерта, че в „Демократична България” преференцията не е забранена. Искаме всеки наш избирател да каже кой от нас е по-добър, каза още Радан Кънев. ", "date": "2019.04.01", "title": "Радан Кънев: Борисов и Москов се занимават с нас цял уикенд, благодаря за вниманието"}
{"url": "https://offnews.bg/sviat/zastreliaha-nominirania-za-grami-rapar-nipsi-hasal-700422.html", "text": "Номинираният за \"Грами\" рапър Нипси Хъсъл беше застрелян пред магазина си за облекло, предаде Би Би Си.33-годишният изпълнител от Лос Анджелис е бил прострелян няколко пъти. Смъртта му беше констатирана в болницата, където е бил откаран, уточнява Los Angeles Times.Други двама души са били ранени при стрелбата пред магазина Marathon Clothing в Южен Лос Анджелис.Албумът на Хъсъл Victory Lap беше номиниран за най-добър рап албум в тазгодишните награди \"Грами\".\"Към този момент няма заподозрян. Ще съобщим подробности, когато е възможно\", обяви полицията в града.Риана беше сред творците, които реагираха, шокирани от новината Тя написа: \"Духът ми е разтърсен от това\".Истинското име на Нипси Хъсъл е Ермиъс Асгедъм. Той е израснал в южен Лос Анджелис и често е споделял, че е членувал в улични банди като тинейджър.", "date": "2019.04.01", "title": "Застреляха номинирания за Грами рапър Нипси Хъсъл"}
{"url": "https://offnews.bg/112/katastrofa-s-tri-zhertvi-na-trakia-dete-e-v-bolnitca-700424.html", "text": "Трима загинаха в тежка катастрофа и последвал пожар снощи.Тя е станала към 21:40 ч. на автомагистрала \"Тракия\", в района на 89-и км, съобщи говорителят на Областната дирекция на МВР в Пазарджик Мирослав Стоянов, цитиран от \"Фокус\".Водачът на лек автомобил „Нисан“ със сливенска регистрация е шофирал с несъобразена скорост в участък с ремонт, загубил е управление над колата и е навлязъл в насрещното платно. Оттам автомобилът е паднал от моста в коритото на реката отдолу.В \"Нисан\"-а са пътували петима, трима от тях са загинали, мъж и малко момиченце са настанени в болницата в Пазарджик.Работата по изясняване на случая продължава. ", "date": "2019.04.01", "title": "Катастрофа с три жертви на Тракия, дете е в болница"}
{"url": "https://offnews.bg/sviat/erdogan-zagubi-ankara-istanbul-sashto-mozhe-da-padne-700408.html", "text": "Опозиционната Републиканската народна партия печели местните избори в турската столица Анкара, а в Истанбул резултатите са изключително близки и все още е трудно да се каже дали Ердоган не е загубил и най-големия мегаполис в страната. В третия по големина град опозицията печели убедително.Тези резултати са истински шамар за управляващата Партия на справедливостта. Тя губи столицата за първи път, откакто преди 16 години Реджеп Таийп Ердоган дойде на власт, съобщава Ройтерс.При почти 90 на сто от преброените гласове кандидатът за кмет на Анкара на секуларистката опозиционна Републиканска народна партия Мансур Яваш води с 50,3 на сто и има три процента преднина пред съперника си от ПСР, съобщава \"Хюриет дейли\".Истанбул, както сочат първоначалните резултати, е на кантар. Кандидатът на управляващата партия и бивш премиер Бинали Йълдъръм е с почти изравнен резултат с кандидата на опозицията Екрем Имамолу. Йълдъръм от съответно 48,83% и 48,53% и при преброени 98 на сто от бюлетините, твърди \"Хюриет дейли\".", "date": "2019.04.01", "title": "Ердоган загуби Анкара, Истанбул също може да падне"}
{"url": "https://offnews.bg/bojni/bogdan-dinu-obzhalva-rezultata-ot-macha-s-kobrata-700421.html", "text": "Победата на Кубрат Пулев над румънеца Богдан Дину беше поставена под сериозна въпросителна.Българската звезда в тежката категория на професионалния бокс победи румънеца в Коста Меса, Калифорния с нокаут в седмия рунд в един от най-кървавите сблъсъци в кариерата си. Съперникът му обаче е отправил жалба към Атлетическата комисия на Калифорния срещу резултата, съобщава ESPN.Той твърди, че е получил нечестен удар в тила, който е повлиял на крайния изход от срещата. По време на мача съдията Раул Кайс-младши определи действията на българина за неволни, даде време за възстановяване на Дину и наказателна точка за Кубрат.Малко след това Пулев нокаутира съперника си, за да постигне 27-ата си победа на професионалния ринг. След мача Пулев се забърка в скандал с репортерката Джени Суши, като я целуна пред камерата.Тя определи действията му като насилие и също предприе действия срещу него. В последните дни от щаба на Пулев разпространяват различни клипчета с освободеното поведение на Суши, с което се опитват да докажат, че обвиненията в насилие са преувеличени.", "date": "2019.04.01", "title": "Богдан Дину обжалва резултата от мача с Кобрата"}
{"url": "https://offnews.bg/obshtestvo/pametnik-na-govoresht-bojko-sas-sveteshti-ochi-se-izvisi-do-nadgrobnat-700416.html", "text": "Дрънчащ на кухо около двуметров сиво-зеленикав паметник с лика на Бойко Борисов се извисява тази сутрин на пл. \"Гарибалди\".Очите на статуята светкат в червено, едната му ръка подпира три книги, под които звучи \"радио\": на запис звучат крилати фрази на премиера и лидер на ГЕРБ.Кухият Бойко със светещите очи е творба на скулптора Андрей Врабчев.\"Исках да погледнем на на една бъдеща история. Може да даде една по-добра оценка на това, което правим днес дали то ще бъде запомнено и оценено по достойнство. Мястото не е случайно избрано, тъй като всичко, което правим е паметник. Това, което е направено тука ще остане за поколенията и ще бъде паметник на нашето време\", каза авторът пред агенция БГНЕС.Акцията по създаването и поставянето на паметника явно е приключила призори или през нощта. Към 9  ч. наш екип завари тв екип и граждани, забавляващи се и снимащи поредната придобивка на площадчето, събиращо като туристическа атракция минувачи заради поставената и после набързо скрита зад метални ограждения водна стена, наречена още надгробна плоча.Самият\"Към 10:00 ч. паметникът вече беше изчезнал от площад \"Гарибалди\". Наблизо мигаха само светлините на полицейски автомобил.-------За да не пропускате интересни видеа, абонирайте се за !", "date": "2019.04.01", "title": "Паметник на говорещ Бойко със светещи очи се извиси до надгробната плоча на 'Гарибалди'"}
{"url": "https://offnews.bg/futbol/sektor-g-zove-predi-machovete-s-ludogoretc-da-branim-smelo-nasheto-ve-700444.html", "text": "Привържениците на ЦСКА от фенклуб Сектор Г публикуваха призив за предстоящите двубои на \"червените\" с Лудогорец за Купата на България и за първенство.\"\".", "date": "2019.04.01", "title": "Сектор Г зове преди мачовете с Лудогорец: Да браним смело нашето велико дело"}
{"url": "https://offnews.bg/obshtestvo/remonti-spirat-vodata-v-chasti-ot-6-stolichni-rajona-700398.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Райна Княгиня“ в кв. „Сеславци“ налага спиране на водоподаването от 09:00 до 18:00 часа на кв. „Сеславци“. Подмяна на сградно водопроводно отклонение на ул. „Златишки проход“ в жк. „Стрелбище“ налага спиране на водоподаването от 10:00 до 17:00 часа по ул. „Златишки проход“ от ул. „Нишава“ до ул. „Траянова врата“, по ул. „Златни врата“ от ул. „Котленски проход“ до ул. „Орехова гора“, ул. „Косово поле“, бл. 87. Във връзка с подмяна на сградно водопроводно отклонение на ул. „Владайска“ в Център, се налага спиране на водоподаването от 09:00 до 17:00 часа по ул. „Владайска“ от бул. „Христо Ботев“ до ул. „Ивайло“ и по ул. „Тодор Бурмов“ от ул. „Владайска“ до ул. „Дамян Груев“. Изграждане на сградно водопроводно отклонение на ул. „Ворино“ в жк. „Белите брези“ налага спиране на водоподаването от 10:00 до 18:00 часа на ул. „Ворино“ от ул. „Кюстендил“ до ул. „Царево село“. Заради подмяна на сградно водопроводно отклонение на ул. „Панега“ в жк. „Триъгълника – Надежда“, се налага спиране на водоподаването от 09:30 до 15:30 часа по ул. „Панега“ от ул „Иван Мърквичка“ до ул. „Мрамор“. Без вода поради подмяна на сградно водопроводно отклонение на ул. „Владимир Минков - Лотко“ в кв. „Христо Ботев“ ще бъдат от 09:30 до 17:30 часа на ул. 512. Р", "date": "2019.04.01", "title": "Ремонти спират водата в части от 6 столични района"}
{"url": "https://offnews.bg/politika/alfa-risarch-apartamentgejt-erozira-obraza-na-gerb-i-povleche-premier-700430.html", "text": "Съществени щети върху образа и доверието на ГЕРБ констатира \"Алфа Рисърч\" в национално представително проучване (22-26 март), съвпаднало с разразяването на скандала \"Апартаментгейт\". Само за 10.3% няма проблем в придобиването на апартаментите и това е предизборна атака от опозицията. 66.6% са категорични: това е злоупотреба с влияние на хора във властта. Така мислят не само опозиционно настроени граждани: почти всеки втори симпатизант на ГЕРБ (47.3%) смята същото.Извън ситуацията с \"Апартаментгейт\", в по-общ политически план, образът на ГЕРБ чувствително ерозира по отношение на заявката за решителна борба срещу корупцията, с която дойде на власт през 2009 г. Едва 12.8% са убедени, че ГЕРБ води по-принципна битка с корупцията. За БСП така мислят 11.3%, 7.4% казват, че истинска битка водят други политически сили. 57.3% са на мнение, че никой не води битка с корупцията в България.Изследването не може да установи какъв е \"приносът\" на \"Апартаментгейт\" към индикаторите за доверие в институции, политици и партии. Все пак той избухна на фона на вече съществуващите пререканията между партиите в малкия коалиционен партньор, опрощаването на дълговете на Главното мюфтийство, промените в Изборния кодекс, протестите на различни професионални групи. И все пак, съдейки по динамиката на обществените нагласи, той вероятно е усилил вече съществуващи съмнения и като резултат тегли надолу и партията, и правителството, и премиера.Одобрението за правителството намалява с 4 пункта – от 17% на 13%, а неодобрението нараства до 52%. Отлив на доверие е налице дори сред вътрешния кръг симпатизанти на управляващите партии.Негативен е ефектът и върху личния рейтинг на премиера Бойко Борисов: 28% доверие срещу 43% недоверие.Най-одобряваният от правителството продължава да е вицепремиерът Томислав Дончев, следван от външния министър Екатерина Захариева и този на спорта Красен Кралев. Положителен индекс (превес на положителните над негативните мнения) имат също образователния министър Красимир Вълчев, на туризма Николина Ангелкова и на транспорта Росен Желязков.Народното събрание е „застинало“ на 8% одобрение, но неодобрението расте и достига 59%. Само председателят на парламента Цвета Караянчева успява да запази личния си рейтинг. Тя се ползва с два пъти и половина по-високо одобрение от Народното събрание (20%) и двойно по-ниско неодобрение (30%).Президентът Румен Радев възстановява част от загубеното през декември доверие и към края на март получава положителни оценки от 51% от българските граждани срещу 15% отрицателни.На фона на щетите, които понася ГЕРБ, преминаването на останалите партии към мобилизационна изборна вълна и туширането до известна степен на острите им публични пререкания води до стабилизиране на техните позиции, макар и на по-ниски равнища, в сравнение с управляващите.Одобрението на Корнелия Нинова расте с 4% до 23%. С 3% увеличава рейтинга си Красимир Каракачанов, а Валери Симеонов и Волен Сидеров – с по 2%.Липсата на реални дебати по европейските теми водят до силно ограничаване на желанието за участие в предстоящите избори. Към края на март 35% от имащите право на глас заявяват че със сигурност ще гласуват. Почти 2/3 се колебаят или са твърдо убедени, че няма да отидат до урните.След известно „откъсване“ на ГЕРБ пред БСП през февруари, към момента ножицата между двете политически сили плътно се затваря. Разликата е в рамките на статистическата грешка.Ако изборите бяха днесАко евроизборите бяха днес, 33.9% от гласуващите биха пуснали бюлетина за ГЕРБ-СДС срещу 33.4% за БСП. ДПС събира 10.6% и е третата политическа сила. Предвид твърдостта на ДПС избирателите, спад в активността би увеличил тежестта на ДПС и, подобно на евровота от 2007 г., би могъл да ги постави по-близо до водещите ГЕРБ и БСП.Сближаването на позициите между ГЕРБ и БСП е резултат от:- спад от около 1.5% на електоралната подкрепа за ГЕРБ спрямо февруари;- отлив на желаещи да гласуват сред по-широката му електорална периферия (последната спада до 14% при средно 20-25% на предишни избори);- мобилизация на БСП и относително увеличаване на електоралната ѝ тежест при по-ниска избирателна активност.Формулата ГЕРБ-СДС привлича подкрепата на 2/3 от бившите избиратели на ГЕРБ и 1/4 от тези на Реформаторския блок. БСП успява да задържи над 80% от гласувалите за нея преди 2 г.„Демократична България“ с вот от 5.1% е все още малко под бариерата от 5.88%, необходима за спечелването на мандат. Партиите от коалицията \"Обединени патриоти\", които в рамките на проучването са измервани поотделно, постигат следните резултати:- ВМРО - 4.1%;- НФСБ - 2.2%;- Атака - 2.1% от решилите да гласуват.ВМРО има най-голям шанс, но дали ще получи мандат, зависи до голяма степен от способността ѝ да привлече част от вота на останалите националистически формации.Другите политически сили събират под два процента от действителните гласове.Ако тенденциите за паритет между водещите партии продължат, а други политически сили се окажат близки до прага за излъчване на евродепутати, изходът от предизборната надпревара може да се окаже силно повлиян от водачите на листи и способността им да добавят гласове към партийния вот, коментират от \"Алфа рисърч\".БрекзитПътят, по който ще поеме Европа през следващите 5 г. не е безразличен на българите. Сред нашето общество доминира очакването за негативно влияние на Брекзит върху Великобритания, ЕС и България. Всяко пето домакинство вижда пряк риск за себе си, защото има близки в Обединеното кралство. Всичко това кара 54% от българите да се обявят категорично против напускането на Великобритания. 15% са на противоположното мнение.Несъстоялият се на 29 март развод между ЕС и Великобритания консолидира проевропейската ориентация на българина. За 63% членството ни в ЕС е без алтернатива. На обратната позиция са 8%. 61% подкрепят позицията за повече взаимни отстъпки между държавите в името на по-силен ЕС, срещу 39%, според които националните интереси трябва да бъдат твърдо отстоявани, дори с риск за отслабване на ЕС.\"Алфа Рисърч\" проследява и общественото мнение за спирането на помощите на родители, чиито деца не ходят на училище и въвеждане на задължителност на основното образование. Огромното мнозинство от 84% от пълнолетните жители на страната одобряват идеята за законово регламентиране на задължително основно образование вместо заложеното към момента в Конституцията училищно обучение до 16-годишна възраст. Зад предложението застават представители на всички социално-демографски слоеве.Подкрепено от мнозинството българи е и предложението за спиране на всички видове помощи на родители, чиито деца не посещават училище (65.8%). Въвеждането на санкция обаче среща и значим дял противници: 29% смятат, че отнемането на всички помощи би било в ущърб на детето, 5% - че помощите въобще не трябва да се обвързват с посещаването на училище. Притеснения, че подобна мярка би ощетила децата споделят хора в по-добро социално и материално положение от големите градски центрове. Категорични противници на мярката пък са представители на уязвимите социални групи.", "date": "2019.04.01", "title": "Алфа Рисърч: Апартаментгейт ерозира образа на ГЕРБ и повлече премиера: партията на кантар с БСП за евровота"}
