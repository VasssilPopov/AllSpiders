{"url": "https://offnews.bg/sviat/turistite-v-turtcia-shte-plashtat-danak-za-prestoj-v-hotelite-715823.html", "text": "Парламентът в Турция прие на първо четене законопроект, който задължава от 1 април 2020 г. туристите да плащат 2% от стойността на настаняването им.„Парламентът прие някои поправки в закона за данъците върху услугите, в това число и текста за 2% налог върху престоя. Останалите текстове ще се обсъждат още“, посочва говорителят на парламентарната пресслужба, цитиран от турските медии.Той допълва, че след окончателното приемане на закона, той ще бъде разгледан от специална комисия, която ще реши дали да бъде предаден на президента за подпис, или да бъде върнат за доработване. Държавният глава може да внесе свои поправки в закона или да отмени някои от текстовете му.Опозиционният в. „Сьозджу“ подчертава, че за разлика от световните практики, парите от данъка ще постъпват в държавния бюджет, а не в общините. Налозите ще се вземат от всички туристи, не се предвиждат намаления за деца и пенсионери.Президентът може дори да увеличи или пък да намали процента на данъка 2 пъти. Парите ще се събират от настанените в хотели, мотели, пансиони, курортни селища, къщи за гости, както и в апартаменти и бутикови хотели. В същото време обаче постоянните клиенти на държавните домове за гости няма да плащат този налог.", "date": "2019.11.19", "title": "Туристите в Турция ще плащат данък за престой в хотелите"}
{"url": "https://offnews.bg/zdrave/na-kakvi-bezplatni-meditcinski-uslugi-shte-imame-pravo-prez-2020-g-m-715792.html", "text": "Министерството на здравеопазването публикува за обществено обсъждане проекта на Наредба за определяне пакета медицински дейности, гарантирани от бюджета на НЗОК за 2020 г. Наредбата гарантира правото ни на безплатен достъп до здравните услуги, включени в нея.Наредба №3 от 20.03.2018 г., определяща пакета здравни дейности, беше отхвърлена от ВАС през октомври тази година. Мотивите на съда бяха, че липсва анализ на финансовите средства, необходими за прилагането й. В отговор от Здравното министерство публикуваха новият вариант на наредбата при спазване на процедурите. Според вносителите предвид увеличените средства за здравеопазване в бюджета на НЗОК за 2020 г. може да се очаква увеличение на обема дейности, които здравноосигурените ползват.Какво включва пакетът медицински дейности според предложения проект:Извънболнична помощЗадължават се общопрактикуващите лекари да планират профилактичните прегледи и да уведомяват пациентите си  за мястото и времето на профилактичния преглед – с информационно табло, писмо, телефонен разговор, или електронно съобщение.За лицата на 18 години от рискови групи, с цел профилактика на социалнозначими заболявания е предвидено да се извършва оценка на рисковите фактори и вредните навици и насочване към специалист, ако общопрактикуващият лекар прецени.Регламентирани са дейностите по диспансеризация на лицата с хронични заболявания, профилактичните прегледи и дейности по превенция и контрол на инфекциозните заболявания, включително имунизации и реимунизации.В пакета са регламентирани клинико-диагностичните и апаратните диагностични изследвания, които личният лекар може да извършва самостоятелно и специфичните изследвания в рамките на други специалности.За да бъде осигурен непрекъснат достъп до медицинска помощ на здравноосигурените лица пакетът включва и медицинска помощ извън обявения работен график на личния лекар. Алтернативите са 24-часово осигуряване на консултации по телефона; в амбулаторията или дома на пациента; чрез дежурен кабинет на груповата практика и по договор с друго лечебно заведение. Гарантира се достъпът на пациента до електронното му здравно досие. Със 17% са завишени средствата за първична медицинска помощ, съгласно приетия на първо четене бюджет на НЗОК, с което се очаква увеличение на обема здравни дейности, които могат да ползват здравноосигурените лица.Средствата за специализирана извънболнична медицинска помощ и медико-диагностична дейност са завишени в сравнение с 54 % в сравнение с предходни години, което предполага ръст на обема здравни дейности. Болнични дейностиПроектът предвижда дейностите в болничната помощ да се осъществяват в рамките на клинични пътеки, клинични процедури и амбулаторни процедури. Клиничната процедура включва дейности с продължителност до 24 часа, които се предоставят на пациентите в рамките на техния болничен престой.В случаите на необходимост от продължаващо наблюдение на пациентите и/или при наличие на медицински риск от настъпване на усложнения от проведената процедура, наредбата предвижда възможността пациентът да продължи престоя си в лечебното заведение след проведена амбулаторна процедура до отпадане на необходимостта от наблюдение или липса на риск от усложнения.С проекто-наредбата се регламентира минималния престой по клинични пътеки - 3 дни. Те могат да бъдат приключени и като амбулаторна процедура, но пациентът трябва да има не по-малко от 12 часа престой в болницата по клиничната пътека.Посочени са дейностите, които се изпълняват в условията на незабавен прием – това са клинични пътеки, свързани с детско и майчино здравеопазване, социалнозначими заболявания – кардиологични, онкологични, неврологични на дихателната и храносмилателната система, животозастрашаващи състояния, остри заболявания, травматични, инфекциозни, изострени хронични състояния.Заложени са изисквания за комплексно лечение на онкологични и онкохематологични заболявания. Наредбата предвижда отделна амбулаторна процедура, в която са включени дейности по разработване на план за комплексно лечение – химиотерапия, лъчетерапия, нуклеарна медицина, дейности свързани с оперативно и консервативно лечение на усложненията и диспансерно наблюдение, включително палиативните грижи.Подобен подход е приложен и при заболявания като муковисцидозата, тежкопротичащи ставни възпалителни заболявания, заради необходимостта от непрекъснатост на медицинските грижи.В приетия на първо четене от НС проект на бюджет на НЗОК за 2020 г. средствата за болнична медицинска помощ са завишени в сравнение с 2018 и 2019 г. с 19,4 % и 12%, с което може да се очаква увеличение както на обема здравни дейности включени в наредбата в частта за болнична медицинска помощ, така и разширяване на достъпа и  на обхванатите болни с модерни, високотехнологични и високоефективни методи на лечение.Очакваните финансови средства за скъпоструващи лекарствени продукти за прилагане на наредбата в частта за дейностите и услугите в болничната помощ са в размер на отчетените и изплатени от бюджет на НЗОК за 2018 г. средства – 415,7 млн. лв. С тези средства се очаква да се осигурят лекарствени продукти за лечение на злокачествени заболявания, приложени от изпълнителите на болнична медицинска помощ по клинични пътеки или амбулаторни процедури на най-малко 40 387 задължително здравноосигурени лица.Дентална извънболнична медицинска помощВ рамките на заложените 145,6 млн. лв. за дентална извънболнична медицинска помощ здравноосигурените имат право на следните безплатни процедури:- за лица под 18 години – 1 преглед и до 4 лечебни дентални дейности годишно;- за лица над 18 години възраст – 1 преглед и до 3 дентални лечебни дейности;- дейности по възстановяване на дъвкателния апарат и контролни прегледи на 4 години.Срокът за обсъждане на проекто-наредбата е 14 дни. Пълния текст може да видите .", "date": "2019.11.19", "title": "На какви безплатни медицински услуги ще имаме право през 2020 г.: МЗ публикува проекта за основния пакет"}
{"url": "https://offnews.bg/obshtestvo/patriarh-neofit-prie-poslanik-hero-mustafa-snimki-715808.html", "text": "Българският патриарх Неофит прие днес новия посланик на САЩ у нас Нейно Превъзходителство Херо Мустафа в Софийската св. митрополия, съобщиха от БПЦ. Нейно Превъзходителство изрази своята благодарност за възможността да се срещне и разговаря с предстоятеля на Българската православна църква в началото на своя мандат като посланик на САЩ в България. „Всеки ден се старая да отделям време да опозная вашия красив град, страната и прекрасните хора, които живеят тук”, каза г-жа Херо Мустафа. От своя страна патриарх Неофит обърна внимание на това, че страната ни има доста силна емиграция в Съединените щати, като допълни, че някои от нашите сънародници там са устроили добре своя живот в САЩ. „Мнозина са устроили своя живот на този континент. Успели са да устроят и своя духовен живот”, каза патриарх Неофит. Той допълни, че на територията на САЩ Българската православна църква има своя епархия, която обгрижва духовно хиляди българи. Той изрази и своите надежди някой ден сънародниците ни да се приберат в България. „Тази свързаност с историята я забелязвам навсякъде, не само в София, но и в цялата страна. Смятам, че е важно гражданите на всяка една държава да имат тези качества. Да бъдат горди със своята история, култура и традиции”, каза Нейно Превъзходителство. Тя сподели още, че първата й работа като дипломат е била в Гърция и допълни, че има опит от това колко важна е връзката на Православната църква в обществото.На приема бе повдигнат и въпросът за бъдещи съвместни проекти и дейности. „Надяваме се във времето тук да имам възможността да допринеса за още по-голямо сплотяване на взаимоотншенията ни и подобряването на жизнения стандарт в региона”, каза още Нейно Превъзходетлство. Срещата завърши с пожелание за ползотворна работа, както и бяха изразени надежди за бъдещи срещи и реализирането на общи проекти.", "date": "2019.11.19", "title": "Патриарх Неофит прие посланик Херо Мустафа (снимки)"}
{"url": "https://offnews.bg/ikonomika/zapochva-izgrazhdaneto-na-novi-otoplitelni-tcentrali-v-plovdiv-715814.html", "text": "В Пловдив EVN Топлофикация започна изграждането на нови модерни енергийни съоръжения за производство на топлинна енергия в България. Инвестицията от 23 млн. лева ще бъде вложена 5 нови водогрейни котли с висока ефективност и екологични стандарти, съобщиха от централния офис на компанията.Сред основните аспекти на EVN Топлофикация е екологично чистото производство на топлоенергия. Toва е поредната стъпка към модернизацията на енергийните мощности, след като през 2011 г. EVN изгради най-модерната когенерация за екологично производство на топло- и електроенергия на Балканите, уточняват от дружеството.Общата мощност на новите съоръжения е 100 мегавата (MW). Три от съоръженията ще се изградят на площадката в ТЕЦ Пловдив Север, а други две – в Отоплителна централа Юг. Чрез модерните съоръжения Пловдив ще има по-ефективно производство на топлинна енергия, по-чист въздух и нови инвестиции в местната икономика. Очаква се проектът да бъде завършен през 2021 г.Новите водогрейни котли изпълняват екологичните изисквания за чисто енергопроизводство. Тези съоръжения ще позволят по-добро разпределение и ефективност на производствените капацитети.Тяхното управление ще бъде изцяло автоматизирано. Основната роля на съоръженията е за покриване на върхови товари и гъвкава работа с кратки процедури на включване и изключване.EVN Топлофикация захранва с топлинна енергия и топла вода над 30 000 домакинства и бизнес-клиенти в Пловдив. Дружеството управлява близо 200 км топлопреносна мрежа и над 1200 абонатни станции. За последните 10 години са изградени повече от 230 нови абонатни станции. През 2019 г. беше изградена нова топлопреносна мрежа с цел присъединяване на нови клиенти в райони „Северен“, „Централен“, ЖР „Тракия“, „Западен“ в гр. Пловдив.", "date": "2019.11.19", "title": "Започва изграждането на нови отоплителни централи в Пловдив"}
{"url": "https://offnews.bg/ikonomika/6689-leva-shte-struva-biudzhet-2020-na-vseki-danakoplatetc-shte-dadem-715788.html", "text": "Около 6689 лева ще струва на всеки данъкоплатец предложения от Министерството на финансите Бюджет'2020, изчисли Институтът за пазарни изследвания, който днес представи алтернативния си бюджет за догодина.От годишната сума, която всеки трябва да \"плати\", за да подсигури разходите, най-много отиват за пенсии, показват сметките: за пенсии се дават годишно 1518 лв., следват здравеопазването с 822 лв. и образованието - 769 лв. Вноските в ЕС ще ни \"излязат\" 200 лв. годишно. Социалните помощи и транспортът ще струват общо по 1119 лв.Алтернативен бюджетПредставеният днес алтернативен бюджет на ИПИ предвижда спиране на увеличаването на данъци и осигуровки и намаляване на данъчно-осигурителната тежест, включително чрез премахване на някои данъци (като облагането на дивидентите, лихвите и застрахователните премии); увеличаване на заплатите в публичния сектор, в т.ч. на учителите, но и сериозно преструктуриране на администрацията; реални осигурителни промени, които да дадат повече избор на хората – намаляване на пенсионните осигуровки с 2% и прехвърляне на 2% от здравните осигуровки към частни дружества, за да се разбие монополът на НЗОК; свиване на преразпределението през бюджета; финансова децентрализация и планиране на излишък, който да направи бюджета прозрачен.За разлика от проекта на МФ, който предвижда балансиран бюджет, този на ИПИ залага излишък в размер на 1549,8 млн. лв. Категорични са, че залагането на излишък за догодина е честният подход към данъкоплатеца, който прави бюджета прозрачен. МФ от години залага на друга политика - планиране на дефицит или, както е за 2020 г., на балансиран бюджет. Така при излишък в края на година Министерският съвет, необезпокояван от Народното събрание, го разпределя по свое усмотрение.В алтернативния бюджет на ИПИ са заложени реални стъпки за финансова децентрализация чрез пренасочването на приходите от 2 процентни пункта от подоходното облагане към общините.\"Вярваме, че всички тези политики биха довели до по-бърз растеж, по-високи доходи и благосъстояние на населението. Те отключват потенциала на местно ниво и могат да засилят сближаването между регионите в страната\", аргументират се финансистите.РазходиНеобходимо е повишаване на ефективността и намаляване на \"пилеенето\" на публични средства - категорични са от ИПИ и предлагат именно такъв алтернативен бюджет.Прогнозите сочат свиване на растежа в световен мащаб, всичко това ще се отрази на България - напомни главният икономист на ИПИ Лъчезар Богданов. Страните трябва да се адаптират и е възможно това да се отрази върху България чрез забавяне ръста на доходите, свиване на износа, ограничаване на инвестициите, съкращаване на работните места - предупреждава той. Възможно е също увеличаване на дела на лошите кредити на предприятия. И все пак прогнозата не е за толкова тежка криза, колкото се случи през 2008 г.За да противодействаме, разумно би било да се увеличи ефективността на разходите и да се увеличат частните инвестиции в публични услуги - предлага старши изследователят в ИПИ Петър Ганев. Той е \"за\" спиране на увеличаването на данъци и осигуровки и предприемането на реални стъпки за намаляване на данъчно-осигурителната тежест, премахване на някои данъци, увеличаване на заплатите в публичния сектор, но и сериозно преструктуриране на администрацията. Ганев подкрепя и прехвърлянето на процент от сегашната здравна осигуровка към частни фондове с цел разбиване монопола на НЗОК.На фона на предложенията обаче той отбеляза, че в прогнозния бюджет на Министерството на финансите няма реформа, не е планирана такава. Правителството внася нещо като \"копи-пейст, успиващ външните анализатори\"Според Петър Ганев се внася \"един бюджет, а се води друг дебат\" - за болничните и втората пенсия как ще се изплаща, а и двете теми липсват в проектобюджета.На дискусията след представянето на алтернативния бюджет днес бившият финансов зам.-министър и настоящ член на Фискалния съвет Любомир Дацов похвали алтернативния бюджет за наблягането в него на ефективността. В дебата се включиха и представители на Асоциация на индустриалния капитал в България (АИКБ), които все пак отбелязаха, че проектът на МФ има и добри страни, сред които са запазването на данъчния модел, добрата макроикономическа рамка и реалистичната прогноза за пазара на труда.ПрогнозаНа фона на призива на финансовия министър Владислав Горанов кметовете да не търсят държавата, ако не вдигнат местните данъци, Петър Ганев прогнозира, че \"най-вероятно ще видим вдигане на местните данъци през 2020-2021 г.\"\"Причина за това е, че те се вдигат обикновено след избори, както стана и през 2016-2017 г.”, обясни той.Като други условия това да се случи, експертът изтъкна липсата на средства, както и желанието да се постигне ефект в първите години на мандата.В тази връзка от ИПИ предлагат 2% от подоходното облагане да постъпва в общините. Тези 2% ще се равняват на 876 млн. лв., които биха позволили да се направи качествена промяна в разпределението на изравнителната субсидия и за разпределението на субсидията за капиталови разходи, казва Ганев.", "date": "2019.11.19", "title": "6689 лева ще струва Бюджет'2020 на всеки данъкоплатец, ще дадем най-много за пенсии"}
{"url": "https://offnews.bg/zdrave/dobrovoltci-ot-bchk-shte-razdavat-donorski-karti-v-stolitcata-715807.html", "text": "В рамките на кампанията \"Да! За живот!\" в подкрепа на донорството и трансплантациите продължава раздаването на донорски карти. Къде можете да се снабдите с такава карта в София:- на 20 и 27 ноември от 14:00 ч. до 18:00 ч. всеки желаещ ще може да се сдобие с донорска карта от обособени пунктове пред Народния театър „Иван Вазов\" и НДК;- на 21 ноември – Деня на християнското семейство, сутринта, пред храмовете \"Св. Александър Невски\", \"Света София\" и \"Света Неделя\";- 28 ноември от 11:30 ч. до 13:00 ч.  в Медицинския колеж \"Йорданка Филаретова\".Доброволци на Българския младежки Червен кръст ще раздават донорски карти и по време на традиционната студентска кръводарителската кампания на следните дати:- 19 ноември в НСА;- 26 ноември – Нов Български университет;- 28 ноември – Биологически факултет;- 3 декември – Факултета по математика и информатика на СУ.В София донорски карти ежедневно могат да бъдат получени:- в централата на БЧК на бул. „Джеймс Баучер\" 76;- в Центъра за обучение по първа долекарска помощ на кандидат-шофьори на бул. „Дондуков\" 61;- в пет териториални центрове на Столичната организация на БЧК, намиращи се в: ж.к. „Стрелбище\", ул. „Златни врата\" 15; ж. к. „Люлин\", бл. 711,вх. Б; ж.к. „Надежда\" ул. „Болярска\" 63; кв. „Редута\" ул. „Едисон\" 46; ж.к.\"Бели брези\" бл. 3.", "date": "2019.11.19", "title": "Доброволци от БЧК ще раздават донорски карти в столицата"}
{"url": "https://offnews.bg/politika/gerb-i-obedinenite-patrioti-predlozhiha-sotir-tcatcarov-za-shef-na-kpk-715809.html", "text": "ГЕРБ и Обединените патриоти издигнаха главния прокурор Сотир Цацаров за председател на Комисията за противодействието на корупцията и отнемане на незаконно придобитото имущество (КПКОНПИ), обявиха управляващите в парламента.Днес кандидатурата на Цацаров ще бъде внесена в деловодството на парламента. Самият Цацаров не остана за представянето му от депутатите.Цацаров не е единственият кандидат за поста. Ден преди крайния срок \"Воля\" предложи депутата Симеон Найденов.Левицата трябваше днес да обсъжда въпроса, но накрая решиха, че нямат сериозна кандидатура за поста.  бе повдигнат веднага след повторното гласуване на Иван Гешев за главен прокурор. Предишният председател на КПКОНПИ след скандал за незаконната тераса към апартамента му. В последствие той бе изпратен за консул във Валенсия.Когато Сотир Цацаров бе попитан дали е получавал покана да оглави КПКОНПИ и как ще се развие професионалната му кариера главният прокурор отговори, че все още не е започнал да мисли за пенсиониране, но ако има някакви намерения, ще ги обяви официално. Днес обаче той предпочете да си тръгне, преди да бъде представена кандидатурата ми от управляващите.Според конституцията главният прокурор се назначава и освобождава от президента по предложение на Висшия съдебен съвет. Официално 7-годишният мандат на Сотир Цацаров изтича на 10 януари 2020 г. Ако той реши да освободи поста преди изтичането на мандата, трябва да подаде оставка пред ВСС, а след това държавният глава да го освободи. Президентът не е издал още указа за назначаването на Иван Гешев за главен прокурор. Ако Цацаров освободи поста, той трябва да бъде поет от негов заместник Иван Гешев.\"Нашето предложение е г-н Сотир Цацаров\", заяви Даниела Дариткова от ГЕРБ. Емил Димитров-Ревизоро от ОП обясни, че в началото Цацаров не е искал да оглави КПКОНПИ, но те намерили \"подходящите аргументи\" да го убедят. \"Изборът на Сотир Цацаров е продиктуван от биографията му. Няма по-подходящ човек от него за поста\", допълни Явор Нотев от \"Атака\".", "date": "2019.11.19", "title": "ГЕРБ и Обединените патриоти предложиха Сотир Цацаров за шеф на КПКОНПИ"}
{"url": "https://offnews.bg/kultura/sam-vkashti-55-715780.html", "text": "Когато вчера разбрах, че БНТ са продали всичките сезони на хитовия сериал \"Под прикритие\" на частната Нова телевизия, най-напред се зарадвах.А и как да не се зарадвам - първо, поредицата на Митовски е може би най-добрият телевизионен сериал, правен в последните няколко десетилетия. Второ, БНТ е във финансова криза, ще спечели някой лев от това. Трето...А бе и без трето ще минем, все пак става въпрос за българско кино, за култови персонажи, създали свои фенклубове, въобще - губещи в тая сделка няма.С тази мисъл си легнах.А на сутринта станах, направих си едно кафе, събудих сина ми за училище и...установих, че не ми се гледа телевизия.Впрочем на вас гледа ли ви се телевизия?И ако да, защо?Напоследък често говорим за нея. Особено, когато водим политически спорове в социалните мрежи. \"А защо канят еди кой си? А защо не канят друг? А защо отразяват това, а за онова - ако го отразят - го правят за 5 секунди в средата на новините?\" - все едни такива полемики се вихрят. Телевизиите ни са се превърнали в част от големия спор между различни групи с различни политически убеждения.Това, което обаче отдавна сме спрели да обсъждаме, е съдържанието и позиционирането на всяка част от пъзела на родните телевизионни канали. Невидимата част в подредбата на всяка една телевизия.Забелязали ли сте, че на старта на всеки един сезон всеки един от нашите големи частни тв канали винаги изважда по един сериозен коз от тестето с карти? Обикновено това е голямо и скъпо риалити шоу, с което телевизията ще се опита да се пребори за вашия зрителски интерес.Например, в момента Нова излъчва \"Игри на волята\" - нещо като любимото предаване от времето на зрелия социализъм \"Бързи, смели, сръчни\" с водещ бате Мишо, само че заснето сред дивата природа и струващо стотици пъти по-скъпо. И с водеща Алекс Сърчаджиева.По същото време БТВ предлага на вашия интерес \"Фермата\" - сезон еди кой си, което...също е нещо като гореспоменатото, само че с лек аграрно-селскостопански запах (и водещи Иван и Андрей).Нищо лошо за двете предавания.Те са световни формати (у нас отдавна телевизиите не рискуват с предавания, които не са световни формати, опитите за това не срещнаха разбирането на родната публика). Странното е, че двете големи частни ефирни телевизии предлагат абсолютно сходни проекти, излъчвани в едно и също ефирно време (плюс-минус един час) и очакват, че ние, българските зрители, искаме да гледаме едно и също, поднесено от различни водещи и продуцентски екипи в две различни конкурентни телевизии...Впрочем не е необходимо на зрителя да има способностите на Ванга, за да може още отсега да прогнозира, че след Нова година БТВ ще излъчва поредния сезон на \"Мастър шеф\", а Нова ще ги бори с \"Hells kitchen\". А па ако не дай си, Боже, едната телевизия пусне музикално риалити, другата ще я закотви с...музикално риалити. Например - \"Xfactor\" срещу \"Гласът на България\".Защо това е така?Може би трябва да попитате телевизионерите, които ще се позоват на пийпълметрията и ще ви посочат резултатите - \"Ето, вижте, ние сме на първо място по гледаемост снощи\".Пийпълметричните устройства - едни специални нещица, който се намирали в някакви 1 000 български телевизора, са оправданието на родните телевизии за всичко - и за еднаквите програми, и за еднаквите гости в сутрешните блокове, и за еднаквото позициониране на еднаквите продукти.Лошата новина е за нас, крайните потребители. Ние виждаме, че нещо не е наред, но, слава Богу, разполагаме с дистанционно, кабелна телевизия и можем да цъкаме като обезумели цяла вечер, докато пийваме ракийка със салатка, зяпайки в екрана.Преди няколко години попаднах в Испания, в град Валенсия. Беше август и си спомням, че поради адската жега в една събота вечер се скрих в стаята, пуснах климатика и реших да зяпам един от местните телевизионни канали.Не, че в Испания няма безумна телевизия. Не ме разбирайте погрешно. Достатъчно е да ви кажа, че точно във Валенсия, с икономичен пакет на кабелната телевизия хванах точно 3 денонощни канала с врачки, подобни на небезизвестния и непрежалим български Канал 2001. 24 часа хвърляне на боб, карти таро и гадаене над порция паеля.Но в това време, в което температурите в града достигат 40 и кусур градуса, държавната телевизия излъчи следните неща:19.00 часа - очерк за Лорин Мазел - починалият през 2014 бивш главен диригент на оркестъра на Валенсианската опера.20.00 часа - първа част на XX век - филм на Бернардо Бертолучи.22,30 часа - втора част на същия филм (или 23 часа, не помня точно, а и филмът никак не е кратък)Докато гледах първите кадри от първата серия на \"XX Век\" (в която доста пиян гражданин върви, плаче и крещи \"Верди умря!\"), си зададох въпроса - а у нас има ли различен избор?Отговорът би могъл да бъде - да, има, това трябва да е държавната телевизия.Само че кой знае защо, дори държавната ни телевизия рядко си позволява да излезе на полето на тотално антикомерсиалното и да бъде истинският \"различен избор\" в ефира.Да, БНТ не е в цветущо финансово състояние, да, законите държат телевизията-майка далеч от комерсиалната пазарна логика в рекламите. Но нас като крайни потребители това едва ли ни вълнува особено. Ние седим, разцъкваме до повреда дистанционните си устройства и навсякъде попадаме на сходни телевизионни артефакти.Та да се върнем на информационния повод.А той е продажбата на \"Под прикритие\" от БНТ в Нова.Не знам защо, но докато си мисля кое е хубавото и кое - лошото в тая сделка, едно нещо постоянно чопли някъде вътре в главата ми - абе, ние тоя сериал вече го гледахме.Да, той е много хубав, да, той е направен отлично, да, добре е, че успяхме да произведем подобен телевизионен продукт.Но той вече е стар и вече гледан.А новото или не идва, или е евтинко, или пък не се получава достатъчно добре.Да, то вероятно показва едни стойности в пийпълметрията, а тези стойности са достатъчни, за да може рекламодателите да изберат това или онова предаване, за да промотират шампоани против пърхот или нови, революционни тампони за месечният цикъл на дамите.Но това по никакъв начин не е достатъчно.И знаете ли - постоянно се случват неща, които, по своята същност са важни, но телевизиите ги отминават. А телевизиите ги отминават не защото има някаква наложена цензура. А защото тези събития не могат да влязат в програмните им схеми.И как в програмната схема на телевизия, която излъчва репортаж за мис Тигрова и за голямата любов в живота на Амед да излъчи след това репортаж за някой български музикант, който е спечелил международен конкурс, изпълнявайки концерт от Ханс Вернер Хенце?Няма как. Не защото никой не иска. А защото точно по това време точно на това място е програмирано шоу, в което трябва да се говори за лечебните свойства на претоплените екскременти от кенгуру, които лекуват нощни напикавания и заушка.Наближават празниците.Нали знаете какво означава това?Това означава, че ще гледате отново:1. Коледен концерт на Веско Маринов (опс, него можете и да не го гледате, зер премиерът не го припознава вече)2. Коледна естрадна програма, от която ще ви се прииска да беше ви ударил ток по време на приготовлението на празничната коледна трапезаИ още нещо, което е по-неизбежно и от смъртта.По-драматично и от декемврийска сметка на топлофикация.По-плашещо от инсулт.293824972947 поредно повторение на \"Сам в къщи\", разбира се!!!И тук, както казва един нов политически лидер, който говори директно от името на суверена \"Няма на искам, няма недей\" - този филм с малкия и сладък пакостник Маколи Кълкин ще мине по всички телевизии, без значение дали са частни или държавни, и дали редакторите им симпатизират на Гешев или на Христо Иванов.Ще мине, ще ни закове и ще си тръгне. До следващия път.А вместо това можехме да гледаме новопроизведен български детски коледен филм.А после да видим класация за българска музика с клипове.След това можехме да гледаме концерт на спечелил международен конкурс български музикант.Или, защо не, да видим и някой от новите български филми, които в последните години минаха успешно през кината.А защо не - и номинирания за Оскар български филм на Теодор Ушев \"Сляпата Вайша\".Абе можеше да видим много неща, но, както се казва, когато няма риба и \"Сам в къщи\" е риба.Завършвам този текст с една надежда.Наскоро гледах един великолепен филм на Стефан Командарев - \"В кръг\". Филм, видимо направен с нищожен бюджет. Това обаче по никакъв начин не му попречи да хване за гърлото всички зрители в киносалона.Мисля си, че добър продукт може да бъде направен и без огромни бюджети, стига да има добра идея.Може би е време за нов тип мислене.Но може и аз да не съм прав.Все пак Годар беше казал - \"Телевизията е дъвка за очите\".Кой съм аз, че да споря с един гений...", "date": "2019.11.19", "title": "''Сам вкъщи'' 55"}
{"url": "https://offnews.bg/sviat/izcheznala-bezsledno-ruska-zhurnalistka-e-otkrita-nevredima-715824.html", "text": "Маргарита Игнатова, редактор в частната информационна агенция Интерфакс, изчезнала безследно сутринта на 17 ноември, е открита жива във вторник, животът й е вън от опасност, съобщи „Коммерсантъ“Според главното управление на МВР 29-годишната журналистка е излязла от дома си в неделя и отишла на църква, но след това буквално пропаднала, нямало никаква връзка с нея. В понеделник тя не се появила на работа, не вдигала телефона.Заради мистериозното й изчезване главното следствено управление в Москва образува наказателно дело за убийство. Къде и при какви обстоятелства е била открита Игнатова обаче МВР не съобщава.", "date": "2019.11.19", "title": "Изчезнала безследно руска журналистка е открита невредима"}
{"url": "https://offnews.bg/zdrave/bolnitcite-v-sevlievo-i-gabrovo-s-obnoveni-otdelenia-715812.html", "text": "Кирил Ананиев откри днес обновеното Детско отделение на МБАЛ „Д-р Стойчо Христов\" в Севлиево. По-късно здравният министър посети и реновираното Отделение по нервни болести в габровската болница.\"Педиатричното отделение на МБАЛ \"Д-р Стойчо Христов\" е едно от най-натоварените. Разполага с 18 легла, като само до началото на месец октомври тази година от тук са преминали 715 деца\", заяви Ананиев, който в рамките на посещението си се запозна и с работата на обновеното преди месец Вътрешно отделение.Изцяло ремонтирани са тринадесет болнични стаи. Обособени са отделни помещения за новородените и техните майки. На разположение на пациентите и лекарите са нови манипулационни и кабинети с модерно оборудване.Ремонтът на детското отделение стана факт с финансовата подкрепа на Община Севлиево и местна компания.Министърът поздрави кмета на Севлиево д-р Иван Иванов за решението Общината да покрива със средства от бюджета си услугите, които НЗОК не заплаща, за да се лекуват пациентите напълно безплатно.По-късно през деня Кирил Ананиев присъства и на откриването на реновираното Отделение по нервни болести на МБАЛ „Д-р Тота Венкова\" в Габрово. През миналата година Министерството на здравеопазването е осигурило 250 хил. лв. за ремонт на отделението, което е една от най-натоварените структури на лечебното заведение. С това финансовата помощ за габровската болница през последните три години надхвърли 1 млн. и 300 хиляди лв.", "date": "2019.11.19", "title": "Болниците в Севлиево и Габрово с обновени отделения"}
{"url": "https://offnews.bg/obshtestvo/pop-pevetc-izpolzva-kampaniata-za-donorstvoto-za-da-populiarizira-nov-715811.html", "text": "Изпълнителят Явор Велчев-Яви промотира клипа си към песента „Частица от теб“ като част от кампанията „Да! За живот“ в подкрепа на донорството и трансплантациите. Организаторите й обаче не знаят.\"В момента сме в комуникация с Министерството на здравеопазването, Изпълнителната агенция по медицински надзор и Нов български университет. Тези институции са организатори на кампанията \"Да! За живот!\", която е свързана с насърчаване на донорството. Това е нещо изключително важно, защото \"частица от нас\" може да помогне на някой да се върне към живота\", каза изпълнителят в студиото на Bulgaria ON AIR тази сутрин.Песента се върти от няколко дни в публичното пространство, а авторът й обвързва създаването на „парчето“ с националната кампания за донорството.Той твърди, че песента е отговор на собственото му силно желание да подпомогне Националната кампания в подкрепа на донорството и трансплантацията, и уверява, че има подкрепата на Министерството на здравеопазването.От здравното ведомство обаче коментираха, че Явор Велчев-Яви не е част от кампанията: \"МЗ и респективно Националната кампания в подкрепа на донорството и трансплантацията, няма отношение нито към песента, нито към нейния автор\".По време на въпросното си телевизионното участие певецът разказва, че бил „поразен от едно от изображенията“ в изложбата на кампанията край НДК. И понеже песента вече била готова, решил да се свърже с организаторите на кампанията.„Музиката е само и единствено мисия и медиум, за да се стига до аудиторията и да се отправят послания\", твърди Яви.", "date": "2019.11.19", "title": "Поп певец използва кампанията за донорството, за да популяризира новия си клип"}
{"url": "https://offnews.bg/ikonomika/shans-ot-evropa-za-malkite-i-srednite-firmi-ot-dvete-strani-na-iuzhnat-715819.html", "text": "110 малки и средни предприятия в пограничния регион на България и Гърция кандидатстват за финансиране в рамките на 5-тата покана с бюджет от 20 млн. лв. по Програмата за трансгранично сътрудничество Гърция – България 2014-2020 г.Това стана ясно по време на Шестото заседание на Съвместния комитет за наблюдение на Програмата, на което бе отчетен напредъкът в изпълнението й, както и подготовката на бъдещата такава за периода 2021-2027 г., съобщиха от МРРБ.Срещата бе председателствана от зам.-министъра на регионалното развитие и благоустройството Деница Николова и държавния секретар на Министерството на развитието и инвестициите на Гърция Ники Дандолу. В дискусиите се включиха водещите заинтересовани страни от трансграничния регион, сред които областните управители на Благоевград, Хасково, Кърджали, представители на местната власт и гражданското общество.„За първи път малките и средни фирми от двете страни на границата имат възможност да получат директно европейско финансиране за дейности, които целят повишаване на конкурентоспособността, разширяване на производството и достигане на нови пазари. Малкият и среден бизнес носи най-голяма добавена стойност в регионите“, отбеляза Деница Николова.В рамките на крайния срок за подаване на проектни предложения са получени 55 апликационни форми, като 30 са с водещ партньор от гръцка страна, а 25 от българска. Предложенията са в етап на оценка. Компаниите ще получат 65% безвъзмездна помощ за проектите си, а останалите 35% следва да са собствен капитал.На заседанието бе отчетено, че по този начин финансирането ще достигне около 15, 5 млн. евро. Най-много проекти са подадени от МСП в сферата на туризма, възобновяемите енергийни източници, развитие на нови технологии, текстилната промишленост и др.Още 7 млн. евро от програмата ще бъдат отпуснати за индиректна подкрепа на стартиращи малки и средни предприятия от трансграничната територия, стана ясно по време на заседанието. Те са предназначени за проекти за насърчаване на предприемачеството и нови бизнес инициативи, създаването на нови предприятия, включително чрез бизнес инкубатори. Вече са получени 48 заявления за интерес, като след оценката им ще се пристъпи към подаване на пълна апликационна форма.Зам.-министър Николова отбеляза, че към момента по трансграничната програма между България и Гърция се изпълняват проекти за около 110 млн. евро. Най-големият сред тях е разкриването на новия граничен пункт Рудозем- Ксанти на стойност 38 млн. евро. Очаква се той да бъде въведен в експлоатация до края на програмния период.По проекта от българска страна се извършва и рехабилитация на път II-59 Момчилград – Крумовград – Ивайловград, предстои въвеждането на участъка в експлоатация. Като част от проекта се финансира и реконструкция на път II-86 – Средногорци – Рудозем и околовръстен път на Рудозем. До момента са изпълнени над 40 % от дейностите. От гръцка страна се финансира строителството на пътна отсечката от Димарио до българо-гръцката граница с дължина 8 км.Като други съществени проекти в изпълнение бяха отбелязани двата стратегически проекта, финансиращи мерки за защита от наводнения по големите реки, протичащи в двете държави.В рамките на Комитета за наблюдение бе обсъдена и бъдещата трансгранична програма, чието изпълнение предстои в периода 2021-2027 г.Сред бъдещите приоритети на програмата са изпълнението на големи инфраструктурни и стратегически проекти между двете държави и подпомагане на малкия и среден бизнес чрез прилагане на новия инструмент „фонд за малки проекти“.", "date": "2019.11.19", "title": "Шанс от Европа за малките и средните фирми от двете страни на южната граница"}
{"url": "https://offnews.bg/futbol/iuve-udalzhi-dogovora-na-opiten-branitel-715816.html", "text": "Шефовете на италианския хегемон Ювентус се споразумяха със защитника Леонардо Бонучи за нов договор до лятото на 2024 година.Бранителят играе девети сезон с екипа на торинския гранд, с който спечели седем пъти титлата на Италия, три пъти националната купа и четири пъти Суперкупата на страната.32-годишният играч има 376 мача с екипа на \"бяло-черните\" с 25 гола и 10 асистенции, а от началото на настоящата кампания той вече записа 16 срещи с 1 попадение.Капитанът на тима Джорджо Киелини пък очаква да се завърне на терена февруари-март догодина. Сърцатият защитник скъса кръстни връзки на коляното в началото на сезона и задълго е извън игра.\"Мисля, че ще съм готов през февруари-март. За съжаление това е дълъг период. Изкарах няколко дни в чужбина и се завърнах да продължа рехабилитацията. Нужно е търпение\", каза Киелини.", "date": "2019.11.19", "title": "Юве удължи договора на опитен бранител"}
{"url": "https://offnews.bg/futbol/irlandetc-shte-vodi-otbor-ot-vtora-liga-715820.html", "text": "Северноирландецът Уорън Фийни официално пое Пирин (Благоевград). Новият мениджър бе представен пред медиите и даде първите си идеи относно бъдещето си в клуба и целия проект.„Футболът е моят живот. Не робувам на философии и тактики, а само на победата. Победа на всяка цена е моята цел. Проектът тук е прекрасен, за да покажа това, което мога. Запознах се вече с играчите и виждам, че има потенциал. Ще подрежем и поправим там, където е нужно, но нищо повече\" , бяха част от първите думи на новия мениджър на „орлетата\", цитиран от БНР.„Запознат съм вече с историята на клуба, гледах и някои стари мачове и бях впечатлен от феновете и атмосферата. Не се страхувам да пускам в игра млади момчета, каквито традиции има тук, а съм го правил и в предишните си отбори с успех\" поясни още Фийни.„Няма да говорим за цели с играчите. Целта е ясна - победа във всеки мач. Искам главите на състезателите да са чисти. Равносметка ще правим накрая“, каза новият наставник на отбора от Втора лига.Щабът на Фийни все още не е окомплектован, като се водят разговори с няколко специалисти. Със сигурност ще има анализатор и асистент мениджър. Утре се очаква новият мениджър да бъде картотекиран и той да води „орлетата\" в мача със Струмска Слава (Радомир).", "date": "2019.11.19", "title": "Ирландец ще води отбор от Втора лига"}
{"url": "https://offnews.bg/politika/nash-politcaj-udostoen-s-ispanski-orden-za-profesionalizma-si-715815.html", "text": "Комисар Цветан Панков, началник на отдел „Наркотици“ в Главна дирекция „Борба с организираната престъпност“, днес бе удостоен с Орден за полицейски заслуги Бял кръст. Отличието бе връчено от посланика на Кралство Испания у нас Алехандро Поланко, съобщиха от МВР.Отличието е отредено по решение на испанския министър на вътрешните работи за постигане на високи резултати в съвместни разследвания по противодействие на трафика на наркотични вещества.Дипломатът подчерта отличното двустранно сътрудничество и постигнатите успехи по линия на борбата с организираната престъпност, и поздрави лично Цветан Панков за проявения професионализъм.В рамките на церемонията зам.-министърът на вътрешните работи Милко Бернер благодари на колегите си за професионализма, с който работят и допринасят за издигане на международния авторитет на страната ни, и даде висока оценка на дългогодишното партньорство с Испания.На церемонията присъстваха също зам.-главният секретар на МВР главен комисар Георги Арабаджиев, директорът на ГДБОП главен комисар Ивайло Спиридонов, ръководни служители на МВР, както и други носители на ордена.", "date": "2019.11.19", "title": "Наш полицай удостоен с испански орден за професионализма си"}
{"url": "https://offnews.bg/zdrave/v-umbal-sv-ivan-rilski-preglezhdat-bezplatno-za-hepatit-s-715779.html", "text": "УМБАЛ „Св. Иван Рилски“ продължава кампанията си за насърчаване на тестването за хепатит С. До края на 2019 година, в работни дни, между 8:00 и 14:00 часа, всеки ще може да се изследва безплатно в централната лаборатория на болницата. Не е необходимо предварително записване. Няма значение дали изследваният е приемал вода или храна. Пациентите, чиито проби се окажат положителни, ще бъдат консултирани безплатно от гастроентеролог и насочени за по-нататъшно лечение в Клиниката по гастроентерология, където се намира един от най-големите центрове за лечение на вирусни хепатити.Инициативата е под мотото „Хепатит С - случва се!“ като акцентът ще бъде поставен върху по-малко известните начини за заразяване с вируса. Над хепатита продължава да тегне стигма и болестта се асоциира с употребата на венозни наркотици или безразборни сексуални контакти.За съжаление има много други начини за заразяване с болестта, които нямат нищо общо с рисковото поведение: - преливане на кръв и кръвни продукти преди 1992 г. (Вирусът на хепатита е открит едва през 1989 г. и дотогава кръвните продукти не са били изследвани за наличието му);- при оперативни интервенции в миналото;- при зъболекарски манипулации преди откриването на вируса;- при пациенти на хемодиализа, тъй като почистването на машините, които пречистват кръвта е трудно;- при някои козметични манипулации. Съществува реална опасност от предаване на хепатит C в салон за красота, ако не се съблюдават внимателно стандартите за безопасност. Въпреки че някои инструменти, използвани от маникюристите, козметиците или при поставяне на пиърсинг трябва да бъдат за еднократна употреба, това невинаги се случва;- при правене на татуировки с нестерилни инструменти.Едва в около 5% от случаите заразяването става по сексуален път.„Предразсъдъците към хепатита пречат за навременното лечение на болестта, тъй като заразените често се срамуват и отказват да се подложат на терапия. 1/3 от хората, които се диагностицират при нас отказват да се лекуват. Ние не можем да ги задължим, а това, освен че е опасно за самите носители на вируса, създава риск и за разпространение на болестта“, обяснява д-р Ирена Иванова, началник на Централната клинична лаборатория на УМБАЛ „Св. Иван Рилски“.„Коварното на хепатита е, че той може да се развива латентно в организма в продължение на години, през които неумолимо уврежда черния дроб. Тъй като нямат никакви симптоми и се чувстват физически здрави, пациентите често не ни вярват за степента на опасност, на която са изложени“, разказва проф. Красимир Антонов, който е председател на Българското дружество по гастроентерология.Той пояснява, че когато вече са налице симптоми, болестта е навлязла в напреднала форма лечението й, което е напълно безплатно за пациентите, е по-сложно и продължително.„Въпреки това успяваме да постигнем над 95% излекуване, дори и при тези пациенти“, пояснява проф. Антонов, който е един от най-добрите хепатолози у нас.Затова специалистите съветват: Ако сте над 40 години или пък сте млад човек, който често посещава салоните за красота, има татуировки, не пропускайте да се изследвате веднъж годишно за хепатит. Тестът отнема само няколко минути, безболезнен е, няма ограничения относно предходна консумация на храна и напитки, а може да спести много проблеми в бъдеще!", "date": "2019.11.19", "title": "В УМБАЛ 'Св. Иван Рилски' преглеждат безплатно за хепатит С"}
{"url": "https://offnews.bg/obshtestvo/pernik-e-gneven-i-ochakva-da-ima-nakazani-za-koshmara-s-vodnia-rezhim-715821.html", "text": "„Перник е на воден режим вече почти 48 часа, но за съжаление първите стъпки, които ВиК операторът трябваше да предприеме по въвеждането му не са добри, защото разходът на вода от язовир „Студена“ не е намален“.Това заяви кметът на Перник Станислав Владимиров пред БТВ. Той добави, че намаляването на разхода на питейна вода е основното при въвеждане на такъв режим, защото с понижаването на отока се цели в язовира да има вода, която да бъде осигурена на перничани до месец април.Владимиров коментира, че водното дружество не е направило така, че Перник да има вода във времето, което е зададено и да се ограничат разходите и потреблението на вода.„Ако продължаваме така, ще имаме вода още два месеца и това е поредната червена лампа, която светва за неправилни действия от страна на В и К“, категоричен бе Станислав Владимиров. Днес е имало съвещание в община Перник за текущи проблеми и за зимното почистване, а единственият отсъстващ е бил управителят на В и К, който дори не е изпратил свой представител, макар темата да не засяга само Перник.„Никой не дойде да обясни какви са първите стъпки по плана, който начертахме миналата сряда. Имаше желание в рамките на няколко дни да имаме информация, но след една седмица аз все още нямам такава нито за това дали водата в язовир „Долна Диканя“ е годна, нито по другите важни въпроси“, обясни Владимиров. Той каза още, че първите тревожни знаци за далеч по-малкия приток на вода към язовира спрямо разхода са още от началото на тази година. Според него, вместо МОСВ да ограничи разхода на вода от язовир „Студена“, до миналият месец той е бил константен.„Водата се е пилеела, въпреки индикациите за бъдещ проблем. Защо въпреки недостатъчния приток толкова много време е разходвано еднакво количество вода? Преди повече от два месеца зададох въпрос на министър Петя Аврамова в тази посока. Тогава водата в язовир „Студена“ беше под 10 млн. кубика и обясних, че ако този период продължи, ще изпаднем в кризата, в която сме в момента. За съжаление мерки не бяха взети навреме“, добави кметът на Перник.Утре на среща със зам.-министър Николай Нанков той се надява да получи по-конкретна информация за всички планирани действия и за последващите стъпки, които трябва да се предприемат.Според Владимиров единственото, което община Перник трябва да направи в тази ситуация, е да съгласува режима с В и К оператора. Всичко обаче бързо е било съгласувано с РЗИ, детските градини, училищата и перничани. Той подчерта, че областният управител, МОСВ и всички отговорни институции трябва да отговорят на въпроса защо толкова късно се започват действия, които е трябвало да бъдат направени много по-рано.Владимиров посочи, че липсата на достатъчно информация от компетентните органи е довела до това в Перник да има различни слухове за източването на язовир „Студена“ и постави въпроса защо МОСВ е разрешило такъв оток от язовира и какво е направило водното дружество в Перник, за да предотврати кризата.„Това е въпрос, на който няма логичен отговор. Затова в понеделник подадох сигнал до прокуратурата и искам да разбера защо с действията си ВиК операторът е довел Перник до тази криза“, каза той.Кметът разчита на прокуратурата спешно да влезе във В и К и да направи преглед на всички действия на дружеството. Той настоява да се направи и обстойна проверка от изпълнителната власт надолу по веригата, каквото е и желанието на премиера.Според него са наложителни бързи и конкретни стъпки от изпълнителната власт и В и К, и най-вече бързо да се разбере кой е виновен. „В Перник има огромен гняв, защото перничани не са виновни за това, че някой не си е свършил работата и съгражданите ми очакват най-накрая да има наказан за цялата ситуация“ заяви кметът на Перник.", "date": "2019.11.19", "title": "Перник е гневен и очаква да има наказани за кошмара с водния режим"}
{"url": "https://offnews.bg/sviat/erdogan-ankara-niama-da-se-otkazhe-ot-ruskite-s-400-kazah-i-na-tramp-715822.html", "text": "„Руските комплекси се превърнаха в един от ключовите проблеми в двустранните отношения със САЩ. Ние с Доналд Тръмп сближихме мненията си за необходимостта да търсим пътища за урегулиране на разногласията. Аз му обясних как Турция е стигнала до решението да закупи руските ракетни системи и Тръмп счита позицията на Анкара за основателна“.Това заяви турският президент Реджеп Ердоган на заседанието на парламентарната група на управляващата партия, цитиран от Анадолската агенция. „Ние съобщихме на ръководителя на Белия дом, че Анкара няма да направи крачка назад по въпроса. Но и отново подчертахме нашата заинтересованост от покупката на системите Patriot от САЩ“, каза той в коментар за резултатите от визитата си във Вашингтон.Турският лидер отбеляза, че руските зенитно-ракетни комплекси не представляват заплаха за системата на НАТО, а обратните твърдения по темата преследват напълно различни цели.„Натискът върху Анкара по този въпрос засяга суверенитета на Турция. В разговора с Тръмп подчертах и необоснования натиск върху нас по въпроса за участието на страната ни в програмата за производството на изтребителите F-35. Турция не е потребител, а пряк участник в тази програма“, каза Ердоган.Той предупреди, че ако САЩ не променят безкомпромисната си позиция за участието на Турция в програмата за F-35, Анкара ще бъде принудена да търси алтернатива за удовлетворяването на своите средносрочни потребности.„Независимо от това, че преговорите в Белия дом не доведоха до фундаментално решение на проблемите в междудържавните отношения, все пак Анкара и Вашингтон демонстрираха пред света, че няма да позволят на проблемите да забавят развитието на двустранните връзки“, коментира Ердоган.Той за пореден път осъди опитите на определени страни да легитимират действията на терористите от Кюрдската работническа партия ПКК. „Онези, които опитаха да представят сирийското крило на ПКК като структура, водеща борба с терористите от Ислямска държава, днес опитват да скрият фактите за масовите убийства на мирни жители, извършени от престъпната организация /ПКК/“, заяви той.", "date": "2019.11.19", "title": "Ердоган: Анкара няма да се откаже от руските С-400, казах и на Тръмп"}
{"url": "https://offnews.bg/kultura/simfonichen-apokalipsis-v-zala-balgaria-715813.html", "text": "На 21 ноември, от 19 часа в зала \"България\" предстои изпълнение на 8-а симфония (Апокалиптична) от австрийския композитор Антон Брукнер.Рядко изпълнявана у нас, изключително трудна и мащабна като звучене, тази творба е заложена в програмата на Софийската филхармония и ще прозвучи под палката на маестро Емил Табаков.Осма симфония на Антон Брукнер е от онези музикални творби, които трябва да чуете поне веднъж в живота си. Патетична, монументална, документ на късната романтична епоха, симфонията не оставя никого равнодушен. Брукнер написва творбата през 1897 година, но след това прави някои редакции и завършва партитурата в окончателния й вид през 1890 година. Премиерата й се състои през 1892, под палката на диригента Рихтер.Симфонията, подобно на всичките останали (9 на брой) Брукнерови симфонии, е от 4 части и се изпълнява самостоятелно на класически концерт, поради дължината си. Творбата (наречена от съвременниците на австрийския композитор \"Апокалиптична\") има внушителната дължина от около час и двадесет минути. За сравнение една класическа Бетовенова симфония (например прочутата симфония номер 3 - Ероика) има дължина 51 минути, а 40-та симфония от Моцарт - около 30.В това отношение музиката на Брукнер е специална и ако посетите концерта на 21-и, ще имате лукса да чуете само една голяма творба.Брукнер е автор, който започва да пише в зряла възраст. Първите му значителни творби се появяват, когато той вече е навършил 40. Приживе авторът не успява да получи признание, а някои от творбите му са изпълнени десетилетия след написването им.Емил Табаков е познавач на брукнеровата музика, а Софийската филхармония е достатъчна гаранция за едно предстоящо музикално събитие.Препоръчвам ви този концерт!И имайте предвид, че следващото изпълнение на Осмата симфония от Брукнер може да бъде след повече от 20 години, защото неговата музика се свири изключително рядко у нас.", "date": "2019.11.19", "title": "Симфоничен апокалипсис в зала България"}
{"url": "https://offnews.bg/offtopic/sazdadoha-pokritie-za-toaletna-koeto-pesti-voda-i-ni-spestiava-miri-715778.html", "text": "Изследователи в САЩ са създали ултра хлъзгаво тоалетно покритие, благодарение на което може да се спестят огромни количества вода по целия свят, да намали натрупването на бактерии и да ни \"спести\" неприятните миризми, съобщи Би Би Си.Учените от държавния университет Penn в САЩ твърдят, че покритието намалява с около 90% количеството вода, нужно за отмиване на фекалиите. Те посочват още, че всеки ден повече от 141 милиарда литра вода се изливат в тоалетните по света. Количеството е шест пъти по-голямо от общата консумация на вода в Африка,се казва в доклада им, публикуван в сп. Nature Sustainability.Покритието се нанася чрез спрей и на практика прави тоалетната по-хлъзгава от тефлона. Повторно нанасяне на спрея е необходимо след около 50 пускания на водата.Изследователите се надяват, че откритието може да помогне за намаляване на водните отпадъци. \"Нашият екип е разработил здраво био-вдъхновено, течно и отблъскващо бактериите покритие, което на практика може да направи така, че тоалетната ни да се самопочиства\", казва Так-Синг Уонг, доцент по машинно инженерство в университета. Нашата цел е да създадем действаща технология на пазара, която всеки да може да използва, добавя доцентът.", "date": "2019.11.19", "title": "Създадоха покритие за тоалетна, което пести вода и ни \"спестява\" миризми"}
{"url": "https://offnews.bg/obshtestvo/adv-maria-petrova-nesastoiatelno-e-v-sluchaia-s-pochinaloto-dete-da-715785.html", "text": "Абсолютно несъстоятелно е да се говори за липса на легла в случаи като с починалото 3-годишно момченце, коментира пред Нова телевизия адвокатът по медицинско право Мария Петрова.По думите й на много места липсва медицинска документация, а и няма утвърден стандарт за поддържането й. Според нея би трябвало да има алгоритъм за преместването на пациентите от едно лечебно заведение в друго. Тя изтъкна и трудностите, с които се сблъскват родителите на деца от провинцията, когато дойдат в столицата и са принудени да се лутат между лечебните заведения.В отговор д-р Димитър Русинов, директор на Специализираната болница за активно лечение на детски болести „Проф. Иван Митев“ заяви, че коментарите, преди да са известни резултатите от аутопсията, са спекулация. Той отново подчерта, че забавяне в приема на детето няма. То е било регистрирано в 12,20, а кръвната картина му е назначена в 12,36 ч.Директорът подчерта, че има сериозно разминаване в твърденията на родителите и реалните обстоятелства. По думите му детето е било прието, независимо че болницата е била пълна и се е наложило разместване на други деца, които също са в тежко състояние. Решението за преместването в \"Пирогов\" е било взето след преценка, че възможностите за реанимация в спешната болница са много по-добри.Д-р Русинов съобщи, че в момента тече вътрешна проверка, заедно с тази, която провежда здравното министерство чрез Агенция „Медицински надзор“.По предварителна информация резултатите от проверката на МЗ трябва да станат известни до утре. До момента коментар от болница \"Лозенец\" по случая няма.В заключение адв. Петрова коментира, че е абсолютно необходимо случаят да бъде пренесен към прокуратурата, да се изземе цялата налична документация, в това число и рентгеновите снимки (преди да изчезнат, както уточни), и да бъдат назначени съответните експертизи.", "date": "2019.11.19", "title": "Адв. Мария Петрова: Несъстоятелно е в случая с починалото дете да се говори за липса на легла"}
{"url": "https://offnews.bg/politika/bsp-v-sofia-reshenia-se-vzemat-na-tamno-nelepo-e-ot-mediite-da-nauch-715818.html", "text": "Групата на левицата в Столичния общински съвет излезе с остра позиция, предизвикана от кадрови промени в \"Топлофикация\", решенията за които са взети на \"тъмно\".Съветниците настояват за свикване на спешни заседания на три от постоянните комисии в СОС, на които да бъдат изслушани членовете на Надзорния и на Управителния съвет на дружеството, както и за финансов одит. Те считат, че е наложително да бъде ангажиран международен консултант, който да предложи модел за управление и развитие на дружеството.В позицията им, разпространена до медиите днес, е посочено разочарованието от продължаването на «познатите лоши практики за вземането на важни решения зад гърба на СОС така, както това е било и в предишните мандати.Ето срещу какво конкретно недоволства групата съветници от БСП:\"Демонстрираните намерения на ГЕРБ и на кмета Фандъкова за промяна в стила и начина на работа остават само предизборни обещания.В понеделник, 18 ноември, новоизбраните столични общински съветници бяха поставени в нелепата ситуация да научават от медиите за подадената оставка на изпълнителния директор на \"Топлофикация - София\" ЕАД инж. Кремен Георгиев и за назначаването на Александър Александров за нов изпълнителен член на Управителния съвет на дружеството.Всеизвестно е, че това общинско дружество, имащо определящо значение за осигуряване на отоплението на по-голямата част от столицата, се намира в състояние на фактически фалит, като само през последната година е натрупало над 115 млн. лв. нов дълг към \"Булгаргаз\" ЕАД.Кадровите промени под формулата \"оставка по лични причини\" се утвърдиха като трайна, удобна, но вредна и порочна практика в управлението на Столична община, оглавявана от кмета Фандъкова. Тя не разкрива проблемите и не ги решава, а цели единствено да прикрива лошото управление и да предотвратява носенето на отговорност.Във вторник, 19 ноември, на сесията на СОС общинските съветници от групата на \"БСП за България\" поискахме обяснение за настъпилите кадрови промени в \"Топлофикация - София\" ЕАД, но нямаше кой да даде такива, тъй като кметът Фандъкова блестеше с отсъствието си. Стара традиция, но в нов мандат, за да не отговаря на неудобни въпроси.Ето защо ние, общинските съветници от групата на \"БСП за България\", настоявахме по време на сесията във вторник, настояваме и сега да бъдат свикани спешни заседания на три от постоянните комисии на СОС, имащи пряко отношение към дейността на \"Топлофикация - София\" ЕАД - по \"Инженерна инфраструктура и енергийно планиране\", \"Икономика и собственост\" и \"Финанси и бюджет\".На тези заседания да бъдат изслушани членовете на Надзорния и на Управителния съвет на дружеството относно причините за кадровите промени и готовността на дружеството за настъпващия отоплителен сезон. Ще настояваме да бъде направен финансов одит, с чийто резултати да бъдат запознати и общинските съветници. Също така да бъде даден ход за реализиране на решението на СОС за търсене на международен консултант, който да предложи модел за управление и развитие на \"Топлофикация - София\" с цел оздравяването му\".Съветниците от БСП настояват да бъде спазен законът и СОС своевременно да вземе решение за провеждане на конкурс за избор на ръководни органи на \"Топлофикация - София\" ЕАД, като бъде прекратена вредната практика за назначаване \"до конкурс\". До провеждането на такъв конкурс така и не се стига, а временно назначените подават оставки \"по лични причини\", е подчертано в позицията им.", "date": "2019.11.19", "title": "БСП в София: Решения се вземат на тъмно, нелепо е от медиите да научаваме за оставки и назначения"}
{"url": "https://offnews.bg/litca/fotografat-na-zvezdite-teri-o-nijl-pochina-na-81-galeria-715781.html", "text": "Тери О'Нийл - по-известен като фотографа на звездите от 60-те и 70-те години, почина на 81 години, съобщи в. \"Ню Йорк таймс\". Майсторът на обектива е издъхнал от онкологично заболяване, съобщи негов представител.Тери снима най-великите имена на 60-те години и десетилетията след това. Пред него му застават Бийтълс, Франк Синатра, Одри Хепбърн, Нелсън Мандела и Уинстън Чърчил. Като начинаещ фотограф прави снимки на неизвестната тогава група \"Бийтълс\". Когато момчетата от \"ливърпулската четворка\" застават пред обектива му за пръв път, той не е чувал за тях. Получава покана да снима Фей Данъуей. Среща я на върха на славата ѝ - в деня след като е отличена с Оскар. По-късно двамата сключват брак.Съдбата му отрежда много срещи - с Ролинг стоунс, с Одри Хепбърн, Бриджит Бардо, Франк Синатра, Нелсън Мендела, Уинстън Чърчил, а в по-късния етап от кариерата си снима звезди като Никол Кидман.Негови колеги разказват, че Тери скъсявал бързо дистанцията и винаги се сприятелявал с хората, които снима.О'Нийл е сред любимите фотографи на Елтън Джон и на Дейвид Бауи.\"Не харесвах гласа на Дейвид Бауи\", споделя фотографът в свое интервю. \"Аз съм почитател на джаза, харесвам блуса, неговият тип музика не е за мен. Но беше страхотно да се работи с него, невероятен човек.\"Тери заснема на Шарън Тейт - убитата през 60-те години актриса и съпруга на Роман Полански, чиято история Тарантино вплита в последния си филм \"Имало едно време в Холивуд\".Споделя, че не обича да снима днешните звезди и че вярва, че в десетилетията преди това е уловил златните за фотографията времена.", "date": "2019.11.19", "title": "Фотографът на звездите Тери О'Нийл почина на 81 (галерия)"}
{"url": "https://offnews.bg/obshtestvo/demokratichna-balgaria-v-sos-obshtinata-da-se-prisaedini-kam-obzhalva-715786.html", "text": "Столичният кмет Йорданка Фандъкова да потвърди досегашната политика на Столична община и да изрази несъгласие с предложенията на комисията по изключване на площи от Витоша, като присъедини СО като заинтересована страна при обжалването на заповедта. Това вече е направено от граждански организации. Това се казва в Декларация на съветниците от Демократична България. Председателят на групата Методи Лалов обяви на днешното заседание на СОС, че декларацията ще бъде внесена в съвета и призова колегите си да я подкрепят. В текста на декларацията на ДБ се казва:Настоящата декларация на политическата група на Демократична България в Столичния общински съвет е свързана с реалната опасност за първи път в 85-годишната история на парк “Витоша” да бъдат изключени територии от него.Всички знаете, че това изключване е вследствие на издадената заповед на министъра на околната среда и водите от 24 ноември 2017 г. за намаляване на площта на Природен парк “Витоша”, която министърът оттегли след силен обществен натиск. За съжаление оттеглянето бе направено по начин, който да позволи отменянето му от съда по процесуални нарушения. Днес заповедта за изключване на площи от парка отново заплашва целостта на защитената територия.Ние, столичните общински съветници от Демократична България, декларираме, че: признаваме универсалната природна и културна стойност на Природен парк “Витоша” за развитието на столичния град и за повишаване качеството на живот на неговите жители, подкрепяме запазването на границата на природния парк – така, както е определена през 1952 година за землищата на Мърчаево, Владая, Княжево, Бояна, Драгалевци, Симеоново и Бистрица, както и за землището на Железница, заедно с разширението на парка от 1991 г.Посочваме, че съгласно ОУП всички имоти, попадащи в границите на природен парк “Витоша” и на защитената зона от Натура 2000 Витоша, са извън строителните граници на столичния град и попадат в зоната на Група територии за природна защита. Като общински съветници няма да подкрепим ново застрояване в тях, независимо дали са част или не от Природен парк “Витоша”.Ние се обръщаме към всички свои колеги в общинския съвет – с призив да ни подкрепите в тези три точки като обща декларация на Столичния общински съвет.И към столичния кмет Йорданка Фандъкова – с призив да потвърди досегашната политика на Столична община, изразена чрез особено мнение и несъгласие с предложенията на комисията по изключване на площи от ПП Витоша през 2007 г. към МОСВ, като присъедини СО като заинтересована страна при обжалването на заповедта, което вече е процедирано от граждански организации.Ние от Демократична България сме готови с проект на декларация от Столичния общински съвет, която ще предложим за включване в дневния ред на следващото заседание на съвета. ", "date": "2019.11.19", "title": "Демократична България в СОС: Общината да се присъедини към обжалването на намаляването на Витоша"}
{"url": "https://offnews.bg/izvan-terena/legendata-silvestar-staloun-kani-tajsan-fiuri-v-novia-si-film-715787.html", "text": "Бившият световен шампион в тежката категория на професионалния бокс Тайсън Фюри е получил предложение от екшън легендата Силвстър Сталоун за участие във филм.Циганския крал разкри, че заради поведението си е изградил репутация на лошо момче. Това е и една от причините Слай да му се обади с предложение за роля.\"Успях да направя доста неща през последната година, записах сингъл с Роби Уилямс, издадох автобиография, а сега получих предложение от Силвестър Сталоун да участвам във филм.Това няма да е поредният филм за Роки. Струва ми се, че това ще е екшън филм, за който търсят злодей, който да изиграе лошия – и вероятно в края на филма ще бъде победен от Сталоун\", каза Фюри.По всяка вероятност става дума за четвъртата част на култовия екшън \"Непобедимите\". Още в края на септември, когато Сталоун промотираше последния си филм \"Рамбо: Последна кръв\", обяви във вечерното шоу на Джими Фалон, че скоро ще започне работа по нова част от хитовата поредица, в която участват редица холивудски звезди.Фюри пък няма да е пътвият спортист, който ще участва в \"Непобедимите\". Във франчайза вече са участвали звездите Ронда Рузи, Ранди Кутур и Виктор Ортис.Припомняме, че голяма част от снимките на втората и третата част на хитовата поредица бяха проведени в България. Времето ще покаже дали Циганския крал ще посети страната ни, за да се изправи срещу Кубрат Пулев или като част от актьорския състав на \"Непобедимите\".", "date": "2019.11.19", "title": "Легендата Силвестър Сталоун кани Тайсън Фюри в новия си филм"}
{"url": "https://offnews.bg/politika/bsp-iska-tri-komisii-da-izslushat-shefovete-na-toplofikatcia-sofia-715789.html", "text": "Не мисля, че мотивите за оставката на директора на „Топлофикация-София“ са само лични. Отчитаме и, че финансовият одит на дружеството е наложителен, предвид размера на дълговете. Както и решението на Общинския съвет от лятото , което даде ход на търсенето на международен консултант, за да предложи финансов модел за развитие на дружеството. Това каза председателят на БСП-София и общински съветник в СОС Калоян Паргов след днешното заседание на СОС.Вчера за пореден път в медиите изтече съобщение за оставката на директора на „Топлофикация-София“. Практиката директори на общински дружества да си подават оставката по лични причини не е от вчера, обяви Паргов. Той подчерта, че е наложително комисиите в СОС, които имат отношение по въпроса с „Топлофикация-София“, да изслушат Надзорния съвет на дружеството. „Затова поискахме след днешното конструиране на комисиите на СОС спешно заседание на три комисии, които имат отношение към „Топлофикация-София“ - това са инженерната, стопанската и комисията по финанси и бюджет. Калоян Паргов заяви още, че от БСП държат да бъде спазена буквата на закона и следващото ръководство на „Топлофикация-София“ да бъде избрано с конкурс, на който всички кандидати да представят концепциите си. ", "date": "2019.11.19", "title": "БСП иска три комисии да изслушат шефовете на Топлофикация София"}
{"url": "https://offnews.bg/turizam/angelkova-otchete-trudna-godina-no-s-istoricheski-rekordi-za-turizma-715817.html", "text": "2019 г. е трудна и изпълнена с много предизвикателства пред туризма, но постигнатите до момента резултати са много добри дори спрямо миналогодишните исторически рекорди, посочи министър Николина Ангелкова.От януари до септември чуждестранните гости у нас са над 7,8 млн., като спадът спрямо същия период на 2018 г. е едва 0,8%. По данни на БНБ за периода януари-август 2019 г. приходите от международния туризъм възлизат на над 2,8 млрд. евро, спадът е 0,3%.Добри са данните и за лятото - в местата за настаняване с поне 10 легла в страната през юни - септември 2019 г. приходите от нощувки са с ръст от 4,5 на сто, в сравнение със същия интервал на 2018 г.Това отчете Ангелкова на заседанието на Националния съвет по туризма в курорта Боровец, в което участваха представители на институциите, бизнеса, местната власт и наблюдатели. То бе свикано, за да бъдат обсъдени важни за сектора теми след фалита на британския туроператор „Томас Кук“ през септември.Тя припомни негативната кампания в началото на годината, която предвещаваше срив на летния сезон, но фактите говорели обратното. Секторът има нужда от спокойствие, за да реализира оптимални резултати, отбеляза ресорният министър.В същото време при организираните туроператори, и най вече в националните курорти, се отчита спад между 10 и 18 процента и, знаейки това, направихме стъпки за насърчаване на организирания туризъм, акцентира Ангелкова, цитирана от пресцентъра си.Тя е адресирала благодарности за премиера Борисов, финансовия министър Горанов и останалите членове на правителството, което е издигнало в приоритет туристическия сектор. В резултат на това е анонсирана подкрепа от 15 млн. лв. за организирания туризъм през рекламата и маркетинга към основни генериращи пазари.Фокус са Германия, Великобритания, Русия и страните от Вишеградската четворка. Процедурата предвижда финансова подкрепа при доказан положителен резултат от отседнали в местата за настаняване, които са регистрирани в ЕСТИ, тоест платили са всички данъци, подчерта Ангелкова.Тя посочи, че механизмът ще се прилага пилотно за месеците от май до октомври. Ако мярката покаже добри резултати, ще бъде включена в 5-годишен период с допълнителен ресурс.Според нея важен акцент са продължаващите срещи с големи туроператори и представители на чуждестранни институции, за да може да се подготви добър летен сезон през 2020 и 2021 г., които да пренасочат към други компании заявките за настаняване и седалките в полетите към България след фалита на „Томас Кук“.Министър Ангелкова поясни, че българското законодателство предвижда застраховка, която касае само крайния потребител. Допълнителни застраховки не са задължителни по европейското и българското законодателство и ние не можем да се месим в частно-правни отношения.Всички щети за туристите след фалита на „Томас Кук“ са покрити, заяви още тя. Що се отнася до доставчиците, те трябва да се конституират като кредитори според съответното законодателство.В момента е важна застраховката „Отговорност на туроператора“. От общо 3 430 регистрирани туроператори и турагенти у нас 1 154 са с минимална застраховка от 25 000 лв. и само 18 са с над 1,4 млн. лв., съобщи министърът. Тя посочи, че туроператор с 25 000 лв. покритие и пакет от 600 лв. на турист може да удовлетвори претенциите едва на 41 души, което е крайно недостатъчно. Вдигането на нивата на застрахователните лимити за туроператори е дебат и в Германия.Създава се работна група, която ще обсъди увеличаване на минималния лимит на задължителната застраховка. Министерството на финансите, КФН, Асоциацията на застрахователите и други институции също ще бъдат включени, за да може в срок да се предложат текстове за законодателна промяна и да гарантираме интересите на туристите, каза Ангелкова.Работната група, която бе създадена от началото на годината, трябва да предложи текстове със законодателни промени как нерегистрираните туристически услуги от апартаментите за гости и електронните платформи за настаняване да излязат на светло.В момента се обсъжда ЗИД на Закона за туризма в Народното събрание, предстои първото му четене в пленарна зала. Промените касаят основно статута на националните курорти, каза министър Ангелкова. Ще положим усилия поне част от приходите, постъпващи от националните курорти, да се реинвестират в тях.Министър Ангелкова очерта ролята на бъдещи конгресни центрове в националните ни курорти – не само в Слънчев бряг, но и в Златни пясъци и в големите градове също, които имат огромен потенциал да стъпят на картата на деловия туризъм.През 2020 г. предстои второ издание на проведената през май тази година в Слънчев бряг международна среща за устойчиви инвестиции в туризма. Ще бъде организирана и среща с международни и български блогъри, влогъри и инфлуенсъри, за да се развива иновативната реклама на българския туризъм.В срещата участва и зам.-кметът на Столична община доц. д-р Тодор Чобанов, който заяви, че фалитът на „Томас Кук“ е световно събитие, травмиращо за цялата туристическа индустрия. Съветът обсъди как да се подобрят механизмите и да се създадат нови, за да може при подобни събития, които не зависят от България, да сме максимално защитени – както крайните потребители, така и българските компании контрагенти, коментира той.", "date": "2019.11.19", "title": "Ангелкова отчете трудна година, но с исторически рекорди за туризма"}
{"url": "https://offnews.bg/futbol/ofitcialno-luis-enrike-otnovo-poe-ispania-715790.html", "text": "Селекционерът на испанския национален отбор по футбол Роберт Морено ще бе освободен и на негово място на поста се завърща Луис Енрике.Това бе обявено преди минути на официална прескоференция от президента на Испанската футболна федерация Луис Рубиалес.Лучо напусна преди пет месеца заради трагедията с болестта на дъщеря си, която почина в края на август.Последният мач на Морено начело бе вчерашният срещу Румъния. Испанците спечелиха с 5:0 на стадион \"Уанда Метрополитано\".Той си тръгна след двубоя облян в съзли. Нито Морено, нито играчите коментираха темата. Енрике ще е пети селекционер на Испания от юни 2018-а насам.Юлен Лопетеги бе уволнен ден преди старта на Мондиал 2018. Фернандо Йеро бе временно начело по време на турнира. После постът бе поет от Луис Енрике, който сега завърши рокадата с Роберто Морено.", "date": "2019.11.19", "title": "Официално: Луис Енрике отново пое Испания"}
{"url": "https://offnews.bg/volejbol/ot-federatciata-po-volejbol-niama-natisk-varhu-klubovete-tova-sa-gol-715793.html", "text": "От Българската федерация по волейбол отговориха на изявлението на инициативния комитет за промени в този спорт, който вчера публикува открито писмо.В него те изразяват опасенията си, че настоящото ръководство на федерацията в лицето на инж. Данчо Лазаров ще се опита да упражни натиск върху клубовете, за да си гарантира оставане начело на организацията.От БФВолейбол отричат за подобно нещо. Ето какво съобщиха от федерацията в официално съобщение:\"\".Припомняме, че министърът на младежда и спорта Красен Кралев също ", "date": "2019.11.19", "title": "От федерацията по волейбол: Няма натиск върху клубовете, това са голословни твърдения"}
{"url": "https://offnews.bg/obshtestvo/novite-v-sos-zasedanieto-e-sadebno-a-vodata-triabva-da-e-v-stakleni-715782.html", "text": "Бутилките с минерална вода, която има пред всеки общински съветник, повече да не бъдат в пластмасови бутилки. Това поиска новият общински съветник от Демократична България Тома Белев. Екологът се обърна към председателя на СОС Елен Герджиков, за да подчертае, че \"хората пият вода от чешмата\". Ако за нас ще има минерална вода, нека да е в стъклени шишета, иначе ще си нося мое, заяви Белев.Вода за общинските съветници има по настояване на лидера на ДСБ Атанас Атанасов, като общински съветник той ми направи забележка, че има само пред мен, отговори Герджиков. Той обаче обеща да се постарае бутилките да бъдат сменени. Председателят на групата на Демократична България, който е бивш съдия, нарече заседанието на СОС \"съдебно\" и предизвика смях сред колегите си. Той настоя в залата да има тишина и съветниците да не приказват помежду си. По настояване на Лалов работната група за изготвяне на новия правилник за работа на СОС се сдоби със срок за изготвянето му до 31 декември, а не до 19 януари. Ако срокът е по-дълъг, ще се срещаме веднъж в седмицата, няма да си наложим да работим всеки ден, мотивира се Лалов. Колегата му Белев пък искаше обсъждане с граждани да се прави по време на изготвяне на правилника, а не - след като проектът е готов да се провежда обществена дискусия. Трябва да има нещо подготвено, иначе какво ще обсъждат хората, контрира Малина Едрева от ГЕРБ. Аз съм съгласен и с г-жа Едрева, и с Демократична България. Нека създадем комисията, заяви позицията си независимият Борис Бонев. Към Столичния общински съвет ще има 13 комисии - 11 от тях са с председатели от ГЕРБ и СДС, а две - от ВМРО и Атака. Борислав Иванов от Атака, който бе избран и за четвърти зам.-председател на СОС, поема комисията по обществен ред. Карлос Контрера от ВМРО пък става шеф на транспорт и туризъм.Шеф на архитектурната комисия отново ще е юристката Силвия Христова. Финансовата комисия ще е начело с преподавателя от СУ Георги Георгиев. Д-р Веселин Милев поема тази за връзки с гражданите. Начело на комисията по образование и култура остава шефката на групата на ГЕРБ в СОС Малина Едрева.Шеф на комисията по инженерна инфраструктура е Прошко Прошков, в предишния мандат от РБ.Д-р Антон Койчев от СДС ще води комисията по здравеопазване. ", "date": "2019.11.19", "title": "Новите в СОС: Заседанието е съдебно, а водата трябва да е в стъклени бутилки"}
{"url": "https://offnews.bg/futbol/ventci-stefanov-ima-mnogo-kandidati-za-shef-na-bfs-berbatov-ne-e-var-715767.html", "text": "Президентът на Славия и член на Изпълкома на Българския футболен съюз Венцеслав Стефанов коментира проблемите в управлението на футболната централа и поведението на вицепрезидента Йордан Лечков, който оспорва вписването на временния бос на БФС Михаил Касабов.\"Според решението, което взехме на последния Изпълком, временно изпълняващ длъжността е Михаил Касабов. Йордан Лечков също беше от тези, които взеха решението. Всички се подписаха, но ако той не се е подписал, това говори лошо за него. Решихме единодушно сегашното ръководство да си подаде оставката, след като Борислав Михайлов подаде своята. Не знам защо Йордан Лечков прави така, че да изостря обстановката. Има стенограма. За да я видите, може да ви съдейства Михаил Касабов. Мога да кажа, че Лечков не казва истината\", обяви Венци Стефанов пред bTV.\"Йордан Лечков не е човекът, който ще определя съдбата на хората в БФС. Не знаех, че е туристическа фирма и че се грижи за пътуването и хотелите. Той е определен да отговаря за националния отбор и да помага със съвети. Виждате обаче каква е ситуацията там. Емил Костадинов отговаря за юношеските гарнитури и младежкия национален отбор там има напредък. Тези момчета от младежкия национален отбор, които разбиха Полша с 3:0, бяха събрани от Ангел Стойков преди шест години. Запомнете това име. Те са негови рожби. Сегашния му отбор (U19) също стигна до елитните квалификации. Сега са в Турция и Емил Костадинов е плътно до отбора. Проблемът при нас е, че развиваме качествени деца, които се развиват на ниво до 21 години, но след това се къса връзката. Защото не им се дава шанс да играят в отборите, а се взимат чужденци.След оставката на Борислав Михайлов започнаха да се пораждат порочни практики: Аз искам, той иска, друг иска да стане президент на БФС. Много кандидати се появиха. Сигурно са 99. Няма да се изненадам, ако Йоло Денев се кандидатира. Дали Емил Костадинов е готов за президент на БФС? Емо не страда от болни амбиции, той е кротък човек, върши си отлично работата, но не мисля, че има желание да е кандидат за БФС, защото не обича да се навежда.Любо Пенев е добро момче, хубаво играе тенис, разбира от футбол, но... Не мисля, че Димитър Бербатов е вариант. Той обича да гледа нещата отгоре, той е голямата работа. Трябва човек, който обича децата, футбола. Нужен е доказан човек. Борислав Михайлов с възможностите си, контактите си и авторитета си направи така, че непопулярната във футбола България да има толкова представители в структурите на УЕФА.За мен Ивелин Попов е прав да се откаже от националния отбор. Той е мъжко момче и не обича някой да му се качва на главата. Има сърце и дупе. Явно му е писнало всички да се правят на началници. Отиде да говори с феновете на мача с Англия, когато другите се прибраха. За мен ситуацията с расизма беше постановка. Кой я е наредил, не мога да кажа.Защо не питате Лечков кога ще има конгрес? Нали той определя. Трябва да се внимава, защото ако изборът е през януари или март, ще се обърка провеждането на първенството. Ще бъдат засегната работата на различни комисии\", каза Стефанов.", "date": "2019.11.19", "title": "Венци Стефанов: Има много кандидати за шеф на БФС, Бербатов не е вариант"}
{"url": "https://offnews.bg/politika/ninova-grupa-hora-v-natcionalnia-savet-iskat-ostavkata-mi-ostavka-ni-715763.html", "text": "Лидерът на БСП Корнелия Нинова потвърди думите си, че няма да подаде оставка и че .„Оставка няма да подавам. Неприятностите в БСП са вследствие на промяната, която започнахме преди 3 г. Промяната, която ограничи мандатите на народните представители. Решихме председателят да бъде избиран пряко от всички членове на партията, а не от определен кръг в БСП и да има само два мандата\", обяви тя пред Нова тв.Вътрешнопартийните тревоги идвали от желанието ѝ да промени партията и да я обнови.Пленумът на партията, който заседава в неделя, разгледа анализ за представянето на БСП на кметските избори, от който се разбра, че партията увеличава присъствието си в страната. Имаше обаче и алтернативен анализ, направен от члена на Националния съвет Чавдар Георгиев, който отчете, че местният вот е провал за БСП. Именно тогава бе обявено, че 50 души са поискали Нинова да подаде оставка.Основен опонент на Нинова е , който смята, че с този председател партията няма да спечели парламентарните избори.Днес лидерът обяви, че не отхвърля лидерския въпрос. За Нинова обаче е неприемливо единственият начин да се решат проблемите на партията да е нейната оставка.„В една демократична партия разногласията се решават с гласуване и с мнозинство. Алтернативният доклад беше отхвърлен от Националния съвет с 86 на 20 гласа\", коментира тя.Според нея  между група от хора от Националния съвет. \"Членовете на партията ще кажат как оценяват резултата и как оценяват ръководството от 1 декември до март, когато е отчетно-изборната кампания в БСП. Истинското решение е в партийните структури, не при нас, горе на върха”, обяви Нинова.Вътрешнопартийните дрязги не помагат за промяната в страната. Голяма част от хората не харесват партиите и го показват, като не гласуват, е категорична Нинова. ", "date": "2019.11.19", "title": "Нинова: Група хора в Националния съвет искат оставката ми. Оставка няма да има"}
{"url": "https://offnews.bg/ikonomika/prognoza-ikonomikata-na-balgaria-shte-se-zabavi-prez-sledvashtite-dve-715795.html", "text": "\"Българската икономика ще достигне пика си през 2019 г. и постепенно ще започне да се забавя през следващите две години. Въпреки това нашата прогноза е за умерен реален ръст на БВП от около 2.5% през 2020 г.“, коментира икономическият анализатор на Райфайзенбанк Емил Калчев.Финансовата институция публикува редовния си месечен икономически обзор с коментар на данните, налични към ноември, с фокус върху реалния сектор.Анализаторите на банката отбелязват, че според експресните оценки на НСИ, през третото тримесечие на 2019 г. реалният ръст на БВП достигна 3.7% на годишна база - по-висок от очакваното. Най-значителният компонент на БВП от страна на търсенето – крайното потребление, нарасна с 4.9% на годишна база. По-малкият компонент – брутното образуване на основен капитал, се увеличи с 2.2%. На този фон износът се увеличи до 0.4%, а вносът спадна с 1.7%.Коефициентът на заетост достигна 55.3% през третото тримесечие, а коефициентът на безработица намаля до рекордно ниско ниво от 3.7%. На този фон средната работна заплата се повиши със 132 лв., от 1117 лв. през третото тримесечие на 2018 г. на 1249 лв. през същото тримесечие на 2019 г. Ръстът в публичния сектор беше със 120 лв., а в частния със 135 лв. Така средната работна заплата в публичния сектор (1267 лв.) остана по-висока от тази в частния (1243 лв.).", "date": "2019.11.19", "title": "Прогноза: Икономиката на България ще се забави през следващите две години"}
{"url": "https://offnews.bg/112/otkriha-zastrelian-mlad-mazh-v-burgas-715764.html", "text": "Труп на млад мъж е открит в землището на кв. \"Долно Езерово\", съобщи МВР - Бургас.Сигналът е бил подаден на 18 ноември около 18 ч. във Второ Районно управление - Бургас, след което районът е отцепен и е извършен оглед.Мъжът е бил убит. Тялото е с огнестрелна рана в областта на гръдния кош.Трупът е откаран за аутопсия в \"Съдебна медицина\" към университетската болница в Бургас.По образуваното досъдбено производство са назначени множество експертизи.Работата продължава от служители на отдел \"Криминална полиция\" при ОДМВР - Бургас и Второ Районно управление – Бургас под прякото ръководство на Окръжна прокуратура – Бургас.", "date": "2019.11.19", "title": "Откриха застрелян млад мъж в Бургас"}
{"url": "https://offnews.bg/112/zastrelianiat-mazh-v-burgas-e-bil-kriminalno-proiaven-zadarzhani-sa-d-715794.html", "text": "Намереният в Бургас убит млад мъж е криминално проявен жител на града. За престъплението са задържани двама души, съобщи Областната дирекция на МВР в града преди минути.За убийството бе съобщено тази сутрин, когато още не беше установена самоличността на мъжа, чието тяло е било открито на 18 ноември привечер в землището на кв. \"Долно Езерово\" с огнестрелна рана в областта на гръдния кош.Съпричастността на двамата задържани към престъплението се изяснява, допълват от полицията.По случая работят отдел \"Криминална полиция\" при ОДМВР  - Бургас и Второ Районно управление - Бургас. Действията по разследването наблюдава Окръжната прокуратура в Бургас. Текат огледи, разпити и експертизи.По случая е образувано досъдебно производство.", "date": "2019.11.19", "title": "Застреляният мъж в Бургас е бил криминално проявен, задържани са двама"}
{"url": "https://offnews.bg/112/katastrofa-otne-zhivota-na-dvama-mazhe-na-magistrala-hemus-715761.html", "text": "Двама мъже са загинали в катастрофа на автомагистрала \"Хемус\", съобщи говорителят на Областната дирекция на МВР във Варна Ивана Милева.Тя е станала тази нощ, около 01:30 часа, в посока Варна, малко след Слънчево.Водачът на автомобил \"Мерцедес\" (51 г.) блъска мотоциклет \"Хонда\" и колата изхвърча от пътното платно.Шофьорът умира на място. Водачът на мотоциклета (58 г.) е откаран в болница, където по-късно е починал.По случая е образувано досъдебно производство.Изясняват се причините и обстоятелствата около инцидента.", "date": "2019.11.19", "title": "Катастрофа отне живота на двама мъже на магистрала Хемус"}
{"url": "https://offnews.bg/tenis/legenda-v-tenisa-predvizhda-svetlo-badeshte-za-tcitcipas-i-tijm-715772.html", "text": "Живата легенда в мъжкия тенис Род Лейвър поздрави младите Стефанос Циципас и Доминик Тийм след финалите на АТР в Лондон.Двамата изиграха страхотен двубой, завършил с победа на 21-годишният грък, който успя да стигне до успеха след решителен тайбрек в третия сет.Те успяха да достигнат до финала в година, в която в надпреварата участва тежката артилерия от суперзвезди - Рафаел Надал, Новак Джокович и Роджър Федерер.Това очаквано предизвика много коментари, че следващите поколения са готови да се намесят в битката и за турнирите от Големия шлем, които все още са доминирани от голямата тройка.\"Невероятно състезание, страхотно спортсменство, зараждащо се съперничество. Поздравления Стефанос Циципас - тенисът е в добри ръце.Доминик Тийм също имаше невероятна година и само няколко точки го разделиха от трофея. Очаквам и двамата да спечелят мейджър титли през 2020-та година\", написа Род Лейвър в официалния си профил в социалната мрежа Туитър.", "date": "2019.11.19", "title": "Легенда в тениса предвижда светло бъдеще за Циципас и Тийм"}
{"url": "https://offnews.bg/sviat/ucheni-v-kitaj-targuvat-nezakonno-s-organi-na-zatvornitci-715769.html", "text": "Учени от Австралийския национален университет алармираха световната медицинска общност, че в Китай незаконното вземане на органи от затворници за трансплантации продължава, съобщава Medik Forum, цитирайки специализираното издание BMC Medical Ethics.Експертите са анализирали данните предоставени от министерството на здравеопазването в Китай от 2015 година насам. Това е периодът, след който правителството пое ангажимент да прекрати експлантацията (отстраняването) на органи на затворници и да премине към напълно доброволно донорство. Данните обаче показват, че ситуацията не се е променила и данните се фалшифицират.Авторите на изследването призовават световната общност да обърне внимание на проблема, защото незаконното отнемане на органи може да бъде използвано и като наказание за политическите опоненти на съществуващия режим.\"Противоречивите, неправдоподобни и анормални артефакти в данните бяха открити в пет досиета, което позволява да предположим, че те са манипулирани, за да се осигури съответствие с официално обявените цифри. Под въпрос е достоверността на информацията за сегашната система на закупуване и разпределение на органи в Китай, включително и явния регистър, в който множество недоброволни донори са описани като доброволни\", се казва в заключението на изследователите.От 2010 година в Китай се вземат мерки за реформиране на системата за трансплантация на органи чрез развитие на инфраструктура за доброволно донорство. Това изискваше пренасочването на търговията с органи от китайските затвори към доброволните донори и донорите в мозъчна смърт.През 2015 години властите в Китай обявиха, че от 1 януари единствен източник на органи ще бъдат донорите в здравните заведения.", "date": "2019.11.19", "title": "Учени: В Китай търгуват незаконно с органи на затворници"}
{"url": "https://offnews.bg/medii/neli-todorova-e-reporterat-na-godinata-na-btv-715773.html", "text": "bTV Новините отбелязаха 19-ия си рожден ден на 18 ноември. По традиция, след вътрешно гласуване, бяха отличени репортер, кореспондент, оператор, продуцент и монтажист на 2019 година.Репортер на годината за 2019-а стана Нели Тодорова. Колегите ѝ я отличиха за работата ѝ по скандала „Терасагейт“, както и за отразяването на значими събития като теча на лични данни от НАП, проследяването на проектите за АЕЦ „Белене” и „Турски поток”.За кореспондент на годината редакцията на bTV Новините отличи Дани Атанасова с награда за работата ѝ по отразяване на събитията в Ямбол и региона.Борис Пинтев стана „Оператор на годината“ за трети път, Веселина Петракиева за четвърти път грабва приза „Продуцент на годината“, а Красимир Георгиев бе отличен за „Монтажист на годината” за създаването на редица репортажи и филми за новините и актуалните предавания на телевизията.", "date": "2019.11.19", "title": "Нели Тодорова е репортерът на годината на bTV"}
{"url": "https://offnews.bg/medii/bnt-prodade-pod-prikritie-na-nova-tv-chastnata-media-puska-seriala-715755.html", "text": "БНТ продаде на Нова телевизия правата за излъчване на сериала \"Под прикритие\". Всичките 60 серии от продукцията ще бъдат излъчени по частната медия. \"Под прикритие\" остава най-продаваният български сериал. Той обиколи три континента и беше преведен в близо 200 територии от цял свят. За мен това е голямо постижение, защото е признание за труда на БНТ. Изрично искам да благодаря на новото ръководство на Нова телевизия, което вярно на принципа, че подкрепя българското кино и българските сериали, е оценило високо нашата продукция и дава възможност на своите зрители да го видят, заяви по Канал 1 шефът на БНТ Емил Кошлуков. Радвам се, че обществена телевизия не в конкуренция, а в партньорство може да работи с частните медии на пазара и взаимно да бъдем полезни едни на други, взаимно да правим бизнес - за мен това е добра стъпка напред, допълни той. ", "date": "2019.11.19", "title": "БНТ продаде 'Под прикритие' на Нова тв, частната медия пуска сериала с Джаро, Иво и Куката"}
{"url": "https://offnews.bg/obshtestvo/tciala-nosht-bez-voda-v-chasti-ot-stolichnia-tcentar-i-belite-brezi-715690.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. От 23:00 часа до 5:00 часа тази нощ във връзка с извършване на тест на налягането във водопроводната мрежа в жк. „Белите брези\", се налага спиране на водоподаването на жк. „Белите брези\" - бул. „Гоце Делчев, бул. „България“ и ул. „Кюстендил“, ж.к. „Борово“ – ул. „Грамада“, ул. „Пирински проход“ и бул. „България“. От 23:00 часа до 04:00 часа във връзка с извършване на тест на налягането във водопроводната мрежа в Център, се налага спиране на водоподаването в района на бул. „Евлоги и Христо Георгиеви“, ул. „Граф Игнатиев“, бул. „Патриарх Евтимии“, бул. „Витоша“. Изграждане на сградно водопроводно отклоненние на ул. „Боян Магесник“ кв. „Подуене“ се налага спиране на водоподаването от 09:30 до 18:30 часа на ул. „Боян Магесник“ от ул. „Асенова крепост“ до ул. „Велчо Атанасов“ул. „Погледец“ от ул. „Боян Магесник“ до ул. „Бричебор“. ", "date": "2019.11.19", "title": "Цяла нощ без вода в части от столичния център и Белите брези"}
{"url": "https://offnews.bg/obshtestvo/esen-e-zadavat-se-valezhi-ostava-oblachno-i-maglivo-715711.html", "text": "Облаци и мъгли ще има и днес, ще духа слаб източен вятър. Максималните температури ще са между 13 и 18 градуса, но на местата с трайна мъгла ще останат около 11 градуса, според прогнозата на НИМХ. Над планините ще преобладава слънчево време, но след обяд облачността ще се увеличи. Ще духа слаб до умерен южен вятър. Максимална температура на 1200 метра около 12, а на 2000 метра – около 6 градуса.  Над Черноморието облачността ще е значителна, на места видимостта ще е намалена. Ще духа слаб вятър от изток-югоизток. Максимални температури на въздуха между 16 и 18 градуса. Температурата на морската вода е 17-18°. Вълнението на морето ще е 2-3 бала. През следващите дни от седмицата ще има валежи, температурите ще паднат, над 1800 м ще вали сняг. ", "date": "2019.11.19", "title": "Есен е: Задават се валежи, остава облачно и мъгливо"}
{"url": "https://offnews.bg/politika/karakachanov-prati-signal-do-glavnia-prokuror-za-opasni-sdruzhenia-na-715791.html", "text": "Вицепремиерът по обществения ред и сигурността Красимир Каракачанов подаде сигнал до главния прокурор за опити за създаване на македонско малцинство в България, съобщават от ВМРО.Според съобщението опасната дейност се извършва от две НПО-та - Гражданско сдружение за защита на основни индивидуални човешки права и Антични македонци, регистрирани в Благоевград. В уставите им са записани цели и задачи, сходни със забранената от Конституционния съд партия „ОМО – Илинден – ПИРИН\". Сред учредителите на едното сдружение фигурират и имена от ръководството на въпросната организация. И двете сдружения са регистрирани за извършване на дейност в частна полза.Това накара вицепремиерът Каракачанов да поиска от главния прокурор прекратяване регистрацията на двете сдружения. Такава възможност има съгласно разпоредбите на чл. 13 от Закона за юридическите лица с нестопанска цел, пишат от ВМРО.НПО-тата са регистрирани през август. В мотивите си учредителите са заявили, че ще осъществяват дейност за подкрепа в различни насоки на „македонското малцинство\" в Република България. В мотивите на сигнала Каракачанов посочва, че сдруженията имат опасни сходства с дейността на „ОМО – Илинден – ПИРИН\", опасни пропагандни дейности, които открито водят към сепаратизъм и формиране на малцинство, което е в противовес с Конституцията на Република България.", "date": "2019.11.19", "title": "Каракачанов прати сигнал до главния прокурор за опасни сдружения, наследници на ОМО - Илинден"}
{"url": "https://offnews.bg/politika/sos-si-izbira-chetvarti-zam-predsedatel-vmro-se-otplashta-na-ataka-s-715750.html", "text": "Столичният общински съвет ще си избира днес още един зам.-председател, след като в състава му се оформи четвърта политическа група. \"Патриоти за София\" се роди след като Борислав Иванов от \"Атака\" премина към ВМРО, а Волен Сидеров остана независим съветник. Под това име работиха заедно \"Атака\" и ВМРО и в предишния общински съвет. Именно Иванов ще е предложението за четвърти зам.-председател на СОС, по неофициална информация. Председател на СОС е Елен Герджиков, преди седмица за зам.-председатели бяха избрани проф. Иво Петров от ГЕРБ, Милка Христова от БСП и Борислав Игнатов от Демократична България. Днес Столичният общински съвет трябва да гласува и какви постоянни комисии ще има, както и съставите им. ", "date": "2019.11.19", "title": "СОС си избира четвърти зам.-председател, ВМРО се отплаща на Атака с поста"}
{"url": "https://offnews.bg/dw/tragvat-si-zashtoto-v-balgaria-skapani-sa-ne-samo-domatite-715757.html", "text": "Умувайки как да се справят с обезлюдяването на България и несекващата емиграция, управляващите решиха да пуснат в действие едно смазочно масло, за което се смята, че оправя всичко - подкупването. Зам.-министърът на труда и социалната политика Зорница Русинова съобщи, че по Оперативна програма “Развитие на човешките ресурси” се подготвя пакет от услуги в размер на 1200 лева месечно, с които в рамките на една година ще бъдат покривани разходи на млади българи, решили да се завърнат в страната. На първо време пари има за 350 семейства. Ако получи одобрение, екшън планът за новата “Република на младостта” ще влезе в действие от 1 януари догодина.Парите - стръвта на кукичкатаПрезумпцията, че хората напускат България само защото заплащането е ниско, е удобна за управляващите. Защото тя изключва състоянието на жизненоважни системи като:- образованието, където с всяка изминала година намаляват както учениците, така и добрите резултати;- здравеопазването, където медицинските сестри работят на две места, за да си осигурят малко повече пари, а болните на диализа си купуват катетрите;- социалното осигуряване, където втората пенсия е “семки и бонбонки”.Да не забравяме и мудната бюрокрация, тромавите административни процедури, слабо организираното гражданско общество, неефективното правораздаване. Казано накратко: посочената по-горе презумпция е удобна за управленците, тъй като отклонява вниманието от неспособността им да се справят с изброените проблеми.В България вече е имало подобна идея: срещу 5000 лева на семейство, опрощаване на данъци, бонуси към заплатите и осигурено жилище да се докарат 4000 специалисти, за да се оживят Странджа и Сакар, които в онези години по време на соца са най-обезлюдените райони на България. Но планът претърпя пълен крах още преди да е изтекъл срокът на договорите. Макар да не идваха отвън, а от вътрешността на страната, придошлите не се застояха, а тарикатите прибраха парите и бързо се изнесоха. Днес районът напомня пейзаж от чернобилския Припят.Днешните управляващи искат да върнат в страната хора, живели до момента в уредени правови държави. Обещаният пакет от стимули включва покриване на разходите за наем, детегледачка до записване на децата в ясла или детска градина, обучение по български за членове на семейството с чуждо гражданство. Ако обаче завръщащите се решат да се насочат към София, ще им се наложи да почакат, докато новата-стара кметица Йорданка Фандъкова най-сетне намери къде да построи нови детски градини. Ако ли пък се насочат към области с по-ниски от средните възнаграждения (като Търговище, Шумен и Пазарджик), на завръщащите се е обещан бонус от половин минимална работна заплата (305 лева), който ще се изплаща в продължение на една година. Като умножим 305 по 12, излиза сума от 1871 евро - пари, които нискоквалифициран работник би могъл да изкара за месец в някоя от големите европейски държави.Попитайте ги пакВместо да пускат евтини примамки и да харчат средства за кариерни форуми в чужбина, посещавани от най-много 200-300 български мигранти, управляващите могат да попитат заминаващите за Германия лекари, програмисти или строителни работници защо не остават на работа в родината си. “Нямам избор дали да специализирам със субсидия от държавата или не, конкурсите са шуробаджанащина”, ще каже лекарят. “В чужбина ми предлагат и жилище”, ще добави програмистът. “Ще имам добри осигуровки плюс истинска застраховка и работно облекло”, ще отговори строителният работник. Падне ли от скелето в България, и един лев няма да получи, защото мнозина работят без трудови договори.По правило хората напускат България не защото не могат да си намерят работа или на всяка цена държат да придобият опит навън. Те напускат, защото не виждат онази перспектива, заради която биха останали тук, при семействата, роднините и приятелите си. Тръгват си, защото в тази държава скапани са не само доматите. Но властта си прави оглушки.Да не се излагаме пред \"чужденците\"Иначе за нашите си “чужденци” държавната администрация щяла да се стегне. Обещава бърза писта за придвижване на документите пред НАП, НОИ и местните управи. И дори финансови посредници за отпускане на микрокредити по същата оперативна програма, по която ще искат парите за “примамките”. Но да попитаме: това не дискриминира ли българските граждани, все още живеещи по тези земи, които също биха искали да получават бързи и качествени услуги, вместо да чакат по гишета и да бутат рушвети за щяло и нещяло?А и кой ли би се вързал на поканата, при положение че става дума за сума, равняваща се на малко над 600 евро? Не и българите, установили се на добри места и развили добра кариера. Нито тези, изтеглили близките си. Нито пък старата емиграция. Може би някои току-що завършили студенти. Или пък хора, при които се е задействал емоционалният спусък.Да обобщим: властта иска да похарчи пари на европейските данъкоплатци (в това число и българските) за един нефелен опит да върне българи в родината им. Какво ли би станало, ако Франция поиска да върне френските лекари от Швейцария. Или Полша добрите си водопроводчици от Великобритания. Или Италия младите си хора от Германия (близо 800 000 италианци на възраст до 34 години живеят в други европейски държави).Да, би било чудесно компетентни българи от чужбина да постъпят на работа в държавната администрация. Така тя може и да престане да бъде развъдник на партийни калинки и синекурни храненици. Но това е също толкова утопично, колкото и надеждата да се завърнат, да кажем, половината от общо милион български емигранти, с чиято помощ да спрем упадъка на родната ни демокрация. Ето за това си струва да платим - за спасението на демокрацията ни.***Тази статия е част от проекта \"Let´s face it: should I stay or should I go?\". В продължение на няколко месеца публикуваме репортажи и видеа, посветени на миграцията от България към Германия. Информираме за живота в Германия, за предизвикателствата и трудностите в началото. Показваме истории на българи, решили да заминат. Или такива, решили да се върнат. Let´s face it! Следвайте нашия хаштаг #DWstayorgoБ. ред. - Статията на Емилия Милчева е от .", "date": "2019.11.19", "title": "Тръгват си, защото в България скапани са не само доматите"}
{"url": "https://offnews.bg/futbol/popeto-mozhe-da-se-zavarne-v-levski-715770.html", "text": "Вече бившият капитан на българския национален отбор по футбол Ивелин Попов може да се завърне в Левски, пише \"Меридиан мач\".\"Сините\" следят ситуацията около Попето и руския Ростов. Тимът се намира в сериозна криза, а играчите не са получавали заплати от три месеца.Треньорът на Ростов Валерий Карпин дори обяви, че е възможно да си тръгне заедно с няколко от титулярите, ако статуквото се запази.Попов, който е юноша на Левски вече да отказа да заиграе на \"Герена\" през миналата зима, но сега ситуацията за него е различна.Изданието припомня, че 26-кратните шампиони изпитват трудности с привличането на бивши кадри на Литекс и сделката няма да е лесна за реализиране.", "date": "2019.11.19", "title": "Попето може да се завърне в Левски"}
{"url": "https://offnews.bg/tenis/federer-izobshto-ne-misli-za-otkazvane-715768.html", "text": "Швейцарската легенда в мъжкия тенис Роджър Федерер изобщо не прави планове да спира с тениса. Напук на очакванията на доста хора, Маестрото сподели, че се чувства много добре физически.Федерер е на респектиращите 38 години, но изглежда много солиден на корта, като възрастта му изобщо не му личи, имайки предвид и немалкото му успехи през сезона.\"Моето отказване ще зависи от здравето ми. Преди мислех, че ще играя до 35-36 години, но сега изобщо не мисля за спиране.В момента не виждам абсолютно никаква причина да спирам с тениса. Физически се справям доста добре, чувствам се супер за тези години.Да ви кажа честно дори не мога да подскажа в кой момент ще реша да спра, тъй като наистина, както вече казах, не съм мислил за това\", каза Федерер.", "date": "2019.11.19", "title": "Федерер изобщо не мисли за отказване"}
{"url": "https://offnews.bg/zdrave/sastoianieto-na-detcata-s-hranitelno-otraviane-se-podobriava-barzo-715759.html", "text": "Бързо се подобрява състоянието на на децата, приети в болница с хранително отравяне след обяд в училищен стол. От около 19 ч. вчера до полунощ в спешното отделение на болницата в Ямбол бяха приети 22 ученици на възраст между 7 и 11 г.\"Всички дечица към тази сутрин са в стабилно общо състояние. Добрата новина е, че много бързо се подобряват - каза дежурният в спешното отделение д-р Валентин Вълчев пред bTV. -Началото на симптомите е започнало около 17 ч. вчера. Първите дечица са постъпили в спешното отделение някъде около 19 ч.Точно тези, първите четири-пет дечица бяха с по-тежки симптоми - говорим за повръщане, болки в корема. Това са симптоми от клинична картина на хранително отравяне.\"Всички деца са от с. Хаджидимово. Обядвали са в училищния стол в съседното село Дражево, където учат. Фирмата, която зарежда училищния стол, разпределя храната и за всички останали училища в община Тунджа. Около 1300 деца само днес са консумирали от нея.Те ще бъдат изписани не по-рано от 48 часа след постъпването им в болница, ако са в добро и стабилно общо състояние.А какво е причинило отравянето? На този въпрос отговор трябва да даде Регионалната здравна инспекция в Ямбол. Започнала е проверка, в която участва и БАБХ.", "date": "2019.11.19", "title": "Състоянието на децата с хранително отравяне се подобрява бързо"}
{"url": "https://offnews.bg/politika/bonev-mnozinstvoto-na-gerb-v-sos-i-fandakova-kato-kmet-shte-badat-zag-715758.html", "text": "\"На мен също не ми е приятно, че ГЕРБ имат мнозинство в Столичния общински съвет, не ми е приятно, че Йорданка Фандъкова спечели изборите и смятам, че това ще бъде загуба от 4 години за развитието на София. Но, в крайна сметка, тя е кмет, ГЕРБ имат мнозинство и е нормално да имат председател на общинския съвет\", каза независимият общински съветник Борис Бонев от \"Спаси София\" пред bTV. Той нарече \"абсурдно\" обвинението за колаборация между него и ГЕРБ за гласуването на кандидатурата на Елен Герджиков за председател на Столичния общински съвет. Той отново отказа да потвърди или отрече информацията, че е гласувал в полза на кандидатурата на ГЕРБ и увери, че \"Спаси София\" отдавна са доказали, че ГЕРБ не могат да разчитат на тях за подкрепа. Обяснението, което той даде за отказа си да разкрие как е гласувал беше следното:Той заяви, че е \"за\" вотът да бъде явен и отрече да е имал разговори с групата на ГЕРБ за подкрепа за когото и да било, нито с БСП, нито с Демократична България. Потвърди също, че иска да бъде зам.-председател на СОС, за да имат 40-те хил. софиянци, гласували за него, представителство.\"Моето желание и амбиция е да сме на терена на реалната работа, а не на терена на един политически фалш. За мен войната приключи на трети ноември и това, от което хората имат нужда е да решаваме проблеми, истинските проблеми. Вече сме разписали над 28 страници с предложения как да се промени този правилник, най-вече с цел прозрачност и участие на гражданите - реално и активно - във взимането на решенията\", каза още Бонев.На въпрос какво може да промени при положение, че е сам в Съвета, той отговори: \"В предизборната кампания много от основните приоритети бяха споделени от различните участници на тези избори и сега ще стане ясно, когато започнат да се дават предложения по тези приоритети и да се гласува, кой е реална опозиция, кой е реално конструктивен и кой е бил лицемерен по време на предизборната си кампания и е предлагал неща, които няма никакво намерение да изпълни\".", "date": "2019.11.19", "title": "Бонев: Мнозинството на ГЕРБ в СОС и Фандъкова като кмет ще бъдат загуба от 4 г. за развитието на София"}
{"url": "https://offnews.bg/ikonomika/analiz-rabotodatelite-lazhat-za-parvia-den-ot-bolnichnite-715756.html", "text": "Не в 14, а в едва 5 държави в ЕС работниците не получават плащания от първия ден. Впоследствие в 2 от тези пет държави работодателят, не осигурителният фонд, поема отговорността за заболелия служител. Cред единствените три държави, в които бизнесът няма никакво отношение към болничните, са държави като офшорката Кипър.Това показва преглед на законодателството в страните от ЕС, в които, според работодателски организации, работниците не получават нито обезщетение, нито трудови възнаграждения в първите дни от временната нетрудоспособност, подготвен от експерти на КТ \"Подкрепа\".Според събраните данни реалността се оказва съвсем различна от твърденията, че работодателите не изплащат болничните.Eдин от най-фрапиращите случаи, посочени от работодателите, беше Швеция, където те твърдят, че срокът, в който работникът остава без всякакви средства е 7 дни и стига до 90! Това е напълно невярно – работникът получава плащане от първия ден на разболяването си. Единствено когато е самоосигуряващ се, може да не получава средства от осигурителния фонд, ако не плаща вноски в него, което е логично. В Австрия работодателят плаща от първия ден и продължава да го прави цели 12 седмици. Там действа т. нар. „принцип на продължаващо възнаграждение“, въпреки че човекът не е на работното си място. Има и държави членки, в които задължението за плащане от първия ден от страна на работодателя не е вписано в закон, а е част от колективни трудови договори. Те обаче покриват всички или почти всички работници и служители в страната, тъй като там социалният диалог е добър и никой работодател не би си позволил да откаже започване на преговори за КТД, както в България. Никой работодател не би си позволил също да заяви, че работниците са мързеливи, а той им изработва заплатите, посочват от КТ \"Подкрепа\".Според анализа на експертите на синдиката, aко погледнем колко дни от периода на временна нетрудоспособност се покрива от работодателите в държавите членки на ЕС, ще установим, че българските работодатели са най-облагодетелствани.Девет са държавите, в които бизнесът покрива между 2 и 10 дни, тук е и България с три. В цели 11 държави работодателите изплащат обезщетения/заплати повече от 30 дни. В допълнение, в немалко страни единствено бизнесът плаща осигуровки за общо заболяване, у нас те се делят между работника и работодателя.Обръщаме внимание и на още една лъжа, която се тиражира. Ръст на изплатените болнични дни в последните години наистина има, но той не е 10 млн. дни. Всъщност отчетът на НОИ за 2012 г. сочи, че болничните дни през годината са 12 100 012, а през 2018 г. са били 14 668 561. Разликата е 2,5 млн. дни – четири пъти по-малко от твърденията на работодателски организации, посочват от профсъюза.", "date": "2019.11.19", "title": "Анализ: Работодателите лъжат за първия ден от болничните"}
{"url": "https://offnews.bg/futbol/kavani-nalita-na-boj-na-mesi-toj-otvrashta-video-715775.html", "text": "Южноамериканските звезди Единсон Кавани и Лионел Меси бяха много близо до физическа саморазправа по време на приятелската среща между Аржентина и Уругвай.Контролата между двата отбора завърши при резултат 2:2 в Тел Авив.Между двамата футболисти възниква скандал и двамата си разменят остри реплики.Твърди се, че Кавани е поискал от Меси да разрешат спора \"като мъже\". На отправеното предизвикателство аржентинецът е отговорил с думите: \"Когато пожелаеш\".\"Нормални неща, все пак това е футболно дерби. Мачът беше тежък, имаше всички белези на южноамериканския футбол, като и двата отбора показаха добри неща\", каза Кавани след срещата.Иначе снощи Меси отбеляза юбилейно попадение за Аржентина.Нападателят бе точен от дузпа в добавеното време, с което донесе равенство между двата отбор и вече има 70 гола за \"гаучосите\".", "date": "2019.11.19", "title": "Кавани налита на бой на Меси, той отвръща (видео)"}
{"url": "https://offnews.bg/politika/9-ot-oik-s-osobeno-mnenie-razlikata-mezhdu-manolova-i-fandakova-e-po-715734.html", "text": "Възможно е отчетените резултати от изборите за кмет на София да не отразяват действителната воля на избирателите, твърдят деветима от 37-те членове на Общинската избирателна комисия в столицата. Всички те са сложили подписите си под особено мнение в официалния протокол, съставен на 4 ноември в 5:20 ч. сутринта. Той е публикуван в сайта на ЦИК, показа проверка на OFFNews, но досега не е получавал гласност.В особеното мнение на деветимата се казва:\"Разликата между спечелилия кандидат за кмет на СО г-жа Йорданка Фандъкова и независимия кандидат Мая Божидарова Манолова-Найденова, издигнат от ИК,  в квартал \"Христо Ботев\" - район \"Слатина\", квартал \"Факултета\" - район \"Красна поляна\", и квартал \"Филиповци\" - район \"Люлин\", където изборните резултати се различават от резултатите в другите секции в същите райони, както и подадените сигнали и твърдения за възможно манипулиран вот, както и големия брой недействителни бюлетини, считаме, че е възможно отчетените резултати да не отразяват действителната воля на избирателите\".Подписалите се под особеното мнение са членовете на ОИК Владимир Добрев, Илия Илиев, Маринка Якова, Борка Паракозова, Дарина Пачева, Таня Дишлиева, Живка Котева, Ясен Стоев и секретарят Жана Иванова.Неголямата разлика в броя на гласовете за Фандъкова (ГЕРБ) и Манолова (Инициативен комитет), за която пишат членовете на ОИК, е точно 22 366 гласа според окончателните данни на ЦИК. Съмненията за манипулиран вот в ромските секции в цитираните квартали идват от огромната подкрепа за ГЕРБ в тях и солидната разлика между гласуването там и в други секции в кварталите.Изразеното особено мнение от деветимата не води до последствия, касаещи изборните резултати. Официално те са обявени в този си вид.Инициативният комитет, който издигна кандидатурата на Мая Манолова за кмет на София, внесе жалба в съда с твърдение за сериозни изборни нарушения, включително купуване на гласове, и поиска касиране на вота. Възраженията на щаба бяха събрани и предадени в 14 класьора.Делото е насрочено за 21 ноември в Административния съд в София. Според ЦИК \"няма информация за тежки нарушения на изборния процес в София, които биха могли да предизвикат касиране на вота\" - по думите на говорителя ѝ Александър Андреев.", "date": "2019.11.19", "title": "9 от ОИК с особено мнение: Разликата между Манолова и Фандъкова е по-малка от съмнителните гласове"}
{"url": "https://offnews.bg/sviat/kitaj-samo-pekin-mozhe-da-otmeni-reshenieto-za-maskite-na-protestite-715776.html", "text": "Китайският парламент е единствената институция, която може да взема тълкувателни решения по хонконгската конституция, заяви говорител на парламентарната комисия по юридически въпроси на Общокитайското събрание на народните представители, цитиран от БТА.Изказването е във връзка с решението на хонконгския Върховен съд от вчера. Съдът отмени като противоконституционна забраната за носене на маски за лице по време на протестите в автономния район. Забраната бе наложена през октомври от властите в Хонконг заради продължаващите от юни протести.Цзан добави, че само Общокитайското събрание на народните представители може да взема решения дали разпоредбите на хонконгските власти противоречат на основния закон или не. \"Никоя друга институция няма правото да дава оценки или да взема решения\", подчерта той.", "date": "2019.11.19", "title": "Китай: Само Пекин може да отмени решението за маските на протестите"}
{"url": "https://offnews.bg/zdrave/izsledvane-ustanoviava-che-chaiat-ot-hibiskus-ima-protivorakovi-svojs-715777.html", "text": "Проучване на експертите от Университета Уиндзор (Канада) открива, че екстрактът на хибискуса (Hibiscus rosa-sinesis), известен като китайска роза, има мощни противоракови свойства. Не само унищожава клетките на рака на млечната жлеза, но и не нанася вреда на здравите клетки. Данните, цитирани от Natural News са публикувани в списание BMC Contemporaryand Alternative Medicine.Анализите показват още, че използването на екстракт от хибискус може да подпомогне ефективността на лекарствената терапия. Експерименталните резултати от изследването показват, че екстрактът от цвета на хибискуса унищожава както негативните, така естроген рецептор-позитивните клетки на рака на млечната жлеза. Според специалистите той действа изборно и разрушава раковите клетки, оставяйки здравите незасегнати.Добавянето на екстракт от хибискус към лекарствените терапии подобрява активацията на апоптозата (програмираната клетъчна смърт) на раковите клетки.Препаратите за химиотерапия усилват своето действие при едновременното им използване с екстракта, показват резултатите от изследването.Ракът на млечната жлеза е най-разпространеното онкологично заболяване при жените. Повечето методи на лечение, основани на фармацевтични препарати, имат странични ефекти за организма, което ги прави проблемни при продължителна терапия.", "date": "2019.11.19", "title": "Изследване установява, че чаят от хибискус има противоракови свойства"}
{"url": "https://offnews.bg/sviat/pozhari-obviha-sidni-v-otrovna-magla-715774.html", "text": "Сидни потъна в дебела отровна мъгла, подхранвана от пушека от пожарите, които бушуват по източното крайбрежие на Австралия от петък, предаде БТА.Замърсяването на въздуха в града стигна опасни нива, сочат официални съобщения, според които концентрацията на фини прахови частици е достигнала в някои квартали 186 на милион - сравнима с тази в индийската столица Делхи. На местните жители е препоръчано по възможност да не излизат навън.По обяд мъглата започна да се разсейва, но според метеоролозите вечерта отново ще се сгъсти.Смята се, че фините частици дразнят дихателните органи и влошават сърдечните и белодробните заболявания, каза Ричард Брум от здравните власти в югоизточния щат Нов Южен Уелс.Мъглата в щатската столица Сидни се дължи до голяма степен на дима на гигантския пожар, вилнеещ в два национални парка на стотина километра северозападно от града.Пламъците бушуват от няколко дни и са изгорели вече близо 140 000 хектара савана.Шестима души са загинали и стотина къщи - разрушени, при пожари в щатите Нов Южен Уелс и Куинсланд от началото на пожароопасния сезон през септември. Очакват се повишени температури - до 40 градуса по Целзий, силни ветрове и намалена влажност на въздуха, което увеличава риска от нови пожари утре.Над 110 огнища на пожари все още са активни. Пламъците са обхванали повече от един милион хектара растителност.", "date": "2019.11.19", "title": "Пожари обвиха Сидни в отровна мъгла"}
{"url": "https://offnews.bg/evropa/21-ot-evropejskia-biudzhet-shte-otidat-za-borba-s-klimatichnite-prome-715760.html", "text": "21% от европейския бюджет за 2020 г. са предвидени за борба с климатичните промени. Той бе одобрен снощи, след дълги спорове, от Европейската комисия, Съвета и Европейския парламент, предаде кореспондентът на БНР в Брюксел. Предстои гласуването му в комисиите и пленарната зала на парламента.Европейският бюджет 2020 г. възлиза на близо 170 млрд. евро бюджетни кредити за поети задължения или средства, за които могат да бъдат сключени договори през следващата година и близо 155 млрд. евро бюджетни кредити за плащания, т.е. парите, които ще бъдат изплатени.Около 84 млрд. от бюджетните кредити са за повишаване конкурентоспособността на икономиката. От тях около 59 млрд. са насочени за намаляване на икономическите разлики в страните-членки.21-те процента от общия бюджет за борба с климатичните промени включват например програмата LIFE за околната среда и изменението на климата (589,6 млн. евро, с 5,6% повече, отколкото през 2019 г.). „Хоризонт 2020“, която допринася значително за изпълнението на свързаните с климата цели, ще получи 13,46 млрд. евро (+8,8%). Енергийното направление на Механизма за свързване на Европа, което инвестира в широкомащабното внедряване на възобновяеми източници, ще получи 1,28 млрд. евро (+35%).Земеделските стопани ще получат над 58 млрд. евро.За сателитната система „Галилео“ са предвидени\" 1,2 млрд. евро, за да увеличи своя пазарен дял и да достигне 1,2 млрд. ползватели до края на 2020 г.Увеличени са и средствата по програмата „Еразъм“ с 3,6%. Те възлизат на 2,89 милиарда евро.Преговорите между различните европейски институции относно бюджета за 2020 година протекоха трудно, като страни-членки настояваха за намаляване на общите разходи. Нужният компромис беше постигнат снощи, малко преди крайния срок. Анализаторите предвиждат трудностите да са по-сериозни в течащите и в момента обсъждания за дългосрочния бюджет от 2021 до 2027.", "date": "2019.11.19", "title": "21% от европейския бюджет ще отидат за борба с климатичните промени"}
{"url": "https://offnews.bg/politika/prezidentat-za-ukaza-za-geshev-ne-sam-chovek-kojto-protaka-715783.html", "text": "\"Ултиматуми не приемам от никого. Ще реша в обозрим срок. Виждате, че не съм човек, който протака и използва различни машинации. Отговорът на всички ваши въпроси е в Конституцията, четете внимателно и там ще си отговорите.\"Това обяви президентът Румен Радев днес по повод подписването на указа за избор на Иван Гешев за главен прокурор. Той бе попитан от журналисти за указа, след като .Държавният глава посочи, че , но не посочи в какъв срок ще се произнесе по указа.В отговор на искането на ВСС да подпише указа в 3- до 7-дневен срок Радев заяви: „И аз се обърнах към ВСС също с настояване, което те, разбира се, не изпълниха по най-добрия начин“, допълни още президентът.Избора на Гешев коментира и премиерът Бойко Борисов днес. По думите му той не влязъл „в капана на опозицията и БСП да предложа кандидат“.\"Не им се хванах. Те сега се чудят какво да направят и казват – „Не, не, те професионалните му качества са добри“. Ама ние не избираме булка. Ние избираме главен прокурор. Щом са му добри професионалните качества… колкото го познават другите, толкова го познавам и аз. Изцяло сме стъпили на професионалните качества и избора. С Христо Иванов така го променихме закона, че прокурорите да си избират прокурор, съдиите – съдии“, отговори Борисов на журналистически въпрос.", "date": "2019.11.19", "title": "Президентът за указа за Гешев: Не съм човек, който протака"}
{"url": "https://offnews.bg/obshtestvo/sindikatite-iskame-garantcii-za-bolnichnite-protest-shte-ima-715798.html", "text": "Въпреки заявлението на премиера Бойко Борисов, че промяна в изплащането на болнични няма да има, синдикатите настояват да бъдат дадени гаранции, че предложението първият ден от болничния да е за сметка на работещия няма да бъде входирано в Народното събрание.Те са категорични, че ще излязат на протест в края на ноември, стана ясно след провелото се заседание на двата стачни комитета от КТ \"Подкрепа” и КНСБ.\"Няма да отменим провеждането на този протестен митинг, за да им кажем, че повече не бива да си правят експерименти с хората на България. Крайно време е българското правителство да разбере, че не може да си играе с нервите на българските граждани, не може да се подиграва с хората и никой не трябва да си прави експерименти, за да види доколко е популярен или непопулярен\", отсече председателят на националния стачен комитет на КТ Подкрепа Любка Георгиева, цитирана от Дарик.В отговор на въпрос как коментира думите на премиера, че синдикатите са във възторг, че минималната пенсия ще стане 250 лева, Любка Георгиева попита вижда ли се такъв възторг, изписан по лицата им. Тя посочи, че иска от премиера план-сметка как с 250 лева за месец български пенсионер да оцелее и да дочака и следващите 250 лева.КТ \"Подкрепа” и КНСБ заявиха, че очакват спешна среща с премиера Борисов и свикване на Национален съвет за тристранно сътрудничество. ", "date": "2019.11.19", "title": "Синдикатите: Искаме гаранции за болничните, протест ще има"}
{"url": "https://offnews.bg/interviu/imat-li-prilozhenie-zamrazenite-stvolovi-kletki-ot-papna-vrav-715389.html", "text": "Проф. Наумова, откога съществува банката и колко проби съхранява?Българската национална банка за стволови клетки (БНСК) от пъпна връв съществува от 2009 година. Освен Банка за стволови клетки от пъпна връв има и национален регистър за стволови клетки, където се включват пълнолетни хора, здрави, готови да дарят част от своята кръв или тъкан (когато става дума за костен мозък), за да спасят един човешки живот. И двете форми на тази национална структура са предназначени за алогенни трансплантации (от донор) на стволови клетки.Уточнявам го, защото това означава, че всеки пациент по света може да се възползва от ресурса ни, тъй като сме членове на световния регистър за костен мозък и стволови клетки. Търси се съвместим донор между всички дарители, които са повече от 30 млн. за доброволните донори и повече от 750 хиляди единици кръв от пъпна връв. Във всички публични банки за стволови клетки, които са около 50 в света. Така че тази международна организация изисква стандартизиране на процедурите, във всички звена на БСК и регистъра.В БНСК в момента се съхраняват около 500 проби на стволови клетки от пъпна връв. Toва е малък брой в сравнение с практиката в други страни. В регистъра имаме около 3000 дарители, което пак е малко. За нашата популация трябва да са минимум 10 000, а ако са 50 000, е най-добре, тогава наистина ще можем и сами да обслужване нашите пациенти.Как може да се дарят стволови клетки от пъпна връв?Хората, които биха искали да дарят, нямат някакви сериозни ангажименти. Опитваме се максимално да ги облекчим в това, което зависи от нас. Трябва да се свържат с НБСК, да се проведе разговор с колегите, да дойдат на място или да се изпратят документи по електронен път. Дарителите се запознават предварително с условията. Документите могат да се попълват и вкъщи. Има и медицинска част, свързана с наследствени заболявания на фамилията.Взимат се проби на майката, което може да се осъществи и след раждането. Контактът с човека, който организира взимането и пренасянето на кръвта, е непрекъснат. Обикновено, когато става дума за София, отиват хора от нашата структура. Единственото неудобство, което сме срещали, е свързано със законодателството ни – става дума за разрешението да се вземе единицата в съответната болница. Според закона ние трябва да сключим договор със съответната болница, да се визират ангажиментите на двете страни.Разрешението да се вземат, обработват и съхраняват тези клетки е на нашата болница. Проблемът е, че нямаме договор с всички болници, а и не всички желаят да сключат такъв с нас.Защо?Мотивите са различни. Това е допълнителна манипулация за акушер-гинеколога, който води раждането.Която не му се заплаща?Тази дейност за публичната банка не се заплаща, защото е доброволна акция. Затова и ние имаме малък персонал, извършваме много голяма част от дейностите си без да ни се заплаща допълнително – промотивните дейности, семинарите с родилки, публични форуми с пациентски организации.В закона е обяснено, че пробите трябва да се вземат от акушер-гинеколог в болница, която има договорни отношения с нас. Необходими са законодателни промени в наредбите, с които се изпълнява и закона за трансплантация. Това е нещо, което предстои да се оптимизира.Промените, които се предвиждат в Закона за трансплантациите, решават ли тези проблеми?Ние сме дали предложения, с които да се улесни работата на НБСК, но има доста голям проблем по отношение на юридическата формулировка. Има една възможност, ако самите АГ болници се съгласят, те също да получат разрешение за взимане на такъв материал. Това обаче значи пререгистрации на болниците, защото е невъзможно всички те да имат договори и да им се заплаща от Александровска болница. Тук няма външни приходи, които могат да покриват тези разноски, така че медицинската общност трябва да бъде обединена около това, че трябва да се действа максимално за тази дарителска дейност.Заплащат ли нещо донорите?Нищо не заплащат, нямат никакви финансови взаимоотношения с нас.За изследванията?Има го в някои страни. Донорите, освен че даряват частица от себе си, заплащат за изследванията си.Не е ли абсурдно?Не е абсурдно, който може да си го позволи, го прави в някои страни.Какъв е процесът на освобождаване на проба и има ли запитвания към вас? Щом сте част от световната мрежа, би трябвало и да предоставяте такива клетки и други държави.Разбира се, ако се намери подходящ донор. Това е една добре смазана машина със съответните регулации. Прави се запитване, потвърдително типизиране, изисква малко време да се уточнят нещата и когато всичко е наред и донорът потвърди желанието си, се прави вземането на стволови клетки и изпращането им до мястото, където трябва да бъдат трансплантирани. При нас имаме един такъв случай преди две години. Един донор от нашия регистър даде стволови клетки за пациент в Англия, сега имаме ново запитване, но все още не е приключил процесът.По отношение на банката сме имали запитвания от чужбина, но не се е стигало до окончателно искане.", "date": "2019.11.19", "title": "Имат ли приложение замразените стволови клетки от пъпна връв"}
{"url": "https://offnews.bg/obshtestvo/vzrivove-spirat-dvizhenieto-po-republikanski-pat-i-4-utre-715784.html", "text": "Взривни работи, свързани с изграждането на участъка от магистрала \"Хемус\" между Буховци и Белокопитово, ще наложат спирането на движението по републикански път I-4 от Търговище до пътен възел \"Белокопитово\" утре, предупреждава агенция \"Пътна инфраструктура\".На 20 ноември от 16 до 17 ч. ще бъде ограничено движението по път I-4 София – Варна в участъка от град Търговище (при 228-ми км) до пътен възел „Белокопитово“ (при 258-ми км).Превозните средства ще бъдат пренасочени при 228-ми км на път I-4 по път II-49 Търговище – Разград до кръговото кръстовище при с. Трапище и по път II-51 Трапище – Лозница – Мировец, до кръстовището с път I-2 Разград – Шумен в посока п. в. „Белокопитово“ и обратно.Движението в отсечката ще бъде ограничено между 16 и 17 ч. и на 27 ноември.Необходимо е шофьорите да карат с повишено внимание, като спазват стриктно поставената сигнализация и указанията на „Пътна полиция“.", "date": "2019.11.19", "title": "Взривове спират движението по републикански път I-4 утре"}
{"url": "https://offnews.bg/ikonomika/startira-parviat-fond-za-investitcii-v-izkustvoto-v-balgaria-715800.html", "text": "Първият в Източна Европа фонд за инвестиции в изкуството стартира в България.Инвестиционният фонд Експат Глобално Изкуство има богато портфолио от картини, фотографии, скулптури. Около 120 от тях ще бъдат показани и предложени на аукцион днес във Военния клуб. Гости на гала-вечерята, по време на която ще се състои и търг с тайно и явно наддаване, ще бъдат сегашни акционери, бъдещи инвеститори, колекционери и творци.Специално за събитието пристига известният американски експерт в областта на инвестициите в изкуството Jo La Placa (Джоу Ла Плака). Той ще изнесе кратка лекция за изкуството като атрактивен инвестиционен клас. Колекцията от активи на инвестиционния фонд включва произведения от различни автори, период и стил. Сред тях са картини от всепризнати майстори като Светлин Русев, Дечко Узунов, Димитър Казаков – Нерон, Бенчо Обрешков, творби на установени автори като Иван Кюранов и Свилен Стефанов, както и творчество от съвременни и все още неизвестни артисти, чиято работа се оценява като перспективна и печеливша в бъдеще.Специално внимание ще бъде обърнато на Петра Димитрова (23 г.) от Варна, която ще бъде представена с 21 свои картини. Петра спечели първа награда в категория „Живопис“ на Националния конкурс за съвременно изкуство за млади автори, организиран от Експат Глобално Изкуство през юни 2019 г.", "date": "2019.11.19", "title": "Стартира първият фонд за инвестиции в изкуството в България"}
{"url": "https://offnews.bg/112/razkriha-grupa-za-izrabotvane-na-falshivi-pari-i-dokumenti-715797.html", "text": "Шестима души - трима задържани, един под домашен арест заради влошено здраве и един с парична гаранция, са хванати за продажба на фалшиви документи.Изготвяни са от дипломи за основно, средно и висше образование, лични карти, шофьорски книжки и паспорти, до почти цялата палитра от документи, използвани от административните институции в страната. Тарифата за международен паспорт и лични карти е била 600 лева, за свидетелство за управление – 300 лева, диплома за основно образование – 180 лева, за средно - 250 лева, а за висше – до 650 лева, фалшив акт за раждане достигал до 150 лева.Основните клиенти били от Северна Македония, Албания и Косово, имало и такива от арабски и азиатски произход. Документите са били ползвани най-вече на територията на ЕС, от услугите на групата са се възползвали и каналите за трафик на мигранти. Групата е била специализирана в направата най-вече на лични документи - пластики, изработката била толкова качествена, че единствено специалист би могъл да различи фалшификата.Шестимата са част от добре структурирана организирана престъпна група, работила в две направления – изработване на фалшиви документи и на пари. Групата е работила на територията на страната - София, Кюстендил и Варна. Първото ниво от нея е отговаряло за набиране на клиенти, а на второто са били изготвяни документите и банкнотите.Разследването е установило, че част от хората в групата са били куриери. Всички са с дълги криминални досиета, трима са излежавали присъди, а единият от тях - в затвор в Германия за фалшиви банкноти. Извършени са претърсвания на 12 адреса, 7 моторни превозни средства и 11 обиска, в рамките на процесуално-следствените действия е установено помещение в двор на автосервиз, обособено за работилница на фалшификатите.Иззети са голямо количество готови неистински документи, български паспорти, подготвяни за подмяна на титулната страница, топъл печат с изображението на герба на България, на електронен носител са открити и печати на пътна полиция на всичките 28 областни дирекции, фалшива банкнота с номинал 100 евро. Задържан е и един от участниците, който в момента се е трудил.", "date": "2019.11.19", "title": "Разкриха група за изработване на фалшиви пари и документи"}
{"url": "https://offnews.bg/ikonomika/svaliat-taksite-za-efira-telekomite-s-oblekchen-rezhim-za-gradene-na-715805.html", "text": "През 2020 година в България ще има „умни“ градове с изградени мобилни мрежи от пето поколение. Това заяви министърът на транспорта, информационните технологии и съобщенията Росен Желязков по време на дискусия „5G: интелигентна трансформация и растеж“. Във форума участваха представители на ръководството на Комисията за регулиране на съобщенията, Министерството на регионалното развитие и благоустройството, Министерството на здравеопазването, телеком оператори и експерти. Скоростта за разгръщането на 5G в България е част от европейския контекст, подчерта министър Желязков. По думите му държавата в лицето на правителството и на регулатора биха могли да стимулират развитието и разгръщането на мрежите.Той добави, че в най-скоро време Министерският съвет ще направи промяна в тарифата на тези такси.В момента режимът на изграждане на мобилна станция е приравнен към изискванията за водно-електрическа централа, посочи министърът.Според него, тези процедури трябва да бъдат облекчени, но при спазване на санитарно-хигиенните изисквания.Министърът добави, че мерките по отношение на тарифирането на спектъра и намаляването на административната тежест, при запазването на всички съображения, които гарантират безопасността и здравето, трябва да бъдат комплексно разглеждани и да работят в система.Министър Росен Желязков бе категоричен, че киберсигурността е един от най-важните аспекти на новата технология.", "date": "2019.11.19", "title": "Свалят таксите за ефира, телекомите с облекчен режим за градене на 5G мрежи"}
{"url": "https://offnews.bg/politika/upravliavashtite-se-otkazvat-ot-predlozhenieto-za-bolnichnite-715771.html", "text": "Управляващите се отказват от предложението първия ден от болничния да се плаща от работещия. То няма да бъде внесено за обсъждане в Народното събрание, заяви Бойко Борисов, цитиран от БНР.„Абсолютно са прави хората и аз затова не се съгласих. Затова няма да го входирам“, каза премиерът и продължи: „Да накажем истински болен да си плати той първия ден заради тарикатите. Хайде като сме нация, ако толкова искаме – демокрацията е хубаво нещо, но всички ние трябва да се борим за нея, да я подпомогнем. И медиите с разследвания и това (безпричинните болнични) да стане изключение, а не правило. Нетърпимостта в хората искам да я видя. Защото като се вземе такъв болничен, вземат от вашите пари, от нашите пари“.Първоначалното решение бе взето на коалиционен съвет на ГЕРБ и Обединени патриоти на 14 ноември, огласи го Валери Симеонов. То предизвика сериозно напрежение, , а един от тях - . От КТ \"Подкрепа\" бяха категорични, че тази мярка би принудила хората да ходят болни на работа. Според лекарите това ще накара хората да не използват болничния за остри заразни заболявания, което ще допринесе за развитието на епидемии.За да смекчат ефекта, от ГЕРБ обявиха, че правилото първият ден от болничните да е за сметка на работника . Напрежението обаче продължи да се нагнетява.От БСП също се обявиха категорично против прокарването на такова решение и го определиха като несправедливо. Според тях аргументът, че спирането на парите за първия ден от болничния би решил проблема с увеличаването на фалшивите болнични е признание на управляващите, че не могат да се справят.\"Вместо контрол и наказание на тези, които издават фалшиви болнични, вие наказвате изрядните работници и ги лишавате от правото да получат обезщетение - заяви лидерът на БСП Корнелия Нинова. - Тези, които работят, внасят си осигуровките дисциплинирано в държавния бюджет и в случай на заболяване имат право да получат обезщетение от собствените си пари, няма да го получат. Те ще бъдат наказани. Работиш, плащаш, и когато се разболееш – не можеш да получиш обезщетението от това, което сам си платил.\"Аргументът, че в много държави от ЕС е така, се оказа, че също не издържа проверката.  показа, че не в 14, както се твърдеше от работодателски организации, а в едва 5 държави в ЕС работниците не получават плащания от първия ден. Впоследствие в 2 от тези пет държави работодателят, не осигурителният фонд, поема отговорността за заболелия служител. Cред единствените три държави, в които бизнесът няма никакво отношение към болничните, е офшорката Кипър.На въпрос кой е направил предложението финансовият министър  и е в пакет с други мерки.В момента първите три дни болничен се поемат от работодателя (осигурителя), като той заплаща 70% от среднодневното възнаграждение. Остатъкът от болничните се заплаща от НОИ.", "date": "2019.11.19", "title": "Управляващите се отказват от предложението за болничните"}
{"url": "https://offnews.bg/politika/edin-den-na-premiera-borisov-na-magistrala-hemus-video-715766.html", "text": "Премиерът Бойко Борисов нагледа как върви работата по автомагистрала \"Хемус\". В джипа, управляван от Борисов, бе ръководителят на строежа, който обстойно обяснява какво се върши и какво вече е направено.\"Рабятят здраво археолозите\", коментира Борисов. От разговора става ясно, че 90 човека се трудят на 6 обекта всеки ден.Борисов поздравява трима от работещите, които веднага искат да се снимат с него. \"Елате, де\", отзовава се на мига премиерът. Джипът спира, премиерът излиза, фотоапарати и джиесеми щракат. Джипът потегля.\"Да сте жив и здрав, все така да ни уважавате\", радват му се хората. Шефът на обекта обяснява, че те правят проучване и трябва да са готови до 15 декември и тогава ще се реши дали има нужда от допълнителни разкопки. Засега излизали доста керамични съдове. \"Цялото трасе е архeология\", обяснява шефът на обекта. \"Добър ден, как си бе\", спира джипът отново Борисов, за да поздрави багерист на ската. \"От рано почвате. Откъде си\", пита премиерът. \"От Стара Загора\", отговаря човекът. \"От Стара Загора чак тука работиш. Магистрали правиш. Има какво да правиш, затова. На юг ги направихме\", казва на сбогуване Борисов.Джипът пак спира, този път на селскостопански подлез, от където ще се движи техниката на хората със земи покрай магистралата. Нова среща с работници. \"Давайте, давайте, докато времето е хубаво. Господ даде хубаво време тая година\", окуражава ги премиерът. \"Възползваме се на макс от хубавото време, защото предразполага да се работи\", обяснява инженерът. Специалистът казва, че са стигнали до пътен възел \"Боаза\".Ново спиране, пореден премиерски поздрав, мургави работници по разкопките му отвръщат свойски \"Мараба\". \"Какво правите, бе\". \"Работим, работим\". \"Щом има работа, ей, това искам от вас - да работите\", продължава диалогът.\"Археолозите сигурно само професори и доценти. Ръководители. А тези се ровят\", коментира Борисов в джипа. \"Трябва някой да копае\", включва се в разговора и вицепремиерът Томислав Дончев. \"Няма технология с една боичка да ги нарисуваме и на сутринта да се събудиме с готови (магистрали)\", недоволства Борисов. \"Толкова много труд, за 10 минути се минава участъкът, по който минахме. Правихме го година и половина\", отговаря шефът на обекта. \"И от Белокопитово за Търговище много силно работят. Тука ли сте пипали баластрата, а\", изведнъж се сеща Борисов. \"Казал съм глоби, актове на областни, на всички да издадат. Още един път да ме скарата с еколозите ще видите какво ще ви направя. Виждате, че археолози, еколози помагат много сега. Да ми излезат проверките сега, ще ви глобя всички\", мръщи се премиерът.Началникът на обекта се опитва да тушира напрежението с обяснения какво още са направили около реката. \"Добре, ще поканиш археолозите, ще им обясниш като сложиме тези тежки съоръжения, какво ще се случи. Не можеме да влезем в конфликт, без да им покажеш. Ще им покажеш трасето. Разбра ли ме?\", пита Борисов инженера. \"Слушам\", отвръща той като войник.\"Томи, добре са поработили тоя месец\", казва Борисов на вицето си. \"Хемус\" върви на изток\", обяснява Дончев. \"Зависи откъде гледаш\", репликира го Борисов.Пътят свършва. \"Добре, юнак, действай, пак ще се видим\", окуражава началника на обекта Борисов. И потегля на инспекция към Габрово.  ", "date": "2019.11.19", "title": "Един ден на премиера Борисов на магистрала \"Хемус\" (видео)"}
{"url": "https://offnews.bg/medii/zaloven-e-posrednik-za-ubijstvoto-na-zhurnalistkata-ot-malta-dafne-kar-715796.html", "text": "Арестуван е заподозрян в посредничество във връзка с убийството на журналистката Дафне Каруана Галиция (Малта), съобщава полицейски източник, пише \"Ройтерс\", като цитиран от в. \"Times of Malta\".Мъжът е задържан в Малта на 14 ноември. Смята се, че той е посредничил между извършителя на покушението през 2017 г. и хората, осигурили взривното устройство, използвано за убийството. Самоличността му не се разкрива.Ако посредникът съдейства на полицията за задържането на поръчителя и свидетелства в съда, се обмисля помилването му, обяви министър-председателя Джоузеф Мускат след излизането на статията във вестника.Разследващата журналистка Дафне Каруана Галиция бе взривена в автомобила си на 17 октомври 2017 г. близо до малтийската столица Валета. Галиция е човекът, който разкрива връзки на страната си с офшорни данъчни убежища в рамките на журналистическото разследване \"Досиетата от Панама\". 30 минути преди смъртта на 53-годишната журналистка, съпруга и майка излиза последната публикация в блога ѝ - Галиция обвинява в корупция началника на кабинета на премиера. Галиция е в списъка с хората, които \"формират и разтърсват Европа\" - списък с 28 имена, съставен от новинарския сайт \"Политико\". Тя сама върши работа колкото целият Уикилийкс с разкритията си, отбелязва изданието. Читателските посещения в блога ѝ достигаха 400 хил. - почти колкото цялото население на Малта.", "date": "2019.11.19", "title": "Заловен е посредник за убийството на журналистката от Малта Дафне Каруана Галиция"}
{"url": "https://offnews.bg/ikonomika/pleven-shte-se-sdobie-s-14-elektricheski-avtobusa-715799.html", "text": "Градският транспорт на Плевен ще се сдобие с 14 нови електробуса и 14 зарядни станции с финансиране по европроект, съобщи пресцентърът на Министерството на околната среда и водите.Договорът за него бе подписан днес от министър Нено Димов, кмета на града Георг Спартански и и инж. Ангел Несторов, управител на плевенската общинска фирма по транспорт.Проектът е на стойност 18 млн. лв. по Оперативна програма „Околна среда 2014-2020 г.\", от която се осигуряват 15 млн. лв., а останалото е съфинансиране. Срокът за изпълнението на проекта е 40 месеца.То ще осигури намаляване на количеството емисии на фини прахови частици и подобряване качеството на атмосферния въздух за над 95 хилядите жители на община Плевен. ", "date": "2019.11.19", "title": "Плевен ще се сдобие с 14 електрически автобуса"}
{"url": "https://offnews.bg/futbol/badeshteto-na-garet-sautgejt-zavisi-ot-predstavianeto-na-anglia-na-evr-715802.html", "text": "Селекционерът на английския национален отбор Гарет Саутгейт смята, че \"трите лъва\" трудно ще спечелят европейското първенство през 2020 година.Специалистът загатна, че не е сигурно неговото бъдеще начело на тима и ще зависи от представянето на британците в надпреварата.\"Реалист съм и ситуацията бързо може да се обърне, когато говорим за дългосрочни цели. Всичко зависи от представянето ни на Евро 2020.Обичам винаги да се планира в кратки и средни срокове. Смятам, че най-добрите планове се правят за кратките срокове.Искам да бъда съсредоточен изцяло върху изявите ни през следващото лято\", каза Саутгейт.Селекционерът на Англия има договор с Футболната асоциация до края на Мондиал 2022 в Катар.", "date": "2019.11.19", "title": "Бъдещето на Гарет Саутгейт зависи от представянето на Англия на Евро 2020"}
