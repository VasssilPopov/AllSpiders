{"url": "https://offnews.bg/futbol/fenomenalen-mesi-podchini-sevilia-698213.html", "text": "Звездата на Лео Меси отново бе в пълния си блясък при победата на Барселона като гост на Севиля с 4:2. Аржентинецът заби три попадения във вратата на Томаш Вацлик, а за четвъртия гол асистира на Луис Суарес. Хеттрикът на Меси бе под номер 50 в неговата кариера.Играчите на домакините създадоха първата опасност още преди да изтекат 60 секунди игрално време, но само брилятната намеса на Марк-Андре Тер Стеген. След това се оказа, че Куинси Промес е бил в положение на засада и дори да бе отбелязал, гол нямаше да има. \"Андалусийците\" продължиха да гледат към вратата на Барселона и в осмата минута центриране на Хесус Навас като по чудо не бе засечено. Все пак в 22-та минута именно Навас се оказа в прегръдките на съотборниците си след точен удар по земя в далечния ъгъл на немския страж. Радостта на \"севилци\" изтрая едва четири минути. В 26-та минута Иван Ракитич центрира отляво към точката на дузпата, а Лео Меси отправи магичен удар от въздуха, с който възстанови равенството. Двата отбора продължиха да яростно да атакуват. И след няколко пропуска от страна и на двата отбора се стигна до 42-та минута, в която домакините отново излязоха напред в резултата. Лошо изритана топка от Тер Стеген и покрита засада от Юмтити позволиха на Сарабия да напредне до аутлинията и оттам да подаде на първа греда към Габриел Меркадо, който елегантно изпрати топката към далечния ъгъл, давайки преднина на своя тим.На почивката Ернесто Валверде предприе двойна смяна и вкара в игра Усман Дембеле и Сержи Роберто вместо Артуро Видал и Нелсон Семедо. В 53-та минута именно французинът пропиля отлична възможност да изравни резултата. В 67-та минута беше ред на Вацлик да сбърка. Неточно подаване на вратаря доведе до пас на Ракитич към Дембеле, който на свой ред извади топката за Меси, а аржентинецът със страхотен фалцов удар под гредата не остави шансове на Вацлик.В 71-та минута отново Меси застраши вратата на Севиля. Десетката на Барса овладя подаване на Дембеле, освободи си пространство за изстрел, но топката мина покрай гредата. Седем минути по-късно отбита топка отново стигна до аржентинската звезда, но ударът му бе слаб и не затрудни Томаш Вацлик.В 85-та минута зрителите на \"Рамон Санчез Писхуан\" станаха свидетели на пети гол. Рикошет след удар на Карлос Аленя прати топката в Лионел Меси, който отигра ситуацията с феноменално копване, пращайки топката в мрежата зад Вацлик. Играчите на Севиля бяха останали без сили и единственото, което успяха да сътворят бе неточен удар на Франко Васкес. В добавеното време Луис Суарес сложи точка на спора с четвърти гол след подаване на изигралия пореден брилянтен мач Лео Меси.", "date": "2019.02.23", "title": "Феноменален Меси подчини Севиля"}
{"url": "https://offnews.bg/sviat/goliam-strah-balgaria-e-glasuvala-protiv-izbora-na-laura-kioveshi-za-698198.html", "text": "България е гласувала в сряда против фаворитката за първи европейски прокурор Лаура Кьовеши. Това съобщи вестник „Сега“ като се позова на източник, близък до дипломатическите среди в Брюксел. На заседанието в сряда на посланиците от ЕС в комисията КОРЕПЕР ІІ (съкращение от френски: Comité des représentants permanents) българският представител е бил твърдо против румънката, която разтресе политическия елит в родината си чрез безкомпромисно преследване на корупцията на високо равнище.Гласуването е било тайно, обаче вътрешни източници вече разкриха, че от тримата финални кандидати изненадващо начело е бил класиран французинът Жан-Франсоа Бонер, който е получил 50 точки. Поставената на първо място от експертното жури Лаура Кьовеши е събрала 29 точки – колкото и германският кандидат Андрес Ритер.Румъния предприе мощна атака за дискредитиране на своята кандидатка.Преди дни Кьовеши, която е бивши главен прокурор на румънската Национална дирекция за борба с корупцията, беше обвинена в злоупотреба със служебно положение, вземане на подкуп и лъжесвидетелстване.Тя беше призована да се яви на разпит по обвиненията деня, в който трябваше да замине за Брюксел, за да участва в процедурата по избор на главен прокурор на новата Европейска прокуратура.Делото е образувано през декември миналата година по сигнал на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Той твърди, че Кьовеши му е поискала през 2011 г. 200 000 евро за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор.Поради конфликта си на интереси около избора на европейски главен прокурор Румъния трябваше да се откаже само за тази процедура от председателското си място, въпреки че в момента страната е временен председател на Съвета на ЕС. Вместо нея председател на заседанието е била Финландия, която е следващ ротационен председател на ЕС от 1 юли.Интригата около избора на европейски главен прокурор ще стане още по-заплетена, ако след изслушването идния вторник на тримата кандидати в Европейския парламент евродепутатите ги подредят по различен начин. Тогава ще трябва да има преговори между Съвета на ЕС и Европарламента, които ще се водят с авансовото посредничество на финландско председателство.", "date": "2019.02.23", "title": "Голям страх: България е гласувала против избора на Лаура Кьовеши за европейски прокурор"}
{"url": "https://offnews.bg/ikonomika/snimka-na-denia-blagodarim-vi-che-izbrahte-bdzh-698196.html", "text": "Погледнете снимката! Това е заговор! 3-4 сантиметра коварен февруарски сняг изненада БДЖ и съсипа графика за движение на влаковете.Композиция от Мездра днес закъсня с 5 часа, но и останалите забавяния са си повече от внушителни.Причината е, че от 04:10 ч. до 06:57 ч. беше преустановено движението на влаковете в участъка между гарите Реброво и Своге.А прекъснатото движение е заради локомотив на \"БДЖ - Товарни превози\" ЕООД, който при преминаването си в участъка между двете гари чупи работния токоснемател.Работни групи на БДЖ и на НКЖИ са се отзовали на място за привързване на работния токоснемател и освобождаване на железопътното трасе от авариралия локомотив. След това е извършен оглед на контактната мрежа и е възстановено движението на влаковете в участъка, съобщават от националния превозвач.По тази причина до момента всички преминаващи влакове в участъка между гарите Реброво и Своге се движат със закъснение, като най-засегнати са нощната композиция от Варна за София и ранните сутрешни влакове от Мездра за София, от Лакатник за София и от София за Лакатник.\"БДЖ - Пътнически превози\" ЕООД се извинява на клиентите за създаденото неудобство и призовава пътниците да следят информацията за движението на влаковете от електронните табла на официалния сайт на БДЖ (www.bdz.bg) или да се обръщат към служителите на гишетата \"Информация\" или на националния информационен телефон 0700 10 200.", "date": "2019.02.23", "title": "Снимка на деня: Благодарим ви, че избрахте БДЖ"}
{"url": "https://offnews.bg/ikonomika/upravliavashtite-lazhat-che-ikonomikata-e-dobre-eto-zashto-698197.html", "text": "Започнаха да излизат годишните данни за икономиката на България и в тях има много поводи за притеснение, напук на твърденията на правителствените рупори.Вече се забелязва икономическото забавяне, което в случая е и следствие от забавянето на световната икономика.Следва да си зададем няколко въпроса:Как тези процеси ще се отразят на страната ни?Има ли България потенциал да извлече ползи от забавящата се икономическа среда и може ли този потенциал да бъде осъществен?Още миналата година, с излизането на рамката на бюджета за 2019 прогнозирах, че е невъзможно страната ни да отбележи растеж на БВП от над 3,5%.А тогава икономическото забавяне в световен мащаб не беше още ясно. След последните данни за цялата календарна 2018 г. обаче, имайки предвид и ситуацията в Еврозоната, ние няма как да останем настрани от този процес.За 2018 г. се очертава, че едва ли ще надхвърлим 3,2% ръст с ревизираните данни, което е под прогнозираните 3,6%. За тази година пък е нереалистично да очакваме растеж над 3%.Според управляващите повечето от показателите на държавата ни са добри. Дали е така наистина?Държава, в която се продават около 25 000 нови автомобила на година, а се внасят 250 000 автомобила втора употреба (предимно катастрофирали и със занижени еко показатели) на година.Държава, в която покупателната способност на минималната заплата е близо 10 пъти по-ниска от средната в ЕС и в която въздухът е замърсен 5 пъти над нормата, защото населението се отоплява повечето на твърдо гориво и отпадъци.Държава, в която магистралите са скоростни пътища и в която дърветата се изсичат предимно за огрев.Държава, в която чуждестранните инвестиции са по-малко от парите, пращани от емигрантите ни в чужбина, защото България направи малко реформи в икономиката и това доведе до слаб инвеститорски интерес.Държава, в която се счита, че 219 лева е пенсия, по 7.30 лева на ден, а 560 лева е заплата и в която ръстът на БВП през последните години е приблизително равен на инфлацията.Това ли е държава с добри показатели?И след отминалата 2018г. България остава с най-ниския БВП на човек от населението в ЕС.Защо пада безработицата в България?Ами защото вече сме под 7 милиона.А защо се качва заетостта?Защото трудово активното население намалява.Така се подобряват коефициентите в България - благодарение на лоша демография.Създава се впечатлението, че икономиката на България расте, но новите работни места са сравнително малко.Повишаването на заетостта в България е повече ефект от намаляващото население.Заетите растат, безработицата пада, но населението ни продължава да намалява.Повишаването на коефициента на заетост в България е повече статистически резултат от намаляващото население, а не благодарение на разкриването на много нови работни места.Голяма част от обявите за нови добре платени работни места са за технологични производства, което прави малко вероятно да бъдат заети от дългосрочно безработни и нискоквалифицирани.И проблемът пак засяга чуждестранните инвестиции, защото едно от най-важните условия, за да бъдат привлечени такива, е наличието на квалифицирана работна ръка.Всички провеждани досега политики за активизирането на младите очевидно са без положителен резултат, защото както тяхната икономическа активност, така и тяхната заетост само намалява.Дългосрочно безработните продължават да формират основната част от безработните на пазара заради тяхната непригодност към търсенето и липсата на специфични професионални умения.Дефицитът на кадри ще продължи да разтваря ножицата в нивото на заплащане и неравенство в България.Все повече ефектът от намаляващото население в активна възраст влияе върху отчитането на заетостта.Фактът, че в България са останали по-малко хора, се отразява положително върху статистиката за повишената заетост.На теория България отчита икономически растеж и висока заетост. Но често коефициент на безработица и коефициент на заетост се обясняват некоректно.Относно икономическа прогноза за 2019г. от второто тримесечие очаквам да започне период на времена изпълнени с предизвикателства и голяма несигурност за икономиката на България.IMF и OECD вече понижават своите прогнози за глобален икономически растеж.Бавно започва период на продължително покачване на лихвите.С оглед на предстоящите различни избори България е изправена пред политическа несигурност и нестабилност. Риск, който се засилва, са покачващите се цени в енергийния сектор.Всичко това са вероятни рискове, които сега се подценяват, но които биха могли драстично да променят инвестиционните перспективи и икономиката на България.Защото съществува значителен шанс световната икономика да се насочи към рецесия през 2019 г. Така че държавата ни вече постоянно ще трябва да е в режим на кризисно реагиране.", "date": "2019.02.23", "title": "Управляващите лъжат, че икономиката е добре. Ето защо!"}
{"url": "https://offnews.bg/politika/komsomoltcite-na-gerb-s-instruktazh-da-hvaliat-stabilnostta-predizborn-698201.html", "text": "Основната ни отговорност днес е във времето преди два стратегически избора пред страната ни да не допуснем превес на популизма. Трябва да се явим пред българските граждани с резултатите от работата си във всяко едно населено място в страната и за пореден път да затвърдим позициите си и да продължим стабилността в България, на Балканите и в Европа. Това заяви председателят на Младежи ГЕРБ и заместник-министър на външните работи Георг Георгиев пред над 130 младежи по време на откриването на десетия Зимен университет на МГЕРБ. Той заяви още, че младите хора трябва да противопоставят на надигащата се вълна от популизъм, манипулации и фалшиви новини.Представителят на фондация „Ханс Зайдел“ за България Богдан Мирчев заяви, че за тях е отговорност вече 10 години да подкрепят младите и активни хора от ГЕРБ, които искат да работят за развитието на страната си.Символичният домакин на форума в лицето на кмета на Сандански Кирил Котев поздрави младежите с юбилейното издание на Зимния университет на МГЕРБ.Областният координатор на ГЕРБ-Благоевград и народен представител Даниела Савеклиева посъветва младите хора да бъдат активни пори търсенето на решения за проблемите на техните родни места.", "date": "2019.02.23", "title": "Комсомолците на ГЕРБ с инструктаж да хвалят стабилността предизборно"}
{"url": "https://offnews.bg/politika/stanishev-desnite-skliuchvat-brak-s-diavola-698202.html", "text": "Заради властта десните са готови на брак по сметка с дявола и така дават легитимност на десния екстремизъм и на национализма, заяви президентът на ПЕС Сергей Станишев в словото си пред предизборния конгрес, който се провежда в Мадрид.Станишев благодари на испанския премиер и домакин на форума Педро Санчес, че е поел риска да извади испанците от отчаянието и да им даде надежда за по-добро бъдеще. Лидерът на ПЕС каза, че е притеснен от Народната партия в Испания и я обвини, че тя също се готви да сключи брак с дявола, макар всички досега да са смятали, че Испания е застрахована десния екстремизъм.Той разказа, че заедно с другите леви лидери са видели картината \"Герника\" на Пикасо.И напомни думите на френския социалист и президент Франсоа Митеран: Национализмът е война.Днес тук сме хора от цяла Европа, говорещи различни езици, но има една фраза, която всеки социалист и всеки прогресивен човек знае: No pasaran, надъха делегатите президентът на ПЕС.Ние можем да спечелим тези избори, ако всички сме единни и бъдем близо до хората, завърши Станишев.До 15 март трябва да е ясен водачът на червената листа, както и местата на коалиционните партньори в нея.Този срок е разписан в правилата за номиниране на кандидатите ни за евродепутати, обясни зам.-шефката на БСП Деница Златева, която води българската делегация на конгреса на ПЕС в Мадрид. След това ще бъде ясно и самото подреждане на цялата листа.Засега ръководство на БСП обсъжда най-усилено за водач журналистката Елена Йончева, но много от структурите до момента номинират за първи президента на ПЕС Сергей Станишев. Самата Йончева заяви, че Станишев е най-логичният водач на листата.", "date": "2019.02.23", "title": "Станишев: Десните сключват брак с дявола"}
{"url": "https://offnews.bg/politika/za-parvi-pat-v-balgaria-nominiraha-chuzhdenetc-za-balgarski-evrodeput-698199.html", "text": "Европейска партия Волт стана първата в България, която представи листата си за европейските избори през май. Начело е лидерът на формацията Настимир Ананиев, като сред лицата се забелязва и първият чужденец кандидат за евродепутатско място от България. Става въпрос за холандеца Дани Ван Сантен, който от 3 години живее и работи в София.Той ще сключи брак с българската си приятелка Поли ден преди европейските избори. Ван Сантен заяви, че иска да изравни жизненият стандарт в България с този в Холандия и определи като свои приоритети прозрачното харчене на средства за инфраструктурни проекти и развитието на микро и семейния бизнес.От политическия съвет на партията също така подчертаха, че в стремежа си към баланс в листата. Те номинират 8 мъже и 8 жени. Сред тях са правните експерти Мартин Граматиков, Светла Миланова и Борислав Тасев, както и експертът по вътрешен пазар и икономика Златимира Цолова, която има дългогодишен опит в Европейската комисия и Европейския парламент. Сред останалите кандидати се нареждат предприемачи, директор на училище, студентка, търговец и пенсионер. Според Ананиев Волт не е \"просто нова партия\", а е основана като алтернатива за хората, които виждат бъдещето на България в ЕС. Той заяви, че от партията ще се постараят България да бъде чута на европейската сцена.Като свои главни приоритети, от Волт определят:Партията е сравнително нова - тя бе основана през 2018 г., като главните ѝ привърженици са студенти и млади работещи хора. Средната възраст в партията е 34 години, като нейната насоченост е изключително проевропейска, а 70% от членовете никога не са се занимавали с политика.", "date": "2019.02.23", "title": "За първи път в България: Номинираха чужденец за български евродепутат"}
{"url": "https://offnews.bg/futbol/udar-po-ambitciite-na-levski-bozhinov-aut-do-april-698193.html", "text": "В щаба на Левски получиха лошата новина, че ще трябва да се справят без новата си покупка Валери Божинов чак до април, информира \"Топспорт\". Звездата на \"сините\" получи контузия в глезена в края на мача с Витоша и напусна принудително. В петък нападателят е минал ядрено-магнитен резонанс, а резултатите от него не са никак добри. Предварителните прогнози бяха, че Валери ще е под въпрос за дербито с ЦСКА утре, но Георги Дерменджиев няма да може да разчита на него в следващия месец. През идните дни Валери ще започне възстановителни процедури с доктора на \"сините\" Мариян Добрев, който ще се опита да го върне на терена възможно най-скоро. Другият контузен в лагера на \"сините\" Живко Миланов със сигурност пропуска мача с ЦСКА, а ще бъде под въпрос и за гостуването на Славия на 3 март.", "date": "2019.02.23", "title": "Удар по амбициите на Левски - Божинов аут до април"}
{"url": "https://offnews.bg/politika/pargov-iskaniata-na-raboteshtite-v-gradskia-transport-triabva-da-bada-698204.html", "text": "Исканията на работещите в градския транспорт трябва да бъдат удовлетворени, защото са справедливи, а условията на труд е задължително да бъдат подобрени. Това коментира председателят на БСП - София и на групата на социалистите в СОС Калоян Паргов по време на участието си в предаването \"Денят започва\" с водещ Георги Любенов по БНТ1. В разразилия се горещ спор с председателя на Комисията по транспорт и туризъм Екатерина Йорданова той директно я попита дали може да се обърне към работещите в градския транспорт и да им каже, че нямат проблеми.Калоян Паргов попита Екатерина Йорданова дали ще отстои исканията, които председателят на КНСБ Пламен Димитров официално постави, за ново увеличение на заплатите на работещите в градския транспорт за второто шестмесечие на годината и за стриктно спазване на Кодекса на труда.Калоян Паргов отбеляза, че е крайно време освен на инвестициите в превозни средства, благодарение на европейските средства, отговорните в Столична община да обърнат много сериозно внимание и на условията на труд в транспортните дружества.Извън студиото на БНТ1 Калоян Паргов коментира също, че опитът на кмета Йорданка Фандъкова да прехвърли отговорността за проблемите в Столичния градски транспорт основно върху ръководствата на дружествата е крайно несериозен и несъстоятелен.", "date": "2019.02.23", "title": "Паргов: Исканията на работещите в градския транспорт трябва да бъдат удовлетворени"}
{"url": "https://offnews.bg/dw/v-balgaria-iskame-si-porednata-medijna-doza-uzhas-698200.html", "text": "Извънредно и потресаващо: четворно убийство в Нови Искър, убиецът заклал родители, баба и брат, които се грижели за горкия него. Когато полицията позвънила, чудовището спокойно ядяло филия със сирене. Публиката притаява дъх: ще го накажат ли или ще го изкарат невменяем?Психиатри и криминалисти разнищват детайли по случая, а най-интересно се оказва подозрението, че над мястото тегнело проклятие - защото през 1931 там били заклани 9 човека, миналата година - други 6. Хляб за цял хорър-сериал, който да разкрие мистичните връзки между трите събития - гени, демони?Изкуството открай време обича да танцува около границите на света ни - потриса ни с разкази за ужасни престъпления, кара ни мислено да прекрачим отвъд позволеното заедно с героя, за да се върнем обратно при сигурното и позволеното. Защо тогава се учудваме, че медиите днес ни заливат с криминални сюжети? Налага го все по-конкурентният пазар на вниманието.Свръхпроизводство на страхотииНавремето са излагали чудовищата-престъпници на площада в пранги, сега всекидневно ги обсъждаме на дигиталния мегдан. Резултатът от това художествено свръхпроизводство на страхотии е, че докато престъпността намалява, усещането ни е, че тя нараства лавинообразно. Защото в любознателната ни душевност убиецът от Нови Искър днес съжителства с австрийския баща, държал дъщеря си заключена в мазето да му ражда деца, с джихадиста, който гази хванати под ръка пешеходци, и с Брайвик, който избива руси норвежки деца като протест срещу бежанците.Не ме разбирайте погрешно, трябва да бъдем информирани за всичко, особено за необичайни събития. Но дайте да се замислим какво е следствието от това преекспониране на ужаса и на отделни, потресаващи случаи за сметка на относително спокойния ни живот тук, в Европа.Да те информират за престъпления има практически смисъл, например кара те да избягваш да ходиш по тъмно в дадени квартали или да си пазиш портфейла в обществения транспорт. Нивото на престъпност е важно, когато решаваме къде да си купим жилище или къде да запишем детето си на училище. А особено важно е да сме информирани за състоянието на проблема, когато решаваме дали да подкрепим управляващата партия или да гласуваме за някаква алтернатива.Като амебиВъпросът обаче е дали опитваме да разберем тенденциите или си оставаме при потресаващия, пластично обрисуван единичен случай. Не знам как е положението с престъпността в Нови Искър, но дори това да се окаже най-сигурното място в България, споменатите хорър-епизоди ще надживеят всякакви статистики. Просто така действа човешката памет - вживяваме се в драмата на отделния човек, цифрите ни оставят безразлични.Наистина дискусиите по случаи като този биха могли да раздвижат законодателното мислене. Колко пари даваме за клиники? Дали не е нужно още в училище да се учим как да се държим с психично болни? От един психиатър научихме, например, че нелечимо болните не биват пращани в домове, защото тогава собствеността и пенсията им трябва да се предостави на институцията, а роднините не искат да се лишат от тях. Е да, ама подобни дискусии бързо доскучават и пак се връщаме върху филията, кръвта по брадвата, какво казали съседите.Претенция за цялостно решение има обикновено реакцията на престъпления, извършени от роми. Така беше и сега след сбиването в Кюстендил, завършило трагично за единия от двамата, вероятно дрогирани, който видяхме прегърнати на снимка в кръчмата. Но докъде стигат подобни размишления? До това да бъдат изгонени едни конкретни хора или да се разрушат едни къщи. От единичното към единичното. Ако криминалната случка е интересна, интересно ще е и прогонването на престъпния клан или пращането на багери в гетото. Притеснителното е това, че така губим способност за абстрактно мислене и обобщение, за което определено решаваща роля тук има конкурентният медиен пазар. Обществото се превръща в един вид амеба, която реагира на дразнения.Искаме си порцията мъстИзлишно е да призовавам криминалните случки да не се представят само като стряскащи куриози, които деморализират и обезверяват читателите. Няма кой да регулира пазара на вниманието; състезанието ще се радикализира все повече, ужасите ще нарастват, апокалипсисът ще приближава, а гражданите ще се чувстват все по-нещастни. И все по-озлобени. Защото - наместо да си кажат традиционното „господ ще го накаже“ или модерното „институциите си знаят работата“, или поне всекидневното „тия работи все пак рядко се случват“ - те почват да искат незабавно своята порция от нови медийни образи на мъст. Защото всичко е станало нетърпимо, чудовищно, неспасяемо.Б. ред. - Статията е от Дойче веле.", "date": "2019.02.23", "title": "В България: искаме си поредната медийна доза ужас"}
{"url": "https://offnews.bg/futbol/slavia-s-nov-obrat-tozi-pat-sreshtu-botev-vratca-698203.html", "text": "Отборът на Славия осъществи втори обрат в рамките на няколко дни. \"Белите\" надделяха с 3:1 като гост на Ботев Враца и запази шансовете си за класиране в първата шестица. Домакините поведоха чрез Венцислав Керчев в 6-ата минута, а след това пропуснаха още няколко положения за втори гол. \"Белите\" изравниха чрез Радослав Кирилов в 38-ата минута. След почивката Славия тотално надигра своя съперник голове на Цветелин Чунчуков и Владислав Узунов стигнаха до трите точки.Домакините можеха да открият резултата още в 48-ата секунда. Домовчийски изпревари Велковски и опита да засече опасно центриране отляво, но не успя. Топката се удари в крака на защитника на гостите и се насочи към вратата на Стергиакис, който обаче внимаваше и изби в корнер.Шест минути по-късно Ботев все пак стигна до гол. Апостолов центрира от фаул, а Керчев не остави шансове на стража на Славия, пронизвайки го с глава за 1:0.В началото на втората част играта бе равностойна, а интересните ситуации липсваха поради тежкия терен. Постепенно Славия започна да владее играта и започна да създава положения пред вратата на Ботев. В 60-ата минута Тасевски изведе Ради Кирилов, но бранител на зелените блокира изстрела на Кирилов. Малко по-късно Янис Карабельов опита да изненада стража на домакините след параболичен удар с глава, но топката мина над напречната греда.Така се стигна и до 78-та минута, в която \"белите\" успяха да излязат напред в резултата. Димитър Велковски намери непокрития Чунчуков и таранът на Славия с шут от близко разстояние бе безмилостен.Осем минути по-късно, гостите сложиха точка на спора. Славчо Шоколаров центрира от фаул към непокрития Владислав Узунов, който си спря топката и с диагонален шут я прати в долния ляв ъгъл не остави шансове на Красимир Костов и оформи крайното 3:1.С този успех Славия се доближи на четири точки от шестото място, където в момента е Черно море, които този кръг приемат лидера Лудогорец.", "date": "2019.02.23", "title": "Славия с нов обрат, този път срещу Ботев Враца"}
{"url": "https://offnews.bg/futbol/ludogoretc-se-udavi-v-cherno-more-698208.html", "text": "Лудогорец загуби гостуването си на Черно море с 0:1 в мач от 23 кръг на Първа лига. В герой за \"моряците\" се превърна Виктор Генев, който реализира победното попадение в 13-та минута. Така \"Орлите\" продължават да нямат победа след подновяването на шампионата, а играта им е повече от незадоволителна.В 26-та минута стражът на домакините Дюлгеров бе напуснал вратата си, но въпреки това Марселиньо не успя да се възползва от създалата се възможност, стигайки само до ъглов удар. При последвалото центриране Джоди Лукоки се озова на удобна позиция, но ударът му излезе в аут.В 37-та минута Ндонгала си осигури пространство за изстрел, който мина над вратата. Минута по-късно Клаудиу Кешерю от състава на гостите комбинира с намиращия се в наказателното поле на Черно море Вандерсон, но бразилецът сгреши в удара си с външен фалц.През второто полувреме Лудогорец изнесе играта по-напред в търсене на изравнителен гол. В 73-та минута резервата Швиерчок пропусна златна възможност за разградчани, а след това се стигна и до най-спорната ситуация в мача. Игра с ръка в наказателното поле на Пламен Димов остана незабелязана от арбитъра Никола Попов, който имаше пълното основание да отсъди дузпа.  В 82-та минута отново Попов се превърна в главно действащо лице, тъй като неправилно отмени гол на Якуб Швиерчок. Единственото по-интересно нещо до края на двубоя бе далечен удар на Мартин Минчев от Черно море, но Пламен Илиев се справи със ситуацията.", "date": "2019.02.23", "title": "Лудогорец се удави в Черно море"}
{"url": "https://offnews.bg/futbol/pak-problemi-vav-vereia-otborat-otpatuva-za-plovdiv-s-tri-rezervi-i-n-698194.html", "text": "Отборът на Верея тръгна за Пловдив, където по-късно днес излиза срещу Ботев в среща от Първа лига. Проблемите при старозагорци не спират, като в момента старши треньорът на Олександър Севидов има на разположение едва 14 футболисти. Това означава, че в \"Коматево\"  на пейката ще има едва трима души. По този повод административният директор на Верея Николай Демирев в шеговит тон изрази надежда пред \"Меридиан Мач\" атмосферните условия по-време на срещата да са по-тежки, защото така неговият отбор ще има по-големи шансове да не загуби. \"Дават го да вали сняг. Ако натрупа повече, това може да е нашият шанс\", обяви с усмивка клубният шеф.", "date": "2019.02.23", "title": "Пак проблеми във Верея, отборът отпътува за Пловдив с три резерви и надежди за...лошо време"}
{"url": "https://offnews.bg/razsledvane/dvojnoto-uzhilvane-s-uchilishte-vasil-levski-698209.html", "text": "Всички казват, че образованието е приоритет. В община Варна го разбират така – разменят скъпи имоти по брега срещу строителството на ново училище. След това изпълнителят си „оставя ръцете“ и само 6 години децата няма къде да учат, а данъкоплатците отново ще плащат.В последните дни на 2017 г. 385 деца от подготвителни групи и ученици до 4 клас от началното училище „Васил Левски“ във варненския кв. „Аспарухово“ спешно са изведени от сградата му. Причината за тази внезапна евакуация са множество сигнали, подадени от директора на училището за това, че сградата е започнала да се саморазрушава заради нестабилна конструкция и напълно компрометирана хидроизолация.За да продължат занятията си с минимални загуби, учениците са „разквартировани“ в три различни сгради. В спешен порядък общинската администрация отделя от бюджета си пари, за да купи допълнителни климатични и отоплителни инсталации за тези сгради, да ги оборудва с черни дъски, да дообзаведе кухните им и да осигури транспорт до импровизираните класни стаи.След тези усилия учебната година приключва успешно в края на юни 2018 г. Но точно тогава става ясно, че и за следващата година децата няма да могат да се върнат в училището си, защото предстоящите ремонти са тежки, скъпи и няма да завършат до 15 септември. Така и тази учебна година за тях започна „на квартира“.ЗАЩО?От построяването на училище „Васил Левски“ до късната есен на 2017 г., когато заради видими и опасни конструктивни дефекти то беше затворено, бяха минали едва 6 години. Историята започва през 2011 г. За регистрираното в Пловдив еднолично дружество „Стоянстрой“ тя е изключително успешна – тогава то придобива по схемата на т.нар. публично-частно партньорство 12 скъпоструващи терена във Варна. Срещу това компанията поема задължението да извърши различни по обем строителни дейности в полза на общината.На 10 март 2011 г. Общинският съвет в града провежда специално заседание, посветено на сделката с четири от въпросните 12 имота. Според предложението, внесено за разглеждане от тогавашния варненски кмет Кирил Йорданов, пазарната оценка на четирите терена с обща площ около 22 дка е 5 млн. лв. Срещу придобиването им „Стоянстрой“ поема ангажимента да построи началното училище „Васил Левски“ в кв. „Аспарухово“, а в добавка и многофункционална сграда с компютърни зали в двора на Математическата гимназия „Д-р Петър Берон“.Един от имотите, предложен като компенсация срещу строителството на училище „Васил Левски“, се намира в курорта „Св. св. Константин и Елена“. При възходящ тренд в цените на недвижимата собственост само няколко години по-рано, пазарната му стойност е била 8 млн. лв. В същото време в сделката със „Стоянстрой“ теренът влиза с оценка, едва достигаща 3 млн. лв.СКЪПО И НЕКАЧЕСТВЕНОДори и при тази оценка се оказва, че поземлените имоти са с около 344 хил. лв. по-скъпи от планираните разходи по строителството на бъдещото училище. Лично тогавашният кмет Кирил Йорданов предлага с въпросната сума, оформена като „непредвидени разходи“ в хода на все още предстоящите строителни работи, да бъде завишена стойността на бъдещото училище. Така цената му става 4.4 млн. лв. Към тях са прибавени още 566 хил. лв. за многофункционалната компютърна сграда във варненската Математическа гимназия, или общо за двата строежа сумата достига около 5 млн. лв.Първата копка е направена на 11 май 2011 г. На събитието, организирано по този повод, собственикът на дружеството изпълнител Стоян Сариев официално заявява, че стойността на строителните работи по училището в кв. „Аспарухово“ и залата в двора на варненската Математическа гимназия е 5 млн. лв. В страницата на компанията в интернет обаче числата са различни. Там пише, че „строежът на основно училище „Васил Левски“ във варненския квартал „Аспарухово“ е на стойност 5.2 млн. лв., а на многофункционалната компютърна зала в двора на Математическа гимназия „Петър Берон“ – 800 хил. лв.“.Това означава, че сумарната стойност на двата обекта е изчислена на 6 млн. лв., а 1 млн. лв. от тях е потънал в сметките, преизчисляванията и уравненията на местната власт.Звучи невероятно, но скоростта, с която училището е завършено, също е достойна за вписване в регистъра на строителните рекорди. Според официалното съобщение на пресцентъра на варненската общинска администрация това се е случило на 9 декември 2011 г. – само шест месеца след откриването на строителната площадка.ДОКУМЕНТИ С НЕВЯРНО СЪДЪРЖАНИЕОще през януари 2012 г., само месец след завършването є и пет месеца преди да бъде официално открита, сградата най-напред протича, а след това започва да потъва заради нестабилна конструкция.„Течовете бяха от самото начало, поставените плочки в коридорите непрекъснато се надигат и отлепват, много некачествено са поставени – казва пред БиТиВи директорът на училището Стела Петрова. – Корнизите, които опасват сградата, започнаха да падат. Това не е плоча, а кухини, т. нар. куфари, които се пълнят с вода, започнаха да падат и това много ни изплаши. Започнахме да ограждаме с ленти сградата, за да нямат достъп децата до фасадата, за да не стане злополука.“Конструктивното обследване на постройката установява, че т.нар. Акт 15 – документът, с който се констатира, че тя е напълно завършена, не отговаря на истината. „Извършени са значителни промени в конструкцията, които не са отразени в констативния акт, и това е възможна предпоставка представеният Акт 15 да бъде считан за документ с невярно съдържание“, съобщават от община Варна. В заключението от обследването е записано също, че „измененията в геометрията на сградата показват изключително сериозни проблеми“ – промяна в основния конструктивен и архитектурен проект, несъответствия на гредови конструкции, некачествено изпълнение на най-дългата носеща греда, намалена носеща способност за вертикални натоварвания и несъответстваща на конструктивния проект.И ОЩЕ ЕДИН МИЛИОННа 28 август 2018 г. Община Варна обявява търг за „основен ремонт, реконструкция и подземно застрояване на начално училище „Васил Левски“. Предвидените дейности издават много по-тежки проблеми, свързани със строителството на сградата, от констатираните при обследването й. При изпълнение на поръчката следва да се извърши основен ремонт, реконструкция и подземно застрояване, демонтажни дейности, ремонт на конструкцията, архитектурно-строителни дейности, възстановяване на вертикалната планировка около сградата, изграждане на водоснабдителна и канализационна система, електрическа част, мълниезащита и заземление и т.н. Така възстановяването на сградата в приличен вид, който да позволи завръщането на ученици в нея, ще струва на местния бюджет още 1.046 млн. лв. без ДДС.С тези свои умения Община Варна ощети два пъти своите данъкоплатци – веднъж като размени скъпи имоти срещу некачествено строителство, и втори път, като спешно отдели пари за ремонта на училището. Иначе образованието е приоритет.Б. ред. - ", "date": "2019.02.23", "title": "Двойното ужилване с училище Васил Левски"}
{"url": "https://offnews.bg/zimni/sofia-godzha-specheli-spuskaneto-v-krans-montana-698195.html", "text": "Италианката София Годжа спечели дамското спускане в швейцарския курорт Кранс-Монтана, където се провежда поредния кръг от Световната купа по ски-алпийски дисциплини. Това бе първото състезанието след отказването на великата Линдзи Вон. Олимпийската шампионка от Пьончан 2018 беше с 13-ти стартов номер, но успя да се справи с трасето за време от 1:29.77 минути. На второ място остана представителката на домакините Йоана Хелен, която финишира с 0.49 секунди по-бавно от днешната победителка. Място на почетната стълбичка намери Никол Шмидхофер, която се справи с пистата за 1:30.29 минути.Цели седем състезателки не успяха да финишират като сред тях бе и световната шампионка в спускането от Оре по-рано този месец, Илка Щухец.", "date": "2019.02.23", "title": "София Годжа спечели спускането в Кранс-Монтана"}
{"url": "https://offnews.bg/politika/mladi-sotcialisti-ot-stolitcata-uchastvaha-v-protest-za-poveche-mesta-698205.html", "text": "Членове на Младежко обединение в БСП - Триадица, както и други младежи от столичната организация на БСП се включиха в протест под надслов \"Срещу липсата на места в детските градини в София\". Организатор на инициативата е Михаела Стоянова, млада майка, живееща в района със своето семейство.От години районният кмет на „Триадица“ обещава да бъде изградена детска градина на улица \"Иван Кирков\" в квартал „Манастирски ливади“, а строежът на такава все още не е започнал.Днес протестиращите се събраха точно на мястото, където би трябвало да се изгради детското заведение, за да отрежат символично лентичката на обекта.„Проблемът с недостига на места в детските градини и яслите в столицата е основна тема вече над 10 години. Това показва липса на управленска визия от страна на управляващите в столицата, както и липса на воля за промяна в София“, каза лидерът на младите социалисти в столицата Петко Димитров.Инициативата е част от кампанията на Младежко обединение в БСП - София „24х24“. Целта ѝ е младежите да насочат вниманието към проблемите на всеки един район в столицата.", "date": "2019.02.23", "title": "Млади социалисти от столицата участваха в протест за повече места в детските градини"}
{"url": "https://offnews.bg/obshtestvo/detca-se-uchiha-da-praviat-martenitci-v-etnografskia-muzej-698207.html", "text": "Ученици от 2.СУ „Емилиян Станев” и 51.СУ „Елисавета Багряна” в София успяха да изработят десетки мартеници заедно с връстниците си от социални услуги в столицата в навечерието на Баба Марта.Събитието се проведе в Етнографския музей и е част от Националната кампания „Мисията е възможна” на Оперативна програма „Развитие на човешките ресурси”, свързана с деинституционализацията на грижите за деца в България.Тънкостите в изработката на мартениците бе демонстрирана от Задругата на майсторите. Преди това децата разгледаха сградата на бившия царски дворец и експозицията „Времена и хора”, в която се представят различните исторически етапи и жизнения цикъл на българина.Инициативата бе подкрепена от Министерството на образованието и науката, парламентарната комисия по образованието и науката, ДАЗД, Агенцията за социално подпомагане, УНИЦЕФ, ЛУМОС и посланици в България.Тя припомни, че през 2010 г. в различен вид институции са били настанени над 7000 деца. Днес малко над 600 деца живеят в Домове за деца, лишени от родителски грижи и Домовете за медико-социални грижи. Тя подчерта, че за успешната реализация на децата от услугите е нужна подкрепата на цялото общество, на съучениците и съседите.През последните десет години в София са развити 52 нови социални услуги, съобщи Русинова. До 2020 г. от Министерството на здравеопазването ще бъдат развити още четири услуги в подкрепа на децата с нужда от постоянна медицинска грижа и социална подкрепа. Всяка една от услугите е на стойност около 500 хил. лева. Предстои откриването и на четири Дневни центъра за деца с увреждания, които ще създадат предпоставки за социализация и за работа с децата. Ще бъдат открити и три Центъра за обществена подкрепа на деца и семейства с капацитет до 100 деца и семейства. Русинова изрази увереност, че с отварянето на новите услуги в София ще бъде приложена голямата реформа, която е заложена със Законопроекта за социалните услуги.Председателят на парламентарната комисия по образованието и науката Милена Дамянова увери, че мисията в образованието винаги е възможна.Според нея обществото и образователната система в частност трябва да помогнат на децата да развият талантите си. През последните десет години за безплатни занимални са отделени над 680 млн. лева, като повечето средства са от европейски програми. В държавния бюджет за тази година са отделени 25 млн. лв. повече за занимания по интереси в училище.Тя припомни, че комисията по образованието и науката в Народното събрание е учредила награда „Музеят в училището, училището в музея”, която е насочена към музеите, които реализират образователни програми с училища и детски градини.Зам.-министърът на образованието и науката Деница Сачева съобщи, че в момента в общообразователни училища и детски градини има малко над 4000 деца, които са без родители, настанени са в Центрове за настаняване от семеен тип и посещават училище.Тя изрази удовлетворение от факта, че Работилницата за мартеници е организирана именно в Етнографския музей, тъй като една от основните политики на Министерството на образованието и науката е образованието да не се провежда само в класната стая. През миналата година успешно е реализирана програма „Музеите стават класни стаи”, а тази година програмата се разширява с галерии и театри.Директорът на УНИЦЕФ за България д-р Джейн Муита припомни, че в света над 2.7 млн. деца живеят в институции. Според нея България показва, че е възможно тези деца да бъдат изведени от институциите, където нямат връзка с културата и с живота в нормално семейство.Тя подчерта, че УНИЦЕФ работи съвместно с българското правителство за това всички деца да имат бъдеще и да могат да се възползват от онова, което обществото може да им предложи.", "date": "2019.02.23", "title": "Деца се учиха да правят мартеници в Етнографския музей"}
{"url": "https://offnews.bg/horoskop/horoskop-za-23-fevruari-1-mart-ot-antonia-mechkova-696157.html", "text": "Влизате в период на промени, така че е хубаво още през уикенда да се уверите: допадат и на обичани хора и ще ви подкрепят искрено във всичко предприето. До края на февруари Овните може да се включат в нов екип или да поемат по-тежки задачи, в понеделник да си изяснят детайлите, да упорстват и да не допускат протакане, закъснения. В сряда-четвъртък усилията ви ще донесат добри резултати. За Баба Марта обаче и вие се разлютявате, склонни сте да спорите с близки, не слушате съвети за умереност. По-хубаво е да се владеете.При вас промените са в партньорствата, напоследък и деловите, и личните изискват по-сериозно внимание. Доста Телци ще работят твърде старателно по служебните задачи, не са лесни, а успехите им може да предизвикат интриги. Избягвайте разни разправии даже с близкото обкръжение във вторник и сряда, вашите усилия дават безспорни резултати, а някои оказани ви услуги от март постепенно се превръщат в трайно сътрудничество. Нещата вървят, ала не подценявайте детайли, и дреболии може да ви спънат. В любовта - хармония.Дните до края на февруари ще ви се видят трудни, куп дела са за приключване и ако се опитате да затворите очи за тях, както и за съвети да усъвършенствате дейността си, може да берете горчиви плодове. Група Близнаци да бъдат по-внимателни с техниката, а и към тонуса си. Чак в сряда ще овладеете нещата, служебното темпо ще се поукроти, колеги и шефове ще покажат задоволство от постигнатото. Без дълги обяснения се хващайте със своите идеи, търсете информация, изявете се като творци. Получавате каквото искате в любовта...За вас 7-дневието е доста динамично, но център на всички проблеми са домът и семейството ви. Хубавото е, че Раците и особено дамите от този знак умело поддържат хармонията с близки. През уикенда общувате повече, в понеделник и вторник не споделяте много чувствата си, но усилията са за гарантиране на финансова сигурност и спокойствие. Сряда е по-нервна, редно е да избягвате спорове и с по-голямо търпение да щурмувате професионалните висини. За немалка група от зодията е важно уреждането на въпрос за брак, съжителство.Периодът не е лош в делови и личен план, но е въпрос дали ще се възползвате от условията за постигане на едно или друго. Сега за Лъвовете не е уместно да се хвърлят във флиртове и авантюри, но мнозина се поддават на изкушения, обичат тръпката на риска. През уикенда се впускате в купони, скоро ще се разбере, че нито сте починали добре, нито сте се разтушили особено, а в понеделник-вторник трябва да направите партньорствата си по-ефективни. В сряда ви обзема нетърпение, предвидете допълнителни харчове и натоварване.Краят на февруари изискват такт и гъвкавост, няма как нещата да стават само по ваша воля. Девите да не се притесняват, резултатът ще съответства на плана и амбициите им, просто да си пестят нерви и емоции. През уикенда държите много на своето, но развоят зависи от обективните условия. В понеделник-вторник сложете граници в общуването, искреността нека е с мяра, а в сряда следвайте чужди идеи, ще дойде ред и на вашите. Изпипвате всеки детайл в дела и предпазливо променяте посоки, Баба Марта ще радва екипа ви с успехи.През уикенда надали ще отдъхнете, трябва да свършите чужда работа, тъжно ви е. Везните да не се поддават на настроения, още в понеделник ги чакат нови и отговорни задачи, ще ги търсят за услуги. Във вторник не проявявайте остра критичност, а и не пришпорвайте събитията, тепърва ще избистряте и своята роля, и отговорността на партньорите, ще набирате информация, покровители за проектите си. На Баба Марта ще анализирате постигнатото, надмогнали сте стари слабости и съмнения, справяте се чудесно. А може би сте се влюбили?...Вашата седмица не е лека, но в четвъртък и петък ще се уверите: преборването на трудностите ви е по плещите, зависи от проявеното упорство и трудолюбие. Скорпионите имат идеи за изява и печалби, които малко трябва да отлежат. През уикенда се съобразявате с планове на по-влиятелни хора, в понеделник не бързате да разгласявате решения, във вторник-сряда разчиствате колегиални интриги, укрепвате съюзи. Бъдете стриктни в уреждане на административни неща, финанси. Любимият се уповава на вашата дума и помощ като на себе си.Неспокойни дни до края на февруари. През уикенда се погрижете към тонуса си. От понеделник Стрелците се посвещават на дела, чакат ги куп задачи и избори, да не си пилеят сили в приказки. Вторник е за уреждане на служебни неща или финанси, така че не протакайте дълго своите ангажименти, може да изпуснете изгодни оферти за печалби в екип. В едни случаи се утвърждавате като лидери, в други обогатявате професионализма си, в трети градите съюзи за обещаващ бизнес. Преодолеете ли стари проблеми, преоткривате любовта...Този уикенд отдъхнете подобаващо, макар че не сте най-доволни от деловите резултати. Някои Козирози ще се мъчат да помогнат с препоръка или по друг начин на хора в кръга си, които са и трудолюбиви, и почтени. До края на февруари можете да направите много за напредъка на екипа, във вторник-сряда тактично прокарвате идеи, организирате работа. Критериите ви следва да бъдат високи, а Баба Марта ще ви изненада с прекрасни шансове за изява и напредък. Жадувате истинско щастие и не приемате посредствени отношения.Периодът ви изправя пред по-сериозни пречки в делови и личен план, ще се справите с тях, но не проявявайте припряност. В понеделник група Водолеи да приключат поети задължения, във вторник да си изградят нова стратегия, все още има куп неясноти, в сряда-четвъртък да действат по уточнена програма, а не по хрумвания, иначе трудни задачи ще разпилеят енергията им. Баба Марта ще ви зарадва с чудесни партньорства и приходи, основателно сте вярвали в силите си. Не смесвайте това с надменност, а в любовта проявете голям такт.За вас периодът изяснява важни делови и лични въпроси, предишни жертви и усилия ще бъдат възнаградени по достойнство. Сега доста Риби се изкушават от самостоятелни начинания през уикенда, от понеделник до четвъртък стават по-критични към колеги и познати, но конфликти не са препоръчителни, а и с финанси и нови сътрудници следва да бъдат бдителни. Някои нека анализират поведението на хората в кръга си, не им подхожда приятелството с лицемери и шмекери. Любовта надмогва трудностите, докажете, че сте отговорни в избора.", "date": "2019.02.23", "title": "Хороскоп за 23 февруари - 1 март от Антония Мечкова"}
{"url": "https://offnews.bg/112/70-godishen-mazh-zagina-pri-pozhar-vav-varna-698187.html", "text": "70-годишен мъж загина при пожар в жилища сграда на ул. \"Прилеп\" във Варна.Сигналът е постъпил в около 03:45ч. тази нощ. Пожарът възникнал в апартамент, заемащ етаж от кооперация на ул. \"Прилеп\". На място незабавно са изпратени екипи на регионалната дирекция \"Пожарна безопасност и защита на населението\".Установено е, че цялото жилище е обхванато от пламъците. В апартамента е живеел 70-годишен мъж, който е загинал. Унищожен е целият етаж от кооперацията, нанесени са материални щети по изолацията на сградата, стълбището и дограмата на горния етаж.Изясняват се причини и обстоятелства за възникването на инцидента. По случая е образувано досъдебно производство.", "date": "2019.02.23", "title": "70-годишен мъж загина при пожар във Варна"}
{"url": "https://offnews.bg/obshtestvo/dnes-pochitame-sv-polikarp-episkop-smirnenski-698182.html", "text": "На 23 февруари почитаме св. свещеномъченик Поликарп, епископ Смирненски - ревностен проповедник на вярата Христова, имал дар на чудотворство и изцерения на болести. Поставен на клада да изгори жив. Огънят не го увредил. Проболи го с копие и изгорили тялото му през 167 година.Сщмч. Поликарп бил един от Апостолските Мъже. Неговият ученик св. Ириней Лионски и Евсевий (\"Църковна история\") свидетелстват, че св. Поликарп бил ученик на апостол Йоан Богослов.В продължение на много години бил (вторият) епископ на СмирнаРечник (Мала Азия). Св. Ириней разказва, че за епископ го поставили самите апостоли - \"самовидците на Господа\". Сам св. Игнатий Богоносец, при запознанството си с тогава младия Поликарп, му завещал следното: \"Както на кормчията са нужни ветрове или на застигнатия от буря - пристан, така в днешното време си нужен ти, за да достигнем Бог\" (рус. \"чтобы достигнуть Бога\" (Поликарп. 2). Св. Поликарп бил свидетел на мъченическата смърт на св. Игнатий. След смъртта му той станал \"вожд на цяла Азия\", по думите на Блажени Йероним. Сред многото други сведения за него, св. Ириней разказва, че към края на живота си св. Поликарп пребивавал известно време в Рим и обърнал много еретици.Особеното положение на св. Поликарп било и главната причина за неговата мъченическа смърт: езичниците в Смирна го повели към кладата, защото го смятали за баща на християните и развратител на Азия.Св. Поликарп изпращал много послания до съседните църковни общини. От тях е запазено в цялост до днес неговото Послание до филипийците. В древност посланието било високо ценено, а по свидетелството на блажени Йероним, в някои църковни общини било четено и по време на богослуженията. По настроение и време на написване то е близко до посланията на св. Игнатий Богоносец.Послание до филипийците е важен документ за датировката на Новозаветните книги и за определянето на времето за тяхната канонизация, защото св. Поликарп се позовава в него на Евангелието от св. евангелист Матей, на Деянията на светите апостоли, на Посланията на св. апостол Павел (до римляните, до галатяни, Първото до Коринтяни, Първото до Тимотея), позовава се също и на Първото съборно послание на св. ап. Петър и на Първото съборно послание на св. ап. Иоан Богослов.Значението на св. Поликарп в историята на светоотеческото богословие е ясно охарактеризирана от Г.В. Флоровски: като ученик на ап. Иоан Богослов и учител на св. Ириней Лионски, св. Поликарп \"бил изразител на създаващата се тогава малоазиатска традиция в богословието, коята за пръв път била последователно изложена от св. Ириней, и за която е характерна сотериологическата гледна точка: изповядване на вярата, произхождащо от съзерцанието на изкупителното дело на Христа\".", "date": "2019.02.23", "title": "Днес почитаме св. Поликарп, епископ Смирненски"}
{"url": "https://offnews.bg/futbol/cherno-more-shte-slaga-prat-v-kolesnitcata-na-ludogoretc-po-patia-si-k-698186.html", "text": "Черно море посреща Лудогорец в двубой, който е от голямо значение в битката за място в Топ 6. \"Моряците\" за пореден път показаха, че са доста коварен отбор след като победиха ЦСКА на старта на пролетния дял с 2:0. Няколко дни по-късно обаче преклониха глава пред Славия в изключителен драматичен мач с пет гола и два обрата. \"Варненци\" нямат загуба у дома вече 5 месеца, а именно \"белите\" ги победиха за последно у дома. Черно море обаче има само една победа над Лудогорец - 3:1 на \"Тича\" през 2013 година. Шампионът Лудогорец пък играе доста неубедително след подновяването на първенството, записвайки две равенства от два мача. Отборът от Разград определено разочарова срещу тоталния аутсайдер Верея, а след това се провалиха и срещу Ботев Пловдив. Днес тимът на Антони Здравков, към когото критиките се увеличават, гостува на Черно море. При неуспех на \"Тича\" преднината на седемкратния шампион може да бъде стопена, а това ще разклати сериозно стола на Здравков.Треньорът на Черно Море Илиан Илиев ще може да разчита на Васил Панайотов, Пламен Димов и Петър Витанов, които изтърпяха наказания за натрупани картони. Лошите новини са свързани с контузиите на Жоржиньо и Уго Кононго. Мястото на последния се очаква да заеме Цветомир Панов, който дойде именно от Лудогорец през зимата. Като десен бек пък най-вероятно ще играе Мирослав Енчев. В предни позиции Илиев ще заложи на Радослав Василев, а по крилата ще действат Аристот Ндонгала и Мартин Минчев. Капитанът Георги Илиев ще играе пред двойката вътрешни халфове Панайотов - Витанов.Капитанът на Лудогорец Светослав Дяков претърпя операция и в следващите няколко седмици няма да е на разположение на отбора. В негово отсъствия на \"Тича\" като дефанзивни халфове ще започнат Яцек Горалски и Лукас Саша, а с по-малки шансове за титулярно място е Анисе Абел. Клаудиу Кешерю, който получи контузия след мача с Ботев също е вероятно да остане на пейката, а на негово място да играе Якуб Шверчок. Дебют с екипа на \"Орлите\" може да направи новото попълнение Станислав Манолев.", "date": "2019.02.23", "title": "Черно море ще слага прът в колесницата на Лудогорец по пътя си към топ 6"}
{"url": "https://offnews.bg/sviat/venetcuela-chastichno-zatvori-granitcata-si-s-kolumbia-za-da-spre-hum-698192.html", "text": "Венецуела частично затвори границата си с Колумбия, като част от стратегията на правителството на Мадуро да бъде възпрепятствано внасянето на хуманитарна помощ в страната, изпратена от САЩ. Опозиционният лидер Хуан Гуайдо се зарече да вкара стотиците тонове хуманитарна помощ, чакащи на границата, въпреки отказа на правителството, което се бои от американска военна интервенция.В петък се проведе  в колумбийския град Кукута, близо до границата с Венецуела. Хуан Гуайдо неочаквано се появи на него, тъй като има забрана от правителството да прекосява границата. Той обаче заяви, че е успял с помощта на венецуелските военни сили - повод за притеснение за Мадуро, който до голяма степен зависи от тяхната подкрепа.Часове след появата му в Колумбия дойде и съобщението за частичното затваряне на границата.Вицепрезидентът Делсо Родригез написа в Туитър, че блокажът е временен, но \"абсолютен\", и е предизвикан от \"сериозните заплахи за суверенитета и сигурността на държавата\". Заради опитите си да попречат на военните да блокират път, за да бъде възпрепятствано внасянето на хуманитарна помощ в страната,  и най-малко 15 бяха ранени вчера в сблъсъци между венецуелската армия и демонстранти в югоизточната част на Венецуела вчера.Правителството на САЩ осъди насилието и заяви, че венецуелските военни трябва да позволят хуманитарната помощ да влезе в страната. \"Светът ви гледа\", гласи изявлението им.Опозиционният лидер Гуайдо се самопровъзгласи за временен президент миналия месец, като спечели подкрепата на дузина нации, сред които САЩ. Той твърди, че президентските избори през 2018г., които Мадуро спечели, не са легитимни.", "date": "2019.02.23", "title": "Венецуела частично затвори границата си с Колумбия, за да спре хуманитарната помощ от Тръмп"}
{"url": "https://offnews.bg/obshtestvo/zhalt-kod-za-tcialata-strana-sniag-i-viatar-dnes-698183.html", "text": "Жълт код за валежи от сняг и вятър е в сила за цялата страната, сочи справка на сайта на Националния институт по метеорология и хидрология (НИМХ).Времето преди обяд ще е облачно, в по-голямата част от страната с валежи от сняг, по-значителни в планинските райони. След обяд от север валежите ще спират и облачността ще се разкъсва и намалява, най-късно в Рило-Родопската област.Ще духа умерен, в източната половина от страната - силен североизточен вятър и на много места в планинските райони ще има виелици и ще се образуват навявания.Ще бъде студено, в по-голямата част от страната с отрицателни дневни температури - между минус 5 и 0°, но заради вятъра усещането ще е за по-студено време.Очаква се образуване на неравномерна снежна покривка, която ще бъде около 5 – 10 сантиметра, а по планинските проходи и повече. В Бургаска област има оранжев код за силен вятър над морето. Там ще духа силен северен вятър със скорост 15 – 20 м/сек (7 – 8 бала по Босфор), пориви 20-24 м/сек (9 бала по Босфор), а увеличението на вълнението ще бъде до 4 – 5 бала. По останалото Черноморие ще духа силен северен вятър със скорост от 15-20 м/сек. (7-8 бала по Босфор), пориви 20-24 м/сек (9 бала по Босфор), а увеличението на вълнението ще бъде до 3-4 бала.Атмосферното налягане бързо ще се повишава и ще бъде значително по-високо от средното за месеца. ", "date": "2019.02.23", "title": "Жълт код за цялата страна, сняг и вятър днес"}
{"url": "https://offnews.bg/sviat/maduro-ne-puska-kamionite-s-pomoshti-vojnitcite-mu-dezertirat-698211.html", "text": "Безредици избухнаха на границата между Венецуела и Колумбия. Опозицията опитва да вкара в страната камиони с хуманитарна помощ от Съединените щати, а верните на президента Николас Мадуро сили са решени да спрат.Възможно е сблъсъците да ескалират.Венецуелски войници напуснаха постовете си и преминаха на територията на Колумбия под аплодисментите на привърженици на опозицията. Съобщава се за четирима дезертьори.Председателят на парламента Хуан Гуайдо, който отиде в Колумбия, за да предвожда лично кервана от камиони призова войниците да пропуснат хуманитарната помощ.Цял ден на границата с Колумбия имаше спорадични сблъсъци между протестиращи и войниците, които са затворили основния път. Военнослужещите бяха поставени в невъзможната ситуация или да не се подчинят на заповедите на своите командири, или да открият огън по невъоръжени свои сънародници.Подобно беше положението снощи и на границата с Бразилия. Опит да бъдат прекарани камиони с хуманитарна помощ беше спрян със сила и двама души бяха убити.Днес в София имаше протест на нашенци, които крепят Мадуро. Събраха се 5-6 души, които твърдят, че той бил законен държавен глава на латиноамериканската държава.", "date": "2019.02.23", "title": "Мадуро не пуска камионите с помощи, войниците му дезертират"}
{"url": "https://offnews.bg/112/avtobus-goria-na-magistrala-hemus-niama-postradali-698206.html", "text": "Автобус се запали в аварийната лента на автомагистрала „Хемус” в посока Варна, а движението временно бе ограничено при пътен възел „Правец”.Инцидентът е възникнал в 15.05 часа. В малкия автобус е пламнал огън, вероятно в следствие на техническа повреда.Водачът и неколцината пътници своевременно са напуснали превозното средство.Екип пожарникари от службата в Правец са изгасили пожара и няма пострадали, съобщават от МВР.Автобусът е обгорял в предната част. За кратко движението в участъка бе спряно, докато работят пожарникарите екипи. В 15.25 трафикът е възстановен.", "date": "2019.02.23", "title": "Автобус горя на магистрала Хемус, няма пострадали"}
{"url": "https://offnews.bg/112/kola-se-zabi-v-tir-na-e79-kraj-blagoevgrad-vodachat-izbiagal-698188.html", "text": "Лек автомобил се заби в задната част на ТИР при навлизане в бензиностанция на Е79 край Благоевград. Водачът и спътникът му са избягали и се издирват, предаде агенция БГНЕС.Сигналът за пътния инцидент е подаден малко след полунощ на 3 км. след Благоевград от района на Полигона в посока Симитли.Товарният автомобил с ремарке навлизал към бензиностанцията, когато отзад е ударен от лек автомобил.Докато водачът изтеглял тира, за да не пречи на движението, тъй като отляво имало спрели други товарни автомобили, водачът на лекия автомобил и спътникът му слезли, свалили регистрационните номера, заключили го и избягали.Полицията издирва избягалите, предупредени са и близките болници.", "date": "2019.02.23", "title": "Кола се заби в тир на Е79 край Благоевград, водачът избягал"}
{"url": "https://offnews.bg/futbol/otkupna-klauza-spriala-bandata-za-tcska-698189.html", "text": "Откупна клауза в размер на малко над 100 000 евро е причината трансферът на Иван Бандаловски в ЦСКА да не се осъществи, съобщава \"Тема спорт\". \"Армейците\" са проявявали интерес към десния защитник като желанието им било да го привлекат още сега, а не през лятото когато ще е свободен агент.Бившият капитан на ЦСКА е бил сред вариантите за заместник на Станислав Манолев, който беше освободен от новия треньор Любослав Пенев. \"Червените\" посочиха изхода и на още един десен бек - Борис Секулич, който също не е бил желан от Пенев.Трудната ситуация в която се намира ЦСКА принуди \"армейците\" да върнат 19-годишния Иван Турицов от Литекс, където беше преотстъпен. Младокът, който проведе зимна подготовка с отбора от Ловеч, дебютира за ЦСКА в мача срещу Ботев Враца.31-кратните шампиони подготвят оферта за 17-годишната талант на Черно море Мартин Минчев, като следят отблизо и ситуацията с централния защитник на Ботев Пловдив Кристиан Димитров.", "date": "2019.02.23", "title": "Откупна клауза спряла Бандата за ЦСКА"}
{"url": "https://offnews.bg/zimni/otmeniha-dneshnia-start-ot-svetovnata-kupa-po-ski-v-bansko-698191.html", "text": "След като в последните няколко дни времето в Банско бе отлично за ски, днес то не е толкова благоприятно. Снежната покривка е близо 30 сантиметра и се очаква снеговалежът да продължи до към обяд.При тези условия е невъзможно да се проведе Супергигантският слалом планиран за днес. Журито, Организационният комитет и Българската федерация по ски не могат да си позволят да рискуват здравето на състезателите и отмениха състезанието.Информация за Супергигантския слалом и дали ще се проведе на друго място ще има колкото се може по-скоро.Утре по план е гигантският слалом. С успокояването на времето през деня, провеждането на шестия гигантски слалом през сезона изглежда обнадеждаващо. Това е от голямо значение, тъй като по-рано през сезона гигантският слалом в Гармиш-Партенкирхен бе отменен, но така и не успя да се намери място където да се проведе.", "date": "2019.02.23", "title": "Отмениха днешния старт от Световната купа по ски в Банско"}
{"url": "https://offnews.bg/obshtestvo/deputatka-uchi-vazrastni-v-haskovo-da-ne-viarvat-na-alo-izmamnitci-698184.html", "text": "В Хасково бе проведена първата среща от кампания за превенция на ало-измамите по инициатива на депутата от ГЕРБ Евгения Ангелова. Ангелова постави начало на кампанията си \"Заедно срещу ало-измамниците\" днес, на Световния ден в подкрепа на жертвите на престъпления, на среща с членовете на сдружение \"Диабет 2012\".Пред десетките, предимно възрастни хора, народният представител съобщи, че при телефонно обаждане те не трябва да се поддават на паника, а да запазят спокойствие, да споделят с близките или съседите, да сигнализират полицията на тел. 112.През 2018 г. случаите на телефонни измами в България са 1 100, т.е. средно по трима души на ден стават жертва на телефонните измамници. Над 5 милиона лева са попаднали в ръцете на престъпниците само за 2017г., съобщи Евгения Ангелова.Инициативата е в подкрепа на кампанията МВР за превенция и предотвратяване на телефонните измами.В хода на дискусията служител на МВР Хасково съобщи, че в момента най-актуалният \"сценарий\" е \"съдействие на полицията\". Униформеният разигра пред хората няколко варианта за действие при обаждане по телефона, както и сценариите, по които стават измамите. Ангелова заяви, че целта ѝ е да стигне до всяко малко селище, защото щетите от тези престъпления са не само материални. \"Психологическите травми са много сериозни и именно затова смятам, че моята кампания трябва да продължи\", заяви тя. \"Заедно срещу ало-измамниците\" ще продължи по график в Хасковска област. ", "date": "2019.02.23", "title": "Депутатка учи възрастни в Хасково да не вярват на ало-измамници"}
{"url": "https://offnews.bg/futbol/stanimir-stoilov-nadiavam-se-levski-da-specheli-698185.html", "text": "Бившият треньор на Левски Станимир Стоилов смята, че \"сините\" имат предимство преди двубоя с ЦСКА. \"Вечното дерби\" е утре(24.-2) от 13:00 часа на националния стадион. Според Стоилов Левски е по-обиграният тим.\"Винаги се надявам Левски да спечели и не е по-различно. В дербито успех постига отборът, който успее да се съсредоточи и организира по-добре в хода на мача. Но моите очаквания са това да е Левски\", коментира пред \"Тема Спорт\" Стоилов. Той не пропусна да коментира и рокадите, които се случиха в двата щаба. \"И в двата клуба се случиха треньорски промени. Те станаха в движение и ще е необходимо време, за да се види истинското лице на отборите. И Любо Пенев, и Георги Дерменджиев са утвърдени имена в България. Няма как да им даваме оценки само след два мача. На толкова ранен етап е излишно\", отбеляза Стоилов.Мъри отбеляза и кои са силните страни на \"сините\" в сблъсъка: \"Сега е по-важно Левски да вземе дербито. После ще видим какво ще се случи. Аз лично смятам, че Левски има спортно-техническо предимство. Изглежда ми по-организираният отбор. Но в по-подробни анализи не бих искал да влизам\", каза Стоилов.", "date": "2019.02.23", "title": "Станимир Стоилов: Надявам се Левски да спечели"}
{"url": "https://offnews.bg/kultura/sofijskata-filharmonia-s-muzikalen-maraton-obicham-balgarskata-muzika-698190.html", "text": "За поредна година Софийската филхармония и зала \"България\" отварят сърца и врати за българската музика. И тази година на 3 март Концертен комплекс България става домакин на музикалния маратон под надслов \"Обичам Българската музика\". Близо 400 изпълнители ще представят шедьоври на родното музикално изкуство в камерната и голямата зали \"България\".Сред изпълнителите са камерните формации \"Филхармоника\", \"Бела Воче\", хор \"Нуша\", хор \"Гусла\", групата за автентичен фолклор \"Бистришките баби и внучки\", Биг бендът на БНР, формации от НМУ \"Любомир Пипков\" - София, НМА \"Проф. Панчо Владигеров\" – София, хор \"Ваня Монева\", Националният филхармоничен хор, Детският филхармоничен хор, Оркестърът на Софийската филхармония.Музикалният маратон ще започне в 10 ч. сутринта с изпълнения на ученици и студенти от НМА и НМУ. От 19 ч. е симфоничният концерт на Софийската филхармония под диригентството на Славил Димитров. Финал ще поставят солисти от Биг бенда на БНР от 20.30 мин.В програмата: образци от народното творчество, класическата музика, поп и джаз композиции. И тази година водещ на събитието е актьорът и директор на Народния театър Мариус Донкин.Отделните събития ще се проведат на кратки панели. Дневната карта е 6лв. и важи за всички концерти. Тя може да се закупи на касата на зала \"България\", ticketsbg.com и eventim.bg.", "date": "2019.02.23", "title": "Софийската филхармония с музикален маратон 'Обичам Българската музика' за 3 март"}
