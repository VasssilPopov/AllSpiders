{"url": "https://m.offnews.bg/news/Obshtestvo_4/Ministar-Valchev-Prizvanieto-da-si-uchitel-e-naj-vissheto-naj-trudno_656402.html", "text": "24 май е празник, който не само потвърждава националната ни идентичност. Той ни напомня, че бъдещето ни е в знанието и паметта, пише министърът на образованието Красимир Вълчев в обръщението си към учители, ученици и учени по повод Деня на българската просвета и култура и на славянската писменост.\"Призванието да си учител е най-висшето, най-трудното и най-благородното! Вашата мисия е най-важната\", обръща се министърът към учителите, а учениците съветва да четат книги, които могат да ги отведат до необятни светове, да търсят новите неща, да се радват на възможността да откриват света и да го променят.\"Учените са двигателят на прогреса и само с тяхна помощ българското училище ще подготви младежите за съвременните предизвикателства и за възможностите за реализация в най-модерните и най-търсените професии\", пише още министърът и завършва с призива да бъдем горди, че сме българи.Ето и пълния текст на писмото му:", "date": "2017.05.24", "title": " Министър Вълчев: Призванието да си учител е най-висшето, най-трудното и най-благородното"}
{"url": "https://m.offnews.bg/news/Sviat-_12/Atentatorat-ot-Manchestar-e-bil-chast-ot-prestapna-mrezha_656404.html", "text": "Заподозреният за атентата в Манчестър е бил част от престъпна мрежа. Това стана ясно от думите на началника на манчестърската полиция Иън Хопкинс, цитиран от Франс прес и БТА. Той подчерта, че полицията разследва престъпна мрежа. До момента са задържани четирима души. В момента органите на реда издирват съучастници, които може да са помогнали на Салман Абеди да изработи бомбата, с която извърши самоубийствения атентат.Идентифицираният като извършител на атентата Салман Абеди е бил в Либия преди месец и половина. Той се готвел да замине за Саудитска Арабия, а оттам за Либия, където щял да планирал да прекара свещения месец рамазан със семейството си, обясни бащата на Салман Рамадан Абеди. По думите му Салман не е имал връзки с ислямисти и няма нищо общо с атентата в Манчестър. \"Ние не вярваме в избиване на невинни хора. Не сме такива\", каза Рамадан Абеди пред АП. Той разговарял с 22-годишния си син Салман Абеди преди пет дни. Синът му звучал нормално и се готвел да замине за Саудитска Арабия.Мъжът потвърди, че другият му син - Исмаил е един от арестуваните след атентата.Рамадан Абеди е избягал през 1993 г. от Триполи, след като силите за сигурност на режима на Муамар Кадафи издали заповед за арест срещу него. По-късно поискал политическо убежище във Великобритания. Сега той ръководи Централното управление на силите за сигурност в Триполи.При атентата в Манчестър загинаха 22 души.Полицията посочи, че всички жертви са идентифицирани. Имената на жертвите обаче не може да бъдат официално обявени, преди да бъдат завършени съдебно-медицинските експертизи. Поради големия брой на жертвите това може да отнеме между четири и пет дни.Здравните органи в Манчестър повишиха броя на ранените при атентата на 119 души, толкова хора по техни данни са потърсилите медицинска помощ в болници. 64 от ранените все още са хоспитализирани.", "date": "2017.05.24", "title": " Атентаторът от Манчестър е бил част от престъпна мрежа"}
{"url": "https://m.offnews.bg/news/Obshtestvo_4/Izvadiha-Georgi-Ivanov-ot-komata_656403.html", "text": "Извадиха от медикаментозната кома първия български космонавт Георги Иванов. Това съобщиха от ВМА, цитирани от БГНЕС. Иванов беше приет в болницата на 22 май с инсулт. Генералът от запаса е контактен и със стабилни показатели, посочват от болницата. 76-годишният Георги Иванов е паднал при битов инцидент преди ден и е с травма на рамото и главата. Той се е чувствал добре вечерта след падането, но в 5 часа вчера му е станало зле и е постъпил превъзбуден и объркан във ВМА и не е можел да контактува.Лекарите обявиха вчера, че според тях няма критично увреждане на мозъка на Иванов след инсулта. ", "date": "2017.05.24", "title": " Извадиха Георги Иванов от комата"}
{"url": "https://m.offnews.bg/news/Futbol_18793/Agitkata-na-Botev-nahlu-na-terena-vav-finala-s-Ludogoretc-video_656410.html", "text": "Лудата агитка на Ботев се прояви отново на финал за Купата на България. Този път напълно безобидно, трябва да се отбележи.Пловдивчани нахлуха на терена на националния стадион във финала с Лудогорец. Бултрасите не издържаха при гола на Косоко, с който тимът им поведе минутка преди края на първата част.                                     видео OFFNewsНякои от тях се радваха на пистата, другите тичаха по тревата. Вееха се знамена, хвърлени бяха димки. Тарторите бързо въдвориха ред.Трябва да се отбележи, че Ботев се радва на сериозна подкрепа. \"Жълто-черният\" десант в София е от над 10 000 души. Лудогорец са подкрепяни от по-малко от 1000 запалянковци.Второто полувреме започна току що. Очаквайте крайния резултат в OFFNews.", "date": "2017.05.24", "title": " Агитката на Ботев нахлу на терена във финала с Лудогорец (видео)"}
{"url": "https://m.offnews.bg/news/Sviat-_12/Slavianskata-pismenost-dojde-v-Rusiia-ot-makedonskata-zemia-obiavi_656409.html", "text": "Славянската писменост дойде в Русия от \"македонската земя\". Това заяви руският президент Владимир Путин на среща с македонския си колега Георге Иванов.\"Въпреки че са минали толкова векове, ние почитаме паметта на светите братя Кирил и Методий и техния ученик свети Климент. Нашият народ казва, че човек не умира, когато бъде погребан, а когато бъде забравен. Това е нашата обща памет за нашите просветители – Кирил и Методий и тя ни дава надежда за запазването на тяхното учение, подчерта Иванов.Путин отбеляза, че отношенията между Русия и Македония се развиват добре и в тях има позитивни тенденции. \"Следим внимателно какво става във вашата страна и ви желаем вътрешнополитическата ситуация в Македония да се развива в съответствие с Конституцията и по демократичен начин\", каза Путин. Външният министър Екатерина Захариева коментира изявлението на страницата си във Фейсбук. \"Не може да не ни радва, че вече и държавните глави на други страни си честитят взаимно най-светлия български празник. Това несъмнено е признание за приноса към европейската и световната култура на страната ни, където кирилицата е създадена и откъдето се е разпространила към други страни и народи\", посочва тя.Ето и целия и коментар:", "date": "2017.05.24", "title": " Славянската писменост дойде в Русия от \"македонската земя\", обяви Путин"}
{"url": "https://m.offnews.bg/news/Politika_8/Radev-na-audientciia-pri-papata-za-24-maj-na-26-i-sled-Tramp_656405.html", "text": "Президентът ген. Румен Радев заминава на традиционнот официално посещение във Ватикана по повод Деня на българската просвета и култура и на славянската писменост чак на 26 май. Вероятната причина за известното отлагане на аудиенцията е, че днес, в деня на българския празник, на гости на главата на Римокатолическата църква е американският президент Доналд Тръмп.Радев ще води българска делегация при папа Франциск, включваща вицепремиерите Екатерина Захариева и Красимир Каракачанов, министърът на културата Боил Банов, зам.-председателят на Народното събрание Веселин Марешки, ръководители на образователни и културни институции и представители на българското духовенство.Радев ще има разговор с папа Франциск и ще се срещне с държавния секретар на Ватикана Негово Високопреосвещенство кардинал Пиетро Паролин.В Рим държавният глава ще посети светите за българите места - базиликата „Сан Клементе“, където е гробът на Свети Кирил, църквата „Св. Павел ала Регола“, предоставена за богослужение на българската общност в италианската столица, както и базиликата „Санта Мария Маджоре”, където през IX век папа Адриан II благославя българската азбука, българските книги и делото на светите братя Кирил и Методий. Президентът ще поднесе цветя пред паметниците на Иван Вазов и на Кирил и Методий, се казва в съобщение на пресслужбата му.", "date": "2017.05.24", "title": " Радев на аудиенция при папата за 24 май на 26-и, след Тръмп"}
{"url": "https://m.offnews.bg/news/Politika_8/Borisov-Riskovete-za-Balgariia-ne-sa-minali-teroristite-udriat-navsi_656411.html", "text": "Нито рисковете са минали за България, нито опасността е малка, защото терористите удрят навсякъде. Това заяви премиерът Бойко Борисов по повод атентата в Манчестър, цитиран от \"Фокус\". \"Многократно съм казвал и настоявал, че дипломацията по света има голям дълг към всичко, което се случва. И ние само констатираме тези факти - нито ще спрат, нито ще намалеят\", каза Борисов.\"Помолих моите колеги да бъдат по-умерени в изказванията си за рисковете. Аз ги разбирам, че това да плашим хората и народа не е най-доброто. Но нито рисковете са минали за България, нито опасността е малка, защото терористите удрят навсякъде. И много внимателно слушат и реагират на всички изказвания и действия спрямо тях“, коментира Борисов.По думите му световната общност отдавна е трябвало да спре войните в Сирия, Либия, Ирак, Афганистан, защото \"там също гинат деца, също гинат хиляди хора\".\"Притеснен съм, защото колкото и да са силни службите, колкото и да се стараят, виждате, че вече така действат терористите, че на практика няма как да се предпазиш. 1,2, 5, 10 атентата със сигурност са предотвратили английските служби. Може и сто да са предотвратили и накрая се случва това, което се случи в Манчестър. И то там, където безспорно са от най-добрите служби по-света, несравнимо по-добри от българските. Така че като кажем - не ни е страх или няма опасност и няма рискове, силно преувеличаваме\", подчерта Борисов.Според него народът трябва да бъде бдителен. Трябва да внимаваме и най-вече да водим тази политика, която мисля, че водим – за добросъседство и мирно решаване на кризите, заяви още премиерът.", "date": "2017.05.24", "title": " Борисов: Рисковете за България не са минали, терористите удрят навсякъде"}
{"url": "https://m.offnews.bg/news/Izvan-terena_18817/Bela-Hadid-flirtuva-s-Antani-Dzhoshua_656408.html", "text": "Със страхотна ухажорка се сдоби Антъни Джошуа, новият властелин на професионалния бокс. Една от най-известните манекенки в света Бела Хадид се увърта около световния шампион.Двамата се засякоха два пъти на събития в Лондон. Първо се срещнаха на годишните награди на списание GQ в Лондон през уикенда. Бела позира за снимка с Антъни, като двамата изглеждаха щастливи като влюбени ученици. Впоследствие кибици забелязаха, че боксьорът е харесал няколко от постовете на красавицата в Инстаграм и отбелязаха, че те биха били страхотна двойка.\"Когато се срещнаха за пръв път, доста си говориха и си паснаха. Бела следи неговата кариера и определено показа интерес към Антъни\", издава източник на \"Сън\".Джошуа се раздели наскоро с дългогодишната си приятелка, учителка по танци. Двамата се познават от деца, имат и общо дете.Манекенката също е сингъл към момента. Дъщерята на милиардер сложи край на романса си с известен рапър.", "date": "2017.05.24", "title": " Бела Хадид флиртува с Антъни Джошуа"}
{"url": "https://m.offnews.bg/news/Sviat-_12/Kolin-Fart-poiska-italiansko-grazhdanstvo-zaradi-Brekzit_656400.html", "text": "Британският актьор Колин Фърт кандидатства за италианско гражданство заради Брекзит, съобщи \"Дейли експрес\". 56-годишният актьор бил притеснен от последствията от напускането на ЕС от Великобритания, затова искал да се сдобие с двойно гражданство. Носителят на \"Оскар\" за \"Речта на краля\" е женен от 20 години за италианската продуцентка и режисьорка Ливия Джуджоли, с която имат две деца. Колин Фърт е един от най-известните британски актьори. Сред най-популярните му роли са във филмите \"Дневникът на Бриджит Джоунс\", \"Речта на краля\", \"Мама миа\", \"Момичето с перлената обица\" и сериалът \"Гордост и предразсъдъци\". ", "date": "2017.05.24", "title": " Колин Фърт поиска италианско гражданство заради Брекзит"}
{"url": "https://m.offnews.bg/news/Ikonomika_59/BNB-s-merki-za-namaliavane-na-loshite-krediti_656395.html", "text": "Намаляването на големия дял необслужвани кредити е една от петте непосредствени приоритетни задачи на БНБ, обяви управителят ѝ Димитър Радев на форум на Асоциацията на банките в България.Той подчерта, че всички действия на БНБ имат за цел поддържането на ценова стабилност, стабилност на лева, стабилност на паричния режим и посочи, че единственият изход от валутния борд е влизането ни в еврозоната и приемането на еврото.\"Това ще стане, когато всички необходими за това условия са изпълнени. Все още не сме на такъв етап, но работим здраво в тази посока\", увери управителят на БНБ и изреди приоритетните задачи за БНБ.Първата е изпълнението на мерките, предписани след стрес тестовете на банките, като тук фокусът е върху изпълнението на плановете за възстановяване на капиталовите буфери за определени банки.Втората е приключването на плана за подобряване работата на банковия надзор. Той се изпълнява от две години, а новите акценти са: вътрешните регулации, информационните системи, и увеличение на ресурсите, включително назначаване на предвидените в оригиналния план допълнително хора.Третата задача е системата за възстановяване и преструктуриране на банките да стане напълно функционираща. Тук приоритетни са две групи от мерки: одобряването на планове за преструктуриране на системно важните местни банки и разработването, съвместно с МФ, на възможности от страна на БНБ за ликвидна подкрепа.По отношение на справянето с проблема с големия дял необслужвани банкови кредити БНБ разработва комплексни мерки с цел намаляване на \"лошите\" кредити, в т.ч. чрез увеличение на провизиите, повишено отписване на несъбираеми кредити, усъвършенстване оценяването на обезпеченията и по-добри практики на оповестяване и събиране на данни.Петият приоритет е привеждането на регулаторната рамка в пълно съответствие с европейското законодателство. Например подготвяме изцяло нов закон за платежните услуги и платежните системи, с който наред с другото се повишават изискванията по отношение на сигурността на плащанията по електронен път и в интернет, каза Радев.\"Разбира се, даваме си сметка и за специфичните предизвикателства, пред които Вие самите сте изправени. Силният натиск върху доходността в условията на още слабо, макар растящо, търсене на кредити налага постоянно търсене на решения за ефективност. Управлението на кредитния риск и разходните политики ще бъде все по-актуална тема и поради перспективата да станем свидетели на нов възходящ лихвен цикъл, следвайки глобалните тенденции и очаквайки рано или късно такъв процес в еврозоната\", допълни той в изказването си пред банкерите.", "date": "2017.05.24", "title": " БНБ с мерки за намаляване на \"лошите\" кредити"}
{"url": "https://m.offnews.bg/news/Futbol_18793/Putin-podkrepi-izgonvaneto-na-vsichki-chuzhdentci-ot-ruskiia-futbol_656401.html", "text": "Владимир Путин, президент на Русия, се съгласи с идеята за пълна забрана на чужденците във футбола на страната. Предложи я губернаторът на Краснодарския регион Вениамин Кондратев.\"Зная, че Виталий Мутко ограничава количеството на легионерите. Чух как го ругаха в Сочи. Но възможно ли е с ваша подкрепа забраната за чужденци да стане стопроцентова\", аргументира се губернаторът.\"Футболът е базов спорт за нашия регион\", продължи той, \"10 000 деца се занимават с него, искам да има бъдеще за тях\".\"Правилно, съгласен съм\", отвърна кратко и ясно Путин. По-рано през деня президентът на Русия призова за нова система на наименованията в детските спортни организации. Той се обърка от сложните абревиатури. В момента чужденците в руския футбол са по системата \"шест плюс пет\". Максимум шестима могат да бъдат на терена, а още петима в разширения състав. Босът на федерацията Мутко води ожесточена борба с кубовете за ограничаване на бройката на легионерите.", "date": "2017.05.24", "title": " Путин подкрепи изгонването на всички чужденци от руския футбол"}
{"url": "https://m.offnews.bg/news/Komentari_65/Da-izvadim-dejnostta-na%C2%A0polititcite-na-svetlo_656348.html", "text": "Докато развитите демокрации въвеждат все по-голяма прозрачност и отчетност в работата на управленските институции, в България политиците масово се опитват да се крият от гражданите. В нормалните държави се смята, че законодателната, изпълнителната и съдебната власти дължат максимална прозрачност, за да могат гражданите да упражняват контрол върху дейността им и да са уверени, че политиките се правят в интерес на обществото. В България на гражданите нагло им се казва да не се мотаят в краката на политиците и да не се и опитват да си търсят правата.Последиците от липсата на прозрачност са достатъчно видими - безконтролна и все по-безочлива власт и ширеща се корупция. Поредното годишно изследване на Transperancy International (Прозрачност без граници) определя  като най-корумпираната държава в ЕС.  от общо 176 страни за 2016 г. В изследването за 2015 г. тя е била 69-а от 168 държави. Най-силно засегнати от корупция в България са .  В последното издание на Световния индекс за върховенство на правото () един от индикаторите за корупция за България, а именно за злоупотреба с обществена позиция от членовете на парламента, се е влошил значително и достига 0.13 пункта. За сравнение, същият индикатор за Дания (водачът в класaцията по липса на корупция) е 0.97, а средно за страните-членки на ЕС е 0.52 пункта.Управление на задкулисието, скандали за пари от \"черни каси\", които корумпират медии и политически партии; непрозрачни назначения на ключови позиции във властта; злоупотреби с обществени средства. Знаков беше отказът на предишния парламент да приеме Закона за борба с корупцията по високите етажи на властта. Управляващите в новото НС вече успяха да наложат ограничения на правата на гражданите да следят и контролират дейността им. Например: петъчният парламентарен контрол, вместо по БНТ1, вече ще се излъчва по БНТ 2. В много места от страната хората нямат достъп до този канал. Друг опит премиерът и заместниците му да се скрият от гражданите и опозицията беше премахването на блиц-контрола, който даваше възможност за задаване на устни въпроси към управляващите по актуални теми.Но в новото НС има и положителни примери. Народният представител Кристиан Вигенин, който има опит и като евродепутат, се е заел да доближи Комисията, която той председателства, до европейските стандарти за прозрачност и отчетност. За да се осъществява по-пряка връзка с гражданите и да има допълнителни канали за комуникация, те вече са създали  и .На  вече е качена информация за първото й заседание, както и новоприетите вътрешни правила за организацията и дейността й.По думите на г-н Вигенин, народен представител от “БСП за България”, “нашата комисия има две основни задачи - да формира позициите на парламента по важни въпроси, свързани с участието на България в дейността на Европейския съюз и да контролира законосъобразното и ефективно използване на средствата от европейските фондове. Особено предизвикателство ще бъде предстоящото Българско председателство на Съвета на ЕС - ще осъществяваме наблюдение и контрол по подготовката, провеждането и отчитането му, имаме и свои ангажименти по линия на парламентарното измерение на Председателството. По моя инициатива всички заседания на Комисията вече ще се излъчват в реално време на сайта на Народното събрание, работим и по създаването на видеоархив. На сайта на Комисията се публикуват и стенограмите от заседанията, ще публикуваме новини както от заседанията, така и от по-значими инициативи, в които участват народните представители. Всеки сигнал за нередности и злоупотреби, който стигне до нас, ще бъде внимателно проучен и съответно насочен към компетентните институции. Планирам да организирам и приемна за граждани в качеството ми на председател на КЕВКЕФ.”Дали и други парламентарни комисии и народни представители ще последват призива за повече прозрачност в работата си? Едва ли ще се получи без допълнителен граждански натиск.Недостатъчният граждански натиск върху политиците е основна причина България да продължава да е водеща във всички класации по корупция. Докладът на \"Прозрачност без граници\" показва, че гражданите на бившите социалистически страни имат много по-малка готовност да противодействат на корупцията. , ако станат свидетели или са въвлечени в корупционни практики. За сравнение, в държави като Великобритания, Франция, Испания, Португалия и Гренландия дялът на хората, ангажирали се с конкретни действия срещу евентуална корупционна схема, е около 80%.\" Мнозинството от българите не подават сигнали поради страх от негативни последици, недоверие на гражданите в институциите и примирение (17% са отговорили, че \"нищо не може да се направи\").Опитът обаче показва, че именно гражданският натиск е решаващ за положителна промяна. Примерите са много: станалото вече неизбежно разсекретяване на стенограмата за КТБ, което властимащите доскоро упорито отказваха; приемането на електронното гласуване; отхвърлянето (засега) на първия лобистки закон, който управляващите се опитаха да прокарат в новото НС - за удължаване на срока за строителство на Черноморското крайбрежие; задължаването на финансовото министерство да разкрие собствениците на данъчните складове за горива (благодарение на съдебно дело, заведено от бившия депутат Петър Славов) и други. С парламентарен и извънпарламентарен натиск (съдебни дела), в комбинация с усилията на активни граждани бившите депутати Петър Славов, Мартин Димитров и Методи Андреев, успяха да принудят управляващите да разкрият важна информация от голям обществен интерес, като например  на бившия управител на банката Иван Искров; , и за КТБ. Тримата бивши депутати, известни още и като Група за натиск, и сега продължават да изкарват на светло тайните на властта чрез въпроси към министри и съдебни дела. Не е нужно човек да е депутат, за да реализира обществено значими каузи.Когато става въпрос за власт и пари, не можем да разчитаме на политиците и партиите сами да се дисциплинират и контролират. Затова гражданите трябва твърдо да изискват прозрачност и отчетност от институциите. Само информирано и активно гражданско общество може да ограничи злоупотребите с власт и влияние.", "date": "2017.05.24", "title": " Да извадим дейността на политиците на светло"}
{"url": "https://m.offnews.bg/news/Politika_8/Spored-Borisov-kupuvaneto-na-novi-iztrebiteli-mozhe-da-se-otlozhi_656407.html", "text": "Изтребителите МиГ-29 и щурмовите Су-25 могат да летят още 11 години с ремонтирани у нас двигатели. Така покупката на нови самолети може да се отложи за сметка на превъоръжаване на сухопътните войски или флота.Това заяви пред журналисти премиерът Бойко Борисов.Борисов каза още, че след като \"Авионамс\" е отново държавна собственост, това дава възможност в следващите години до 2028 да се ремонтира наличната летателна техника и затова трябва заедно с министъра на отбраната и държавния главя да се прецени нужна ли е в момента покупката точно на самолети.Борисов изрази увереност, че и тази година ще бъдат събрани повече пари в бюджета.„Да видим дали е най-правилно веднага да се вземат самолети, или да се погледнат сухопътните войски, корабите\", добави Борисов и посочи, че са необходими средства и за другите сектори в страната.Правителството на Огнян Герджиков остави преговорите за купуването на нови изтребители да се водят от кабинета на Борисов. Според постъпилите оферти на първо място с най-изгодно предложение е класирана шведската компания СААБ с изтребителите „Грипен“. На второ място е поставено предложението португалските изтребители втора ръка F-16 MLU с логистична поддръжка от САЩ, а трети са употребявани Eurofighter Typhoon от Италия.На срещата си с първия председател на Европейския съвет Херман ван Ромпой Борисов обяви образованието като приоритет за кабинета.Борисов обяви, че се радва, че двамата имат възможност да се срещнат в Министерския съвет на един от най-българските празници, какъвто безспорно е Денят на българската просвета и култура и на славянката писменост 24 май.Ромпой поздрави Борисов за третия му премиерски мандат. Премиерът пък го запозна с основните приоритети, върху които кабинетът ще работи през следващите четири години.Той е обърнал специално внимание на финансовата дисциплина на страната ни и на стремежа да се развива икономиката. По време на срещата двамата са обсъдили и ситуацията на Балканите.Тема на разговор е била и предстоящото българско председателство на Съвета на ЕС през 2018 година.Херман ван Ромпой отбеляза, че България е постигнала много добри резултати. Той подчерта, че с удоволствие ще помага на страната ни за председателството.", "date": "2017.05.24", "title": " Според Борисов купуването на нови изтребители може да се отложи"}
{"url": "https://m.offnews.bg/news/Kultura_33/Festivalat-v-Kan-ekzistentcialni-istorii-i-udialanovska-nadezhda_656363.html", "text": "Фестивалът в Кан, който показва майсторски измислени истории, говорещи за кризите и надеждите на съвременния свят не е само остров на блаженството.След атентата в Манчестер организаторите реагираха веднага, споделяйки ужаса, възмущението и голямата тъга на всички. В специалното комунике се казва: „Културата, младостта и празничният дух станаха отново мишена и бяха атакувани. Както бяха ударени свободата, щедростта и толерантността, всички неща, към които Фестивалът и тези, които го правят възможен - творци, професионалисти и зрители, са дълбоко привързани.“Всички участници, където и да са, бяха поканени да засвидетелстват своята солидарноскт с жертвите с минута мълчание.Състезанието между най-добрите от най-добрите филми в света се разгаря с пълна сила и в момента е в апогея си.Филмът, който стабилно води в класацията на международната критика засега е  Това е филмът, който слиза най-дълбооко в подмолите на екзистенциалната човешка криза и най-радикално поставя въпроса за отчуждението. Констатациите му за съжаление са много безрадостни, защото жертва стават най-невинните - децата. Няма да разказвам сюжета, който всъщност е много прост: двойка пред развод, детето изчезва.Режисурата също е проста, но изключително прецизна и изчистена - няма да е пресилено ако кажем, че постига внушения а ла Бергман, оставайки при това напълно оригинална. Реалистичен е и стилът на Звягинцев, когото помним от „Левиатан“ (Награда за сценарий, 2014) и „Елена“.Декорът и действието създават вледеняваща атмосфера на безлюбие – на всички нива. Имаме много болезнен и интимен портрет на разпаднало се съвременно руско семейство, но и универсална притча за невъзможността да обичаш. След филма се питаш дали процесът е обратим и какво сме загубили като хора, защо стигнахме дотук, кой е виновен... Натовареният с прекалени очаквания , наречен с пълно основание „един от последните пазители на киното\", прониква в същата тематика – разпада на ценностите, кризата в семейството. Той се вглежда безпощадно в \"дискретния чар на буржоазията\", само дето неговите герои никак не се забавляват, както и не страдат.  предлага \"моментална снимка\" на едно буржоазно семейство на строителни предприемачи, което се върти около патриарха (неподражаем, велик Жан-Луи Трентинян), дъщеря му (Изабел Юпер), сина (Матийо Касовиц), безволевия внук, обърканата внучка.Режисурата е безмилостна, проникната от \"глухо насилие\", както я определи, абсолютно лишена от сантименталност. Самоубийства, опити за самоубийства, меркантилност, нежелание да се живее. За Ханеке, известен като много взискателен режисьор, киното е обсесия.\"Ако нямате обсесия, не се занимавайте с изкуство\", призова режисьорът.Филмът странично вкарва и темата с бежанците, без обаче да я развива, отразявайки западната гледна точка – има проблем, има мигранти, но какво можем да направим, как да се отнасям. \"Тези хора са глухи и слепи за действителността\", определя героите Изабел Юпер.И тук, както и при Звягинцев, жертвата е едно 13-годишно момиче, свидетел на ужасяващи факти, скрити под лустрото на благоприличие и достолепност.И пак със семейните кризи и безнадежността, но във фантастично-алегоричен ключ се занимава , считан за водач на \"особената вълна\" в новото гръцко кино. Лантимос привлече вниманието със странния фантастичен филм \"Омарът\" (2015), получил Наградата на журито в Кан и номинация за сценарий за \"Оскар\".Тук той поднася една мрачна история, която може да се нареди в графата трилър-филм на ужасите. Сърдечен хирург (Колин Фарел), женен за офталмоложка (Никол Кидман), с къща като по каталог и образцово семейство е убил поради небрежност свой пациент. Неговият син (уникалният Бари Кеоган, когото знаем вече от филма \"Да бъде светлина\" на Константин Божанов) идва да търси възмездие, като неусетно се вклинява в семейството. Любопитното в случая е метафизичният пласт, паранормалните елементи, които се вкарват активно в действието и нагнетяват напрежението. Членовете на семейството са заплашени един по един от смърт. Още по-любопитното е, че всъщност историята е съвременна транспозиция на класическа трагедия от Еврипид, което и обяснява заглавието. Агамемнон предизвикал гнева на боговете, убивайки един от любимите елени на Артемис, поради което е трябвало да пожертва дъщеря си Ифигения. Разказвайки съвременна история за отмъщение и търсене на справедливост, Лантимос всъщност прави жестока дисекция на нравите и морала на съвременната висша класа. Трудният сюжет е балансиран от присъствието на големите звезди и жанрови хватки. Измерението на античната трагедия остава някъде далеч и звучи неубедително в тази разностилна история.За баланс на настроенията в Кан може да споменем . Една симпатична и бъбрива Удиалъновска комедия за семейните бъркотии на един егоцентричен, смятащ се за недооценен нюйоркски скулптор с много бракове (Дъстин Хофман с брада и неподражаема походка, малко а ла Рейнмен) и неговите пораснали деца, които се събират поради болестта му. Тук видяхме още Ема Томпсън, Бен Стилър, Адам Сандлър.Филмът едва ли може да претендира за \"Палмата\", но разведри атмосферата и донесе свежест с непретенциозната си режисура и топлотата на разказа. Сякаш не всичко е загубено, семейството се тресе от противоречия, но човешките връзки, при цялата си крехкост държат и ги има.", "date": "2017.05.24", "title": " Фестивалът в Кан - екзистенциални истории и удиалъновска надежда"}
{"url": "https://m.offnews.bg/news/Futbol_18793/Ludogoretc-goni-rekord-i-za-Kupata-na-Balgariia_656374.html", "text": "Ще продължи ли Лудогорец да чупи рекордите у нас? Или Ботев Пловдив ще хвърли бомбата? Отговорът ще получим тази вечер на стадион \"Васил Левски\" в София.От 18,30 ч. стартира финалът за Купата на България. Очакват се около 15 000 зрители, от които над 10 000 от Пловдив. Съдия е Никола Попов.Лудогорец стигна до финала без нито един допуснат гол. Ако запази вратата си суха и тази вечер, тимът от Разград ще запише поредното уникално постижение. Припомняме, хегемонът у нас вдигна шеста поредна титла преди броени дни!Има и други любопитни моменти  Съперниците се срещнаха във финал на турнира и преди три години, когато разградчани спечелиха с 1:0 в Бургас. Мачът ще бъде запомнен повече с ексцесиите по трибуните.Ботев и Лудогорец до момента имат по две купи. За пловдивчани обаче триумфите в тази надпревара са доста назад в историята - през 1962 и 1981 година. Тимът на Кирил Домусчиев ги вдигна през 2012 и 2014 година.Друг интересен факт: Николай Киров или Георги Дерменджиев ще стане 50-ият треньор, който печели купата. И двамата са пловдивчани, като наставникът на Лудогорец е кадър на Локомотив.Ботев може да направи двоен удар при спечелване на трофея. Той ще му гарантира място в квалификациите за Лига Европа през лятото. Иначе пловдивският отбор трябва да разчита на плейофите.", "date": "2017.05.24", "title": " Лудогорец гони рекорд и за Купата на България"}
{"url": "https://m.offnews.bg/news/Bojni_18771/Agentat-na-Dzhoshua-Parvo-Klichko-posle-Pulev_656380.html", "text": "Чаканият от цял свят реванш между Антъни Джошуа и Владимир Кличко в тежката категория на бокса \"изглежда ще се състои\", ако трябва да бъде цитиран Еди Хърн. Промоутърът на новия шампион говори пред телевизия.Клиентът му вече получи разрешение от WBA да прескочи срещата с претендента Луис Ортис. Хърн е убеден, че същото ще се случи и с IBF, където Джошуа трябва да се боксира с нашия Кубрат Пулев.Хиената каза пред iFL TV: \"Има среща на IBF, където сме подали специалната молба за изключение. Смятам, че имаме големи шансове. Ние искаме да се бием с Кличко в следващия мач. Шумотевицата от лагера на Владимир сочи, че ще се случи. Такива са индикациите, които получавам\".Парите, мястото и датата ще бъдат уточнени в следващите седмици.  Според Хърн ще бъде подобрен рекордът от \"Уембли\", когато 90 000 зрители видяха невероятно шоу, в което Джошуа нокаутира Кличко в 11 рунд и прибра титлите на IBF, WBA and IBO.Ако все пак нещо се обърка, Антъни ще се боксира с Кобрата. \"По-вероятен е мач с Кличко. Ако не - Пулев\", обясни още Еди Хърн.И обясни защо: \"Кале Зауерланд е промоутърът на Пулев, ние сме в непрекъсната връзка. Кале защитава интересите на Пулев и иска веднага мач с Джошуа. Не иска да губи тази среща. Последното нещо, което желае, е българинът да се бие с Карлос Такам за вакантната титла срещу никакви пари\".Пулев и Зауерланд са внесли възражение срещу молбата на Джошуа за отлагане на мача за титлата на IBF, но явно Хърн има нещо предвид.\"Ще видим как ще отсъдят\", повтори Хърн, \"Но ще го кажа - няма как да избягаме от мач с Пулев. Такъв ще има - дали сега или след този с Кличко, но ще има\".", "date": "2017.05.24", "title": " Агентът на Джошуа: Първо Кличко, после Пулев"}
{"url": "https://m.offnews.bg/news/Kultura_33/Prezidentat-Ezikat-na-Vaptcarov-niama-da-zagine-toj-shte-nadzhivee-n_656379.html", "text": "Върви, народе възродени,към светла бъднина върви,с книжовността, таз сила нова,ти чест и слава поднови!Химнът на българската просвета огласи дъждовния център на София днес предиобед. Шествието, посветено на Деня на българската просвета и култура и славянската писменост, тръгна в 10:30 ч. от бул. \"Дондуков\", където са разположени сградите на Министерството на образованието и на Президентството.Няколкостотин души извървяха разстоянието до Народната библиотека \"Св. св. Кирил и Методий\" под ръмящия дъжд в иначе нестудения ден. Свиреше оркестър, маршируваха мажоретки. Към децата и възрастните българи се присъединиха и немалко чужденци, които обсъждаха ставащото - всеки на родния си език.С пристигането при библиотеката множеството се спря, защото всеки трябваше да мине през метален детектор, за да стигне до зоната, където предстоеше да се проведе официалната част. Полиция имаше, но тя не натрапваше присъствието си.Минути след 11 започна и официалната част. Първо, с водосвет и с \"Върви, народе възродени\" в изпълнение на хора на Националното музикално училище.С трагедията в Манчестър започна изказването си кметът на София Йорданка Фандъкова. \"Изпращаме им сили и изразяваме нашата съпричастност\", каза тя, след което се обърна към децата на България с призив да пазят словото.\"Всички ние имаме една Родина - България. Съдбата отвежда мнозина далеч от нея. Но винаги има една незрима родина, която всеки отнася със себе си, където и да отиде. Това е българският език - заяви в речта си президентът ген. Румен Радев. - Езикът е нашата щастлива орис по рождение. Ще си позволя да перифразирам Апостола: думите са в нас и ние сме в думите, те нас обръщат и ние тях обръщаме. В трудни години езикът е червената нишка към свободата. Езикът ни вдъхновява, езикът ни утешава. Когато духът линее, езикът страда с нас. Страда от правописа ни. Осиромашава речникът му, занемарява се граматиката, като в запуснат дом в него се заселват неканени чуждици.Но езикът на Вазов и Михайловски, на Алеко и Гео Милев, на Вапцаров и Валери Петров няма да загине. Той ще надживее невежеството и експериментите на „неразумните юроди“, които не умеят да боравят с думите му. Защото винаги ще има милиони хора, тук и далеч от Родината, които ще пишат и дишат с ритъма на българския стих, ще играят с думите и ще сънуват на български.\"\"Светът се променя. Днес България е на пет континента, защото наши сънародници са отнесли частица от тази незрима родина, българският език, по всички краища на планетата. Този език е онази нишка, по която винаги могат да открият пътя до дома си.Думите са нашият общ капитал. Затова нека ги пазим, защото и те ни пазят. И да ги търсим, защото точната дума понякога се затрива като загубен ключ, но откриеш ли я, отваря врати\", каза още той.Прозвуча \"Аз съм българче\" и започна поднасяне на венци пред паметника на светите братя - от президента, от министри, от патриарха, от кмета на София, от политическите партии.Краят на официалната част дойде след изпълнението на химна.", "date": "2017.05.24", "title": " Президентът: Езикът на Вапцаров няма да загине, той ще надживее неразумните юроди"}
{"url": "https://m.offnews.bg/news/Futbol_18793/Levski-praznuva-103-godini-video_656378.html", "text": "Футболният Левски навършва 103 години днес! Въпреки трудните време, които преживява, вярната синя публика не пропусна да отбележи клубния празник още в първите минути на деня.Около 300 ултраси се събраха в Сектор “Б” на стадион “Георги Аспарухов”. В продължение на почти половин час те пяха любимите си песни във възхвала на клуба и също така направиха и интересна хореография, като с факли изписаха числото 103.По този начин феновете се надъхаха и за предстоящия голям сблъсък с ЦСКА-София в Първа лига, който ще бъде от решаващо значение в битката за второто място в крайното класиране.От клуба приветстваха своите привърженици:", "date": "2017.05.24", "title": " Левски празнува 103 години (видео)"}
{"url": "https://m.offnews.bg/news/Kultura_33/Uvazhavaj-sebe-si-pishi-na-kirilitca_656361.html", "text": "Уважавай себе си, пиши на кирилица. Това послание отправи чрез  издателска къща \"Жанет 45\" в навечерието на Деня на българската просвета и култура и на славянската писменост - 24 май.Видеото е със субтитри на \"шльокавица\", за да го разберат всички.Преди дни пловдивското издателство провокира пишещите на български, но на латиница, като отпечата \"Под игото\" на Вазов на шльокавица.\"Избрахме вечния роман „Под игото“, защото знаем, че той заема специално място в съзнанието на българите и само така можехме да привлечем вниманието на всички. Само така можехме да им покажем колко много губим, пишейки на шльокавица. Губим езика си, с него губим културата си. А в крайна сметка губим и идентичността си\", обясниха от \"Жанет 45\" тогава.", "date": "2017.05.24", "title": " Уважавай себе си, пиши на кирилица"}
{"url": "https://m.offnews.bg/news/Kultura_33/Kirilskata-azbuka-v-tipografski-eksperiment-na-hudozhnika-Damian-Damia_655471.html", "text": "\"Под езика\" е типографски експеримент, посветен на кирилската азбука. В него художникът Дамян Дамянов изобразява кирилските букви, с които започват 60 думи, а 60 известни личности им дават 60 кратки определения.Какво се получава може да видите на изложбата \"Под езика\", посветена на Деня на българската просвета и култура и на славянската писменост.Тя е част от културната програма на тазгодишното издание на Пролетния базар на книгата и може да бъде видяна от 23 до 28 май в НДК (полуетаж „Изток\") от 10 до 20 часа.Откриването е днес от 14 часа на сцена на Пролетния базар – полуетаж „Изток\".Графичният експеримент на Дамянов, посветен на кирилската азбука, започва онлайн през 2016 г., но през 2017 г. излиза и извън мрежата – под формата на книжно издание и изложбата. В типографската книга „Под езика\" ще бъдат публикувани всички 60 идеограми от 2016 и 2017 г., както и определенията им от взелите участие в проекта.", "date": "2017.05.24", "title": " Кирилската азбука в типографски експеримент на художника Дамян Дамянов"}
{"url": "https://m.offnews.bg/news/Knigi_18808/Razmeniame-knigi-na-tri-punkta-v-Sofiia-retro-tramvaj-stava-bibliotek_656207.html", "text": "Три пункта за размяна на книги ще има в София днес. Те ще са разположени до спирки на пл. \"Славейков\", на пл. \"Гарибалди\" и на изхода на метрото при Ректората на Софийския университет (от страната на парка). Инициативата е във връзка с кампанията \"Пътувай и чети\" на Столична община и Столична библиотека.Целта ѝ е да подкрепи четенето в градския транспорт, а един от стимулите за читателите ще са безпланите карти, които библиотеката ще раздава днес на всеки от пунктовете.Пунктовете ще бъдат отворени от 11 до 17 ч. от 24 май до 2 юни включително.Част от инициативата е и специален ретро трамвай – библиотека, който ще се движи по маршрута от пл. „Възраждане“ до пл. „Журналист“. Той ще изпълнява ролята на подвижна читалня и място за размяна на книги. На място ще има и библиотекар, от който пътуващите ще могат да получат също безплатна читателска карта за Столичната библиотека.Всички желаещи ще могат да се насладят на градското пътуване с книга в ръка на 24-ти, 25-ти и 26 май, както и на 1-ви, 2-ри и 3 юни от 11 до 15 ч.", "date": "2017.05.24", "title": " Разменяме книги на три пункта в София, ретро трамвай става библиотека"}
{"url": "https://m.offnews.bg/news/Interviu_66/Prof-Vladko-Murdarov-za-rechta-na-mladite-palniia-chlen-i-klishetata_654214.html", "text": "- Малко използваме – отговорих му.- Грешиш, - каза ми той. - Словото ни не е обедняло. Обеднял е речникът на съвременното поколение. Малцина правят разлика между тези понятия, но словото е като склад, в който е подредено цялото ни богатство. И то не е намаляло. Дори напротив. Виждаш колко неологизми се раждат, колко чуждици навлизат във всекидневието ни. Проблемът е, какво вадим от този склад. Какво използваме от неговото богатство.- Така е, за съжаление, но речта е продукт на мисълта. Както мисли човек, така и говори. Забелязал ли си, че младите масово започват изреченията си с „Емиии“?- Така е. Но не това е главното, въпреки че и този провинциализъм дразни. Главното е, че този паразит е заменил ъкането. През миналия век, когато човек не бе наясно, какво точно да каже, започваше да ъка. Това, ако си спомняш, бе основна характеристика на слабите ученици, когато учителят ги попита нещо. Сега казват „Емиии ...“ и през това време напрегнато мислят, как да продължат. Спомням си, че така отговаряха на въпросите на журналистите повечето спортисти, когато ги интервюираха. Сега всички станаха спортисти.- Вярно е, но животът в новия век се движи по нов начин. Технологиите замениха необходимостта от някои познания и умения, общуването между хората се опрости и това опрости и речта им. Сега младите не четат толкова и не познават добре книжовния език. Всъщност, те четат, но не четат книги. Те четат непрекъснато в интернет, но информацията, която поглъщат не винаги е полезна, стойностна и обогатяваща мисълта и езика. Аз преподавам в НАТФИЗ и забелязвам, че когато дойдат в първи курс, студентите имат големи пропуски в общата си култура. Но започнат ли да следват, те придобиват и интерес към четенето. Поне на пиеси. Забелязвам и друго. Когато се кача горе, в библиотеката, там е пълно със студенти, които седят пред компютрите, а пред лавиците с книги отзад няма никой. Младите нямат и голямо изобилие и разнообразие от теми при общуването, за да се нуждаят от много и различни думи. Самият живот, в който са потопени, не го изисква. Преди години се налагаше ние сами да достигаме до определени знания и изводи. Сега това вършат технологиите и дават на човека готовите решения. Мисълта му закърнява. Като последица закърнява и речта му.- Клишетата са родени в тоталитарното общество от т.нар. апаратчици. Те са форма за общуване в конкретна административна или политическа среда и целят, първо, да опростят това общуване и, второ, да избегнат евентуалната опасност от грешни формулировки. Те също заместват мисленето. Ние с теб сме продукт на тази епоха и съм сигурен, че много от клишетата са ни познати. Но ние и сме прочели много книги и това прави мисълта ни по-разнообразна. А голяма част от съвременните политици излизат на сцената, заредени само с партийните си клишета и нямат друг словесен инструментариум. В социалните мрежи също е пълно с клишета. А политиците напоследък започнаха масово да използват и тази форма за общуване.- Такива думи днес се приемат като част от парламентарния жаргон. Защото комсомолското мислене още е живо и не само – то се предава по наследство. Така много от русизмите в езика ни живеят втори живот. Преди време се разрових и открих, че думата „нелицеприятен“ е русизъм. Тя обаче се употребява масово. Не можем да се преборим с русизма „касае“ или с „устройва“. Навремето ние мислехме, че с промените ще отпаднат и русизмите. Но те останаха, защото политическото съзнание не се е променило. Може да е сменило посоката си, но като характеристика и същност е запазено. Преди известно време някои се смяха с глас, когато Искра Фидосова употреби термина „входирам“. Аз дори тръгнах да обяснявам, защо не бива да се говори така. Но юристите харесаха тази дума и сега всички входират. Тези клишета вървят от парламент в парламент. - Има такова нещо. Аз лично не одобрявам чак такова опростяване. Фактът, че голяма част от българите в разговорната си реч, та и писмено, вече не се придържат стриктно към правилата, не е аргумент да ги премахнем. Но съм и против другата крайност – идеята за Закон за българския език. Има си граматика. Тя е законът. Езикът ни се развива съвсем естествено. И се обогатява естествено. Сега в речта ни навлизат много английски думи поради интернет общуването ни, но това е неизбежно. Животът също носи новостите със себе си. Преди години не знаехме какво е омбудсман. Сега си имаме. Може да го наречем обществен посредник, но е тромаво и така терминът се утвърди. Хората вече знаят какво е, но в началото имаше и голямо недоумение. Спомням си, че в едно радиопредаване попитах слушателите какво е омбудсман и един се обади и каза, че е човек от Бусманци.- Не вярвам. Нашият език е специфичен, сложен и е написал богата история. Той няма да умре. Латинският нали уж е мъртъв език? Но ние продължаваме да четем на него. Писменото слово е трайно. Ролята на писателя е важна. А в днешно време хората продължават да пишат. Оставяме графоманите настрани, както и изблиците във Фейсбук. Имаме млади творци и ми прави впечатление, че много млади хора пишат поезия.- Когато превеждаш технически текст или служебна кореспонденция, е добре да познаваш в детайли чуждия език, но при художествената литература важен е майчиният. Знаеш, че има поети, които са превеждали с т.нар. подстрочници (буквален превод на конкретния стих) и са творили на практика поезия. Преводите на Шекспир от Валери Петров са христоматиен пример за това. Валери не е знаел перфектно английски, особено пък езика от времето на оригиналите, но е сътворил брилянтни преводи. Най-добре е българин да превежда на български. И все пак, при преводите на Шекспир има един интересен въпрос: това Шекспир ли е или е Валери Петров? Сега Александър Шурбанов започна да превежда трагедиите на Шекспир и хората ги харесват и казват, че усещат повече оригинала. Спомням си, че по времето, когато Валери Петров превеждаше комедиите, той се съобразяваше и с езика на нашето поколение и черпеше информация за това от дъщеря си. Затова си мисля, че всяко поколение трябва да има своя прочит на Шекспир.- Да, ама ще ти кажа какво, когато го завърша.", "date": "2017.05.24", "title": " Проф. Владко Мурдаров за речта на младите, пълния член и клишетата на политиците"}
{"url": "https://m.offnews.bg/news/Futbol_18793/Novoto-brazilsko-chudo-veche-e-v-Real-sreshtu-45-miliona-evro_656370.html", "text": "Най-горещият бразилски талант вече е собственост на Реал Мадрид. Новият шампион на Испания плати 45 милиона евро на Фламенго за 16-годишния вуднеркинд Винисиус Жуниор, твърди eurosport.com.През март халфът помогна на Бразилия да спечели първенството на Южна Америка U17, отбелязвайки 7 гола. Нормално, Жуниор стана най-добър играч на турнира. През май той направи своя дебют за първия тима на легендарния бразилски клуб.Изявлението на Реал посочва, че \"кралския\" клуб се е съгласил да придобие правата от юли 2018 г., когато футболистът ще навърши 18 години и той ще остане във Фламенго до юли 2019 г.Ако двете страни се споразумеят, Жуниор може да премине в Реал между двете гореспоменати дати. Според медии в Бразилия още сега Реал ще плати цялата цена на освобождаващата клауза за неговите услуги.Жуниор беше желан от още куп грандове. Естествено, сред тях беше и Барселона.", "date": "2017.05.24", "title": " Новото бразилско чудо вече е в Реал срещу 45 милиона евро"}
{"url": "https://m.offnews.bg/news/Obshtestvo_4/Prolivni-dazhdove-i-zhalt-kod-v-praznichniia-24-maj_656372.html", "text": "Дъждът няма да подмине и тазгодишния 24 май.Свикнали сме някогашните манифестации, станали шествия през последните години, да се провеждат под чадъри и с прескачане на локви. Тази година ситуацията няма да е по-различна, според прогнозата на Националния институт по метеорология и хидрология при Българската академия на науките. Не само, че ще вали, а в Западна България дори е обявен жълт предупредителен код за потенциална опасност заради очакваните проливни дъждове. Ще вали и над Централна България.Все пак очакванията са валежите да започнат следобед. На някои места ще са кратки и с гръмотевици, на други ще са интензивни, а има и условия и за градушка.Над планините в Западна и Централна България ще е облачно, ще вали и гърми. Ще духа слаб до умерен северозападен вятър. Максималната температура на височина 1200 метра ще е около 13°, на 2000 метра – около 6°.Повече слънце ще има над Източна България. По Черноморието ще е слънчево, вятърът ще е слаб, а температурите на въздуха ще са между 18 и 20 градуса, а на водата - 17 градуса.В страната максималните температури ще достигнат 24°.", "date": "2017.05.24", "title": " Проливни дъждове и жълт код в празничния 24 май"}
{"url": "https://m.offnews.bg/news/Drugi_18773/Aiaks-Manchestar-IUnajted-priako-v-efir-dnes_656371.html", "text": "10:45 Футбол, СП до 20 г.., Италия – Южна Африка Eurosport 111:00 Тенис, Ролан Гарос (кв.) Eurosport 213:45 Футбол, СП до 20 г., Португалия – Коста Рика Eurosport 214:00 Колоездене, обиколка на Италия Eurosport 116:00 Тенис, Ролан Гарос (кв.) Eurosport 218:30 Футбол, Купа на България, Лудогорец – Ботев (Пд) Диема18:30 Баскетбол, Лукойл Академик – Берое БНТ HD18:30 Тенис, Ролан Гарос (кв.) Eurosport 119:00 Тенис, турнир за мъже в Женева Eurosport 121:45 Футбол, Финал на Лига Европа Аякс – Манчестър Юнайтед БНТ 1/БНТ HD", "date": "2017.05.24", "title": " Аякс - Манчестър Юнайтед пряко в ефир днес"}
{"url": "https://m.offnews.bg/news/Kultura_33/Shestviia-i-tarzhestva-v-tcialata-strana-za-24-maj_656373.html", "text": "Шествия и тържества в цялата страна ще отбележат Деня на българската просвета и култура и на славянската писменост - 24 май.Министерството на образованието организира традиционното шествие, в което редом до министър Красимир Вълчев ще са президентът ген. Румен Радев и председателят на Народното събрание Димитър Главчев. То ще тръгне в 10:30 ч. от \"Дондуков\", ще продължи към Народното събрание и ще спре пред Народната библиотека \"Св. св. Кирил и Методий\", където ще е официалната част. Ще има водосвет при паметника на светите братя пред библиотеката, а след това множеството ще може да прехвърли пред Народния театър, където от 12 ч. ще има концерт на ученици при софийски училища.Празничното шествие във Враца ще бъде съпроводено от 24-метров национален флаг. То ще премине през централната пешеходна зона и ще спре пред паметника на светите братя.Над 10 хил. ученици се очаква да се включат в шествието във Варна. Там в 10 ч. ще бъде издигнат националния флаг под звуците на националния химн на пл. \"Св. св. Кирил и Методий\".В Ловеч пък ще бъдат наградени учители и ученици с барелефа \"Светите братя Кирил и Методий\".", "date": "2017.05.24", "title": " Шествия и тържества в цялата страна за 24 май"}
{"url": "https://m.offnews.bg/news/Sviat-_12/Pej-s-angelite-mama-te-obicha-mnogo_656383.html", "text": "\"Пей с ангелите и продължавай да се усмихваш. Мама те обича толкова много.\" С тези думи Шарлот Кемпбъл се прости с дъщеря си. 15-годишната Оливия е сред загиналите в атентата в Манчестър. Детето се издирваше, името му не беше сред първоначално обявените имена на загиналите. Смъртта му бе обявена през нощта. Тогава стана известно името на още една жертва - 32-годишен служител от Шефилд.Майката на 15-годишната Оливия обяви рано тази сутрин чрез Фейсбук, че нейното \"скъпо, скъпоценно, разкошно\" дете е загинало.Алисън Хоу и Лиса Лийкс, две приятелки, които чакали в преддверието, за да приберат децата си от концерта на Арена Гранде, също са били убити, стана ясно във вторник сутринта.7 от 22-те жертви са идентифицирани. Сред тях е 8-годишно дете, 18-годишен студент, 28-годишен мъж.Ранените са 59. 20 от тях са в критично състояние.Семействата и приятели на загиналите почетоха жертвите от най-страшната терористична атака от 2005 година.Оливия, която била ученичка в Бъри, отишла на концерта с приятел - Адам Лоуър, който е ранен и в болница.Като мнозина други веднага след взрива, Кембъл беше издирвана и чрез социалните медии. Вчера майка ѝ описа пред Би Би Си отчаяните си опити да открие детето си:\"Бях вкъщи и звънях навсякъде: болници, полиция, центрове за настаняване на деца. Баща ѝ е в Манчестър, за да я търси. Мои приятели я търсеха. Имаше хора, за които дори не знаех, че я търсят, хора, които ми пишеха съобщения, че носят снимката ѝ и я търсят, че ще се обадят, ако я видят. Но нищо. Телефонът ѝ не отговаря.\"Днес бяха идентифицирани и двама поляци, които са били убити от терора в Манчестър - Ангелика и Маркин Клис. Една от дъщерите им отправи призив за издирването на родителите ѝ, които изчезнали след атаката. Студентката сподели тяхна снимка и призова: \"Всеки, който е на сигурно място или в болница в Манчестър: ако някой види родителите ми, моля, моля, кажете ми. Те изчезнаха след атаката\".Тази сутрин полският външен министър идентифицира жертвите. Двойката е чакала дъщерите си, които са били на концерта на Ариана Гранде.", "date": "2017.05.24", "title": " Пей с ангелите, мама те обича много"}
{"url": "https://m.offnews.bg/news/Sviat-_12/Atentatorat-ot-Manchestar-veroiatno-ne-e-dejstval-sam_656385.html", "text": "Атентаторът от Манчестър вероятно не е действал сам, обяви вътрешният министър на Великобритания Амбър Руд, след като стана ясно, че полицията е арестувала още трима души в Южен Манчестър днес във връзка с атентата.Салман Абеди уби 22 и рани 64 души, като се взриви в \"Манчестър арена\" в понеделник вечерта. 20 души са в критично състояние. Атентатът принуди правителството да повиши степента на опасност до най-високата - критична, която означава, че са възможни нови атентати и която ще изкара петхилядна войска по улиците на Великобритания.Руд заяви, че атентатът е по-сложен от атентати, виждани преди. Много вероятно е той да него е извършил сам, заключи министърът.", "date": "2017.05.24", "title": " Атентаторът от Манчестър вероятно не е действал сам"}
{"url": "https://m.offnews.bg/news/Sviat-_12/Teror-v-Manchestar-Razpolagat-pethiliadna-vojska-po-britanskite-ulitc_656375.html", "text": "Петхилядна войска ще бъде разположена по улиците на Великобритания с повишаването на нивото на заплаха на \"критично\" - мярка на правителството, която бе обявена публично късно снощи от премиера Тереза Мей и до която се прибягва за първи път от юли 2007 година.Въоръжените войници ще обикалят улиците на Великобритания в подкрепа на полицията, защото новото ниво на опасност означава, че може би предстоят нови атаки.Хората ще трябва да свикнат с тежковъоръжените униформени мъже и жени по улиците - войници ще има на всички важни места и публични събития, включително на футболния финал на Уембли, на финала по ръгби този уикенд.Въоръжени войници ще има на оживените метростанции.Атентатът бе извършен в края на концерт на Ариана Гранде в Манчестър. 22-ма загинаха, включително деца, близо 60 бяха ранени. Един от загиналите е атентаторът, идентифициран като Салман Абеди.", "date": "2017.05.24", "title": " Терор в Манчестър: Разполагат петхилядна войска по британските улици"}
{"url": "https://m.offnews.bg/news/Futbol_18793/Fenove-na-TcSKA-patuvat-5000-kilometra-gledat-dva-finala-za-24-chasa_656376.html", "text": "Какво ли не прави любовта към футбола! Фенове на ЦСКА ще пропътуват близо 5000 километра по въздух и земя, за да гледат два финала в рамките на 24 часа.Става въпрос за петима храбреци от Търговище, предвождани от известния местен запалянко Малин Малчев. Групата храбреци допълва техен приятел от София. Те вече са в Стокхолм, за да гледат финала на лига Европа между Манчестър Юнайтед и Аякс.Агитката потегли вчера със самолет от Букурещ, където остави колите си. Утре предстои \"веселата\" част. Запалянковците се насочват от Стокхолм към Стара Загора, за да гледат финала за Купата на аматьорската лига между ЦСКА 1948 и Черноморец Балчик. Или поне второто полувреме. Самолетът им каца в Букурещ по разписание в 13,40 часа българско време. Докато излязат от проверките и стигнат колите, \"червените\" фенове ще загубят още ценни минути. После ги чакат още 300 километра шофиране. Финалът започва в 18,00 ч.\"Важното е да стигнем, дали за първото, второто полувреме, дали за вдигането на купата, няма значение. Трябва да сме на купона\", обясни пред OFFNews Малин, който рядко пропуска мач на ЦСКА 1948, пътувайки с кола от Търговище.Любопитното е, че двама от феновете поддържат аматьорския отбор, още двама са зад ЦСКА-София, а двама пазят неутралитет. Съответно, четирима ще влязат на трибуните в Стара Загора. Поддръжниците на Гриша Ганчев просто ще се разходят на по бира в града на липите.Въпреки тези нюанси, бригадата няма никакви проблеми помежду си, както и трябва да бъде. От години тя посещава финалите в Лига Европа, независимо кои са съперниците. Например, нито един от запалянковците не е от Манчестър Юнайтед или Аякс.\"Отиваме просто от любов към футбола. Финалите на Лига Европа са по-достъпни, билетите евтини. Цените в Шампионската лига първо са трудни за намиране, после невероятно скъпи\", обясни още Малин пред OFFNews.", "date": "2017.05.24", "title": " Фенове на ЦСКА пътуват 5000 километра, гледат два финала за 24 часа"}
{"url": "https://m.offnews.bg/news/Volejbol_18779/Sram-za-volejbola-ni-natcional-prebi-saotbornik_656386.html", "text": "Май сме на път за заличим и последния ни успешен колективен спорт с топка. Скандал и бой разтресе националния отбор на България по волейбол за младежи до 21 години, съобщава Sportal.bg.До екшъна се стигнало веднага след тежката загуба на младежите от Сърбия с 0:3 (8:25, 21:25, 21:25) още в първия мач в Група Е от II кръг на квалификациите за световното първенство в Пожаревац. Момчетата на Николай Желязков загубиха катастрофално първата част с 8:25 от домакините.Срамното поражение обаче отприщило доста сериозни страсти и разправии между приятели веднага след мача. Разпределителят Николай Манчев се ядосал, развикал и скочил на бой на съотборника си от Левски Гордан Люцканов. Централният блокировач, който е висок 197 сантиметра, набил плеймейкъра на България.Останалите едва разтървали двамата волейболисти на “сините”, които до момента са били и добри приятели. След боя Николай Манчев бил сериозно насинен и натъртен от удари в главата и не бил в състояние да продължи участието си в турнира в Пожаревац. Ръководството на националния тим на България веднага изпратило Николай Манчев да се прибере в България и да се лекува.Тимът на Николай Желязков допусна още 2 загуби на турнира от Украйна с 1:3 (25:22, 24:26, 25:27, 21:25) и от Франция с 2:3 (22:25, 25:20, 25:14, 21:25, 11:15). Така завърши на срамното за традициите ни последно място в турнира.", "date": "2017.05.24", "title": " Срам за волейбола ни, национал преби съотборник"}
{"url": "https://m.offnews.bg/news/Intcidenti_6/Patcient-napadna-ekip-na-bolnitcata-Burgasmed_656388.html", "text": "Той буйствал, бил агресивен и когато дежурният лекар се опитал да окаже спешна помощ, го нападнал. Пострадал и анестезиолог, и още един човек от персонала, които се опитали да помогнат. Пациентът ударил анестезиолога с юмрук в корема, служителят от персонала е със счупен нос, съмнение за фрактура на левия крак и хематоми по лицето. На мястото веднага е извикана полиция, а буйстващият пациент е задържан.Това е пореден случай на насилие над медици, свидетелстват от лечебното заведение.Екипът на болницата апелира за адекватни действия от страна на компетентните органи и осигуряване на безопасна работна среда.", "date": "2017.05.24", "title": " Пациент нападна екип на болницата \"Бургасмед\""}
{"url": "https://m.offnews.bg/news/Tenis_18788/Grisho-se-snima-nad-Monako-poteglia-za-Parizh_656389.html", "text": "Григор Димитров се готви активно за предстоящия турнир от големия шлем \"Ролан Гарос\". Но очевидно в подготовката си той не включва строг хранителен режим, тъй като похапва една от любимите храни на българите.Родният талант публикува в официалния си профил в Инстаграм снимка, на която яде дюнер. Димитров направи това от върха на скала в Монако. Гледката, разкриваща се от мястото е повече от внушителна, а Гришо изглежда щастлив.Тенисистът показа ефектни кадри от вероятно последната разходка в Монте Карло преди заминаването си за турнира в Париж, където ще се опита да подобри представянето си от миналата година, когато отпадна още в първия кръг от Виктор Троицки.Вече е ясно и къде ще прекара времето от 27 ноември до 2 декември българинът - на красивия екзотичен остров Некер. Там българинът ще се включи за втора поредна година в надпреварата, организирана от милиардера Ричард Брансън. Всички приходи от турнира на личния остров на магната ще отидат за благотворителност.През миналата година Димитров остана изключително доволен от престоя си на Некер. Той сподели доста снимки в социалните мрежи, от които стана ясно, че искрено се забавлява.", "date": "2017.05.24", "title": " Гришо се снима над Монако, потегля за Париж"}
{"url": "https://m.offnews.bg/news/Ikonomika_59/MVF-preduprezhdava-Ima-risk-za-niakoi-banki-delat-na-loshite-kredi_656390.html", "text": "Финансовата система е стабилизирана след банковия срив от 2014 година, в резултат на предприетите реформи и наличието на капиталови и ликвидни буфери. Въпреки това има рискове за някои банки, които показаха слабости при проведените стрес тестове, както и за системата заради многото необслужвани кредити. Това пишат от Международния валутен фонд в оценката си след оценката на стабилността на финансовата ни система.Споразумението с Фонда допринесе за икономическата стабилност, като ограничи възможността на БНБ да осигурява ликвидна подкрепа в условията на финансов стрес, допълват от МВФ.Беше постигнат напредък в укрепването на надзора от 2015 г. досега, но са необходими повече работа и ресурси. Властите въведоха инструментариум за разрешаване проблемите на банките и се установиха механизми за осигуряване на необходимото финансиране. Механизмите за осигуряване на финансова безопасност са поставени на стабилна основа, но компонентите им все още не са достатъчно добре развити. Едно от притесненията е на Фонда е, че планираните решения за по-големите местни банки са непълни и при необходимост не могат спешно да се осигури ликвидност.Необходима е по-добра стратегия за справяне с проблема с високия процент на \"лоши\" кредити, които в българските банки остават 13.7% от всички заеми към юни 2016 г. при среден процент в ЕС от 5.5, подчертават от Фонда.  Не само държавата, банките също ще трябва да бъдат подготвени за очакваните загуби.", "date": "2017.05.24", "title": " МВФ предупреждава: Има риск за някои банки, делът на \"лошите\" кредити остава голям"}
{"url": "https://m.offnews.bg/news/Futbol_18793/Tazhniiat-final-Aiaks-sreshtu-Manchestar-IUnajted_656392.html", "text": "За съжаление тазгодишният финал в Лига Европа между Аякс и Манчестър Юнайтед ще премине под знака на терористичната атака на концерт в града на \"червените дяволи\", отнела живота на 22 души и ранила десетки други.Въпреки това двата тима ще опитат поне малко да зарадват своите привърженици с победа в този мач. Това важи особено за възпитаниците на мениджъра Жозе Моуриньо, тъй като мачът за тях е с огромна цена - място в групите на Шампионската лига през следващия сезон.За Юнайтед това е първи финал в турнира. Отборът има шанс да спечели за пръв път това отличие в своята история. Аякс пък може да се похвали с този трофей във витрината си, след като триумфира през 1991-92 година, когато турнирът още се наричаше Купата на УЕФА.И в двата отбора има проблеми с наказани и контузени. Англичаните не могат да разчитат за този мач на контузените Златан Ибрахимович, Люк Шоу, Маркос Рохо и Ашли Йънг. Ерик Байи е наказан заради червения картон, който получи в 1/2-финала със Селта. Маруан Фелаини и Крис Смолинг подновиха тренировки, но все още са под въпрос. В Аякс аут от сметките са Ник Виргевер и Дейли Синкгравен.Двубоят е от 21:45 часа и ще стартира с минута мълчание в памет на жертвите, а двата отбора ще бъдат с черни ленти.Аякс: Онана, Велтман, Де Лигт, Санчес, Ридевалд, Клаасен, Шьоне, Зиеч, Траоре, Долберг, ЮнесМанчестър Юнайтед: Ромеро, Валенсия, Джоунс, Блинд, Дармиан, Фелайни, Ерера, Погба, Лингард, Рашфорд, Мхитарян", "date": "2017.05.24", "title": " Тъжният финал: Аякс срещу Манчестър Юнайтед"}
{"url": "https://m.offnews.bg/news/Sviat-_12/Otkriha-4-tela-na-alpinisti-na-sklona-na-Everest_656394.html", "text": "Четири тела са открити в палатка, разположена в лагер за алпинисти на склона на връх Еверест, предадоха Асошиейтед прес и БТА.Според представител на непалското министерство на туризма четирите тела са открити от спасителен екип, посетил високопланинския лагер, за да отнесе тялото на словашки катерач, починал през уикенда. За момента загиналите не са идентифицирани. По данни на в. \"Хималаян таймс\" двама от тях са непалци, а двама са чужденци.Спасителите предполагат, че те са загинали от недостиг на кислород.Най-малко 9 души вече загинаха през този сезон в непалската част на Хималаите при катерене.", "date": "2017.05.24", "title": " Откриха 4 тела на алпинисти на склона на Еверест"}
{"url": "https://m.offnews.bg/news/Sport_18752/Medali-ot-Olimpiadata-v-Rio-se-oliushtili-i-razhdiasali-sportistite-p_656397.html", "text": "Медали от Олимпиадата в Рио де Жанейро са започнали да се лющят и да ръждясват. Най-малко 100 спортисти в световен мащаб са сигнализирали за дефекти по медалите им от Рио. Повече от 80 американски спортисти са изпратили медалите си на Олимпийския комитет на САЩ, за да ги препратят на организаторите за подмяна. Олимпийският комитет на САЩ обяви, че знае за проблемите от декември миналата година.Говорителят на организационния комитет на Олимпиадата в Рио Марио Андрада обяви, че са получили сигнали за проблеми с покритието при 6-7% от медалите. По думите му проблемът идва от разликата в температурите. Влошаването на състоянието на медалите е напълно нормално след девет месеца и само 1.34% от увредените отличия са златни, сребърните са 30%, коментира той.Международният олимпийски комитет (МОК) e започнал процедура по замяни на медалите на състезатели, които не са доволни от състоянието им.\"Най-често дефектите се появяват вследствие на удар в земята. Сред най-често срещаните проблеми са падане на покритието, ръжда или появата на черни петна на места, на които медалите са претърпели удари вследствие на изпускане\", обясни Андрада, цитиран от Independent.Не е необичайно медалите да се наранят, тъй като често се предават от ръка на ръка след Олимпиадата. Но толкова големи дефекти са необичайни, отбелязва медията. Част от спортистите, при чиито медали са се появили дефекти, са решили да не искат замяна, тъй като приемат, че медалите имат преди всичко сантиментална стойности и затова не искат нови. За организацията на Олимпиадата в Рио са похарчени около 12 млрд. долара.", "date": "2017.05.24", "title": " Медали от Олимпиадата в Рио се олющили и ръждясали, спортистите поискаха нови"}
{"url": "https://m.offnews.bg/news/Kultura_33/Balgarskiiat-serial-Zlatnata-iabalka-tarsi-pomosht-za-finansiran_656399.html", "text": "Анимационният проект „Златната ябълка“ се обръща за подкрепа към своите фенове с 30-дневна кампания в платформата за споделено финансиране . Екипът търси финансиране за своя първи 24-минутен епизод. Българската национална телевизия ще поеме 20% от разходите за създаването му, а условието е Студио Змей трябва да осигури останалите 80%.По-рано тази година екипът на  кандидатства за финансиране към Националния филмов център (НФЦ). “Очакванията ни НФЦ да подкрепи проекта не се оправдаха, затова отново търсим алтернативни методи”, коментира Димитър Петров, инициатор на проекта.Ако кампанията в Indiegogo е успешна, работата по пилотния епизод ще продължи около осем месеца, а екипът на проекта ще нарасне до между 45 и 60 души. Очаква се епизодът да бъде готов през втората половина на 2018 г.За разпространението на сериала се водят преговори с френски и американски дистрибутори, като вече има подписани предварителни договори. “Всички обаче искат да видят пилотен епизод, преди да ни подкрепят за цял сезон, а за да го създадем без финансиране, ще ни трябват години. Именно затова решихме да се обърнем към своите фенове и към хората, които искат да гледат българска анимация”, коментира Димитър Петров, инициатор на “Златната ябълка”. е вдъхновен от българския фолклор и вплита митологични персонажи като змейове, самодиви и кукери в съвременен анимационен формат. “Целта ни е да съхраним и популяризираме фолклора си, но и да положим основа за развитието на анимационна индустрия в България”, обяснява Петров. В екипа има български аниматори, работили по проекти за Walt Disney Animation Studios, Cartoon Network, Adult Swim и Warner Bros, а за музиката се грижи талантливият български композитор Георги Стрезов.", "date": "2017.05.24", "title": " Българският сериал „Златната ябълка“ търси помощ за финансиране на първия си епизод"}
{"url": "https://m.offnews.bg/news/Izvan-terena_18817/Osadiha-Mesi-na-21-mesetca-zatvor_656398.html", "text": "Лионел Меси получи 21 месеца затвор, но няма да лежи зад решетките. Върховният съд на Испания потвърди решението на долните инстанции.Асът на Барселона е виновен за укриване на данъци в размер на 4 милиона евро през 2007, 2008 и 2009 година. Също така е пропуснал да декларира близо 10 милиона евро от имиджови права. Според испанските закони обаче в затвора не се лежи за икономически престъпления, при които присъдата е до 24 месеца. Така Лео Меси ще мине с пробация.Съдът намали от 21 на 15 месеца присъдата на баща му Хорхе. Старият Меси ще трябва да плати и 2 милиона евро глоба. Обвинения са отправени и към други две звезди на Барселона - Хавиер Масчерано и Неймар. Процесът при тях тепърва престои.Този уикенд приключва сезонът за Меси и компания. Барса се изправя срещу Алавес във финала за Купата на краля.", "date": "2017.05.24", "title": " Осъдиха Меси на 21 месеца затвор"}
{"url": "https://m.offnews.bg/news/Drugi_18773/Napusna-ni-sportniiat-zhurnalist-Rumen-Hadzhiiankov_656393.html", "text": "Вчера след кратко боледуване на 73 години ни напусна едно от великите имена в спортната журналистика – Румен Хаджиянков.Дългогодишният журналист работи в БНТ и редица спортни издания, отразявайки някои от най-големите успехи на българския спорт. Той имаше връзка и с баскетбола, като за последно беше мениджър в женското направление на Рилски спортист.Поклонението ще бъде в тесен семеен кръг.Екипът на OFFNews.bg изказва своите съболезнования към семейството, приятелите и близките на нашия колега Румен Хаджиянков. Поклон пред паметта му!", "date": "2017.05.24", "title": " Напусна ни спортният журналист Румен Хаджиянков"}
{"url": "https://m.offnews.bg/news/Sviat-_12/20-ot-ranenite-v-Manchestar-sa-v-tezhko-sastoianie_656391.html", "text": "Около 20 души от ранените при атентата на концерта на Ариана Гранде в Манчестър остават в критично състояние. Това обяви представител на местните здравни власти. Към момента за лечение са приети общо 64 души. Очаква се лечението на много от тях да продължи дълго време заради сериозни травми.Сред загиналите 22 души има поляци, потвърди Варшава. Сред жертвите е семейна двойка, дошла да прибере дъщерите си след концерта. Децата не са пострадали. Друг полски баща е сред ранените при експлозията и е бил опериран в болница, съобщи полският външен министър Витолд Вашчиковски.Трима души са арестувани в южната част на Манчестър във връзка с разследването на атентата, при който загинаха 22 души, а 60 бяха ранени, съобщи Асошиейтед прес, цитирана от БТА. Вътрешният министър Амбър Ръд обяви в интервю за Би Би Си, че атентаторът, който беше идентифициран като Салман Абеди, е бил известен на службите за сигурност и вероятно не е действал сам.Вчера британската полиция арестува 23-годишен мъж за връзка с атентата. Премиерът Тереза Мей заяви, че равнището на заплаха за сигурността на Великобритания е \"критично\". Тя разпореди на военните да подпомогнат въоръжените служители на полицията, охраняващи обществени сгради и събития. Всички обиколки, прояви и банкети се отменят. Това положение остава в сила до второ нареждане, обявиха от парламента. ", "date": "2017.05.24", "title": " 20 от ранените в Манчестър са в тежко състояние"}
{"url": "https://m.offnews.bg/news/Futbol_18793/Ludogoretc-na-kolene-Kupata-e-za-Botev_656413.html", "text": "Ботев Пловдив е новият носител на Купата на България! \"Жълто-черните\" победиха сензационно, но напълно заслужено шампиона Лудогорец  с 2:1 на стадион \"Васил Левски\" в София. Над 10 000 зрители от Пловдив празнуваха с героите.Голям мач изнесе Омар Косоко. Бившият ас на ЦСКА вкара първия гол за победителите и подаде за втория, реализиран от Антонио Вутов. И двете попадения бяха от страхотна класа. При това на Вутов останаха леки съмнения за засада, но при всички случаи съдията не може да бъде винен. Тимът от Пловдив удари и греда.Лудогорец беше неузнаваемо слаб и се сети да играе в последните 10 минути. Тогава Кешеру намали на 1:2. Силите на шампионите стигнаха да още няколко мелета, при които на два пъти по чудо топката не влезе във вратата та Ботев.Това е първата Купа на България за Ботев в модерния формат на турнира, след като беше отделен от Купата на Съветската армия. Преди това пловдивчани имаха пет загубени финала! Трофеят е трети в историята на славния клуб и първи от 36 години насам. Затова и публиката нахлу на пистата да празнува с любимците си.Николай Киров - Белия стана 50-ият треньор, вдигал Купата на България. Той влезе в историята на Ботев сред имената, донесли голям трофей в клубната витрина. Освен него това са още четирима - Никола Щерев - Старика, капитан и треньор на шампионския тим от 1929, Георги Генов - Шивача (КСА, 1962), Васил Спасов - Валяка (титлата 1967) и Динко Дерменджиев (КСА, 1981).Сензационният резултат разбърква битката за евротурнирите. Там вече са Лудогорец и Ботев. Друг сигурен няма.Верея печели служебно плейофа с Ботев и отива напред, като ще играе с последния тим от първата шестица, осигурил си място в зона \"Лига Европа\". Това ще е Левски или ЦСКА-София, но само ако \"червените\" не бъдат наказани от УЕФА.Има ли санкция, Верея излиза срещу някой от Локо Пловдив, Дунав или Черно море. Всичко ще се реши в последния кръг. Играе се един мач на стадиона на отбора от първата шестица, т.е. Верея е гост.", "date": "2017.05.24", "title": " Лудогорец на колене, Купата е за Ботев!"}
{"url": "https://m.offnews.bg/news/Sviat-_12/NATO-se-vkliuchva-v-koalitciiata-sreshtu-Isliamska-darzhava_656414.html", "text": "НАТО ще се включи към водената от САЩ коалиция срещу \"Ислямска държава\", съобщи AFP, позовавайки се на дипломатически източник, пожелал анонимност. Според източника постоянните представители на държавите членки в НАТО са взели решението. Очаква се то да бъде обявено официално на срещата между лидерите на НАТО в четвъртък. Ако НАТО се включи в коалицията срещу ИДИЛ, с това ще бъде удовлетворено едно от основните искания на американския президент Доналд Тръмп - НАТО да се включи по-сериозно в борбата срещу терористите. \"НАТО като институция ще се присъедини към коалицията. Въпросът е дали това е просто символичен жест към САЩ. Франция и Германия смятат, че е\", казва източник на Ройтерс, цитиран от БТА.Решението е основно политическо, защото всяка една от 28-те членки на Алианса вече участва в коалицията, а НАТО като институция помага с обмен на информация и обучаване на местни сили в Ирак и Афганистан.Неотдавна генералният секретар Йенс Столтенберг подчерта, че \"не може да става и дума НАТО да участва в бойни действия\", ако официално се включи в коалицията.", "date": "2017.05.24", "title": " НАТО се включва в коалицията срещу \"Ислямска държава\""}
{"url": "https://m.offnews.bg/news/Koloezdene_18819/Frantcuzinat-Rolan-vze-parva-pobeda-v-Dzhiroto-video_656417.html", "text": "След куп изпуснати шансове Пиер Ролан спечели етап от Джирото! Французинът Асът на Cannondale-Drapac го направи по великолепен начин. Той се откъсна в началото с група от още двама колоездачи. После тя набъбна на 25 души. Около 7,6 километра преди финала Ролан атакува и пресече с лекота първи.На 24 секунди останаха подгласниците му Руи Коста (UAE Abu Dhabi) и Горка Исагире (Movistar).\"Толкова съм щастлив! Чаках този момент дълго време, а миналият сезон беше доста объркан за мен\", заяви победителят в етапа, \"Включих се в първото откъсване днес, но взех правилното решение да изчакам следващото след две изкачвания. В края всичко беше въпрос на кураж. Хванах точния момент. За мен е огромно облекчение\".В челото на генералното класиране няма размествания.  Холандецът Думулен води с време 76 часа, 5 минути и 38 секунди. На 31 секунди след него е Наиро Кинтана (Колумбия), а трети е Винченцо Нибали (Италия) на минута и 12 секунди.Лидерът имаше спокоен етап днес. Кинтана и Нибали, големите фаворити в Джирото, намалиха темпото след уникалното състезание вчера, когато стопиха значително аванса му.", "date": "2017.05.24", "title": " Французинът Ролан взе първа победа в Джирото (видео)"}
{"url": "https://m.offnews.bg/news/Kultura_33/Postanovkata-Valtci-s-3-nagradi-Askeer_656419.html", "text": "Театралните награди \"Аскеер\" бяха връчени за 12-и път на церемония в театър \"Българска армия\". Постановката \"Вълци\" спечели три награди \"Аскеер\" - за режисура на Диана Добрева, за най-добра актриса в поддържаща роля - на Ивана Папазова и в категория \"Театрална музика\" на Петя Диманова. За най-добро театрално представление беше обявено \"Еквус\" по текст на Питър Шафър, поставено на сцената на Младежкия театър \"Николай Бинев\" от Стайко Мурджев.Наградата за най-добра женска роля спечели Меглена Караламбова за изпълнението си в \"Разговори с мама\" по Сантяго Овес от Жорди Галсеран, поставена на сцената на \"Театър 199\" от Венцислав Кулев.Наградата в категория съвременна българска драматургия получи Николай Гундеров за пиесата \"Пробен срок\", режисирана от Тея Сугарева.Призовете в категории \"Костюмография\" и \"Сценография\" спечели Свила Величкова за спектакъла \"Малката морска сирена\" от Катрин Ан по приказката \"Малката русалка\" от Ханс К. Андерсен, постановена от Василена Радева.Наградата в категорията \"Изгряваща звезда\" взеха актьорите Боян Крачолов, Димитър Крумов и Иван Николов за изпълненията си в спектакъла \"Това НЕ Е Хамлет\", поставян на сцената на театрална работилница \"Сфумато\". Наградата за най-добра водеща мъжка роля грабна Свежен Младенов за ролята си в спектакъла \"Великденско вино\" по текст на Константин Илиев, поставена в театър \"Възраждане\".Константин Илиев пък получи наградата за цялостен принос към театралното изкуство.", "date": "2017.05.24", "title": " Постановката \"Вълци\" с 3 награди \"Аскеер\""}
{"url": "https://m.offnews.bg/news/Sviat-_12/Bashtata-i-po-malkiiat-brat-na-atentatora-ot-Manchestar-arestuvani-v-L_656418.html", "text": "Бащата и по-малкият брат на атентатора от Манчестър са били задържани в Либия. Братът на Салман Абеди - Хашем, е бил задържан снощи от либийските сили за борба с тероризма. Бащата на атентатора Рамадан Абеди пък е бил арестуван днес следобед. Двамата са арестувани по подозрение за връзки с \"Ислямска държава\", съобщи Ройтерс, цитирана от БТА. Според говорител на либийската полиция Хашем Абеди е бил в течение на всички детайли за плана на нападението. Органите на реда имат доказателства, че той е бил свързан с ИДИЛ заедно с брат си. Хашем е пристигнал в Триполи от Лондон на 16 април. Идентифицираният като извършител на атентата Салман Абеди е роден във Великобритания. Родителите му са либийци.Баща му съобщи, че той е бил в Либия преди месец и половина и се е канел да пътува за Саудитска Арабия, а оттам за Либия, където щял да прекара свещения месец Рамазан със семейството си.Рамадан Абеди отрече синът му да е извършител на нападението или да има връзка с ислямисти.Във вторник беше арестуван и още един брат на Салман - Исмаил. ", "date": "2017.05.24", "title": " Бащата и по-малкият брат на атентатора от Манчестър арестувани в Либия"}
{"url": "https://m.offnews.bg/news/Drugi_18773/Rilski-sportist-specheli-bronza-v-basketbola_656420.html", "text": "Рилски спортист спечели бронзовите медали в Националната баскетболна лига. Отборът от Самоков победи Черно море Тича във Варна след много силна трета част с 94:62 и спечели серията с 2:0 победи.В дебютния сезон на Людмил Хаджисотиров начело на клуба, самоковци бяха безапелационни срещу варненци в серията за третото място, която бе спечелена с 2-0 победи.Черно море Тича допускаше много грешки, а гостите се възползваха максимално добре от това и още в края на втората част вече водеха с 10 точки при 41:31.До края на двубоя Рилецо не оставиха никакви съмнения кой отбор заслужава бронзовите медали, доигравайки спокойно четвъртината и заслужено спечелиха мача с 94:62.В същото време Лукойл Академик е само на крачка от поредна титла в Националната Баскетболна Лига, след като тази вечер \"студентите\" спечелиха домакинството си на Берое Стара Загора с 82:73 във втория мач от финалния плейоф и по този начин поведоха с 2:0 в серията.", "date": "2017.05.24", "title": " Рилски спортист спечели бронза в баскетбола"}
{"url": "https://m.offnews.bg/news/Futbol_18793/Manchestar-IUnajted-triumfira-v-Liga-Evropa_656421.html", "text": "Манчестър Юнайтед е новият шампион в Лига Европа! \"Червените дяволи\" победиха категорично Аякс с 2:0 във финала на стадион \"Френдс Арена\" в Стокхолм.Освен новия трофей, който ще окачат във витрината на клуба, възпитаниците на мениджъра Жозе Моуриньо постигнаха и огромната си цел - място в групите на Шампионската лига през следващия сезон.Мачът започна при драконови мерки за сигурност в шведската столица заради ужасяващия атентат в Манчестър след края на концерта на поп-звездата Ариана Гранде. Затова и двата тима запазиха минута мълчание преди първия съдийски сигнал в памет на жертвите.Резултатът беше открит най-скъпият играч до момента в историята на футбола Пол Погба в 18-та минута, след като стреля слабо по земя, топката рикошира в крака на защитник и излъга вратаря, за да се оплете в мрежата му.В 48-ата минута Хенрих Мхитарян удвои преднината на Юнайтед. Арменецът се възползва от грешка в отбраната на холандците и от трудна позиция прати атрактивно топката в мрежата, след като преди това Крис Смолинг свърши страхотна работа.", "date": "2017.05.24", "title": " Манчестър Юнайтед триумфира в Лига Европа"}
