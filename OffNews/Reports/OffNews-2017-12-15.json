{"url": "https://offnews.bg/112/trista-novi-kameri-v-sofia-shte-ni-paziat-za-predsedatelstvoto-671281.html", "text": "300 нови камери за видеонаблюдение ще бъдат поставени за охрана на европредседателството в София. Те ще бъдат монтирани по трасето от летището по бул. \"Цариградско шосе\" през НДК до кв. \"Бояна\".Това стана ясно на среща на кмета на София Йорданка Фандъкова с министъра на вътрешните работи Валентин Радев. На нея беше представена единната система за сигурност на София.Други близо 50 камери ще бъдат монтирани в метрото, уточни Фандъкова.Така в столицата от 1 януари ще има близо 3000 камери. Част от новата система е изградена с получените 2 млн. лв. от правителството, а общината е добавила от бюджета си 1.1 млн. лв., посочи Фандъкова. С новите камери се записват номерата на автомобилите и ако бъде засечена издирвана кола, системата ще индикира това на операторите. Модерното видеонаблюдение може да анализира частично нарушенията на движението в столицата, но за да бъдат установявани всички, каращи с превишена скорост например, системата ще бъде надграждна, посочи още Фандъкова.Министър Радев изрази задоволството си от изградената система за видеонаблюдение и припомни, че тя е само един от елементите от системата за сигурност, която България ще прилага по време на европредседателството. Частично ще бъдат затваряни основни булеварди, по които ще преминават високопоставени гости през шестте месеца на председателството.Възможно е и в конкретни дни при срещите на високо равнище районът около НДК също да бъде затварян за кратко.Колкото до подготвяния от полицейските синдикати протест на 22 декември, Радев заяви, че е информиран за него и допълни, че следващия вторник по време на среща със синдикатите ще бъдат коментирани възможностите за разпределяне на отпуснатите близо 55 млн. лв. за увеличение на заплатите в МВР.", "date": "2017.12.15", "title": "Триста нови камери в София ще ни пазят за председателството"}
{"url": "https://offnews.bg/obshtestvo/sindikatite-v-mvr-napomniha-protesti-shte-ima-po-koleda-i-za-predseda-671283.html", "text": "Синдикалната федерация на служителите в МВР (СФСМВР) потвърди намеренията си за протести. Следващата дата е 22 декември - професионалният празник на граничните полицаи.Пред OFFNews председателят на организацията Валентин Попов заяви, че протестите ще продължат и през януари. Формата им обаче още не е уточнена, но \"точни форми и варианти ще има по-късно\". По думите му има заповед на вътрешния министър Валентин Радев за раздаване на допълнителни средства на служителите от МВР за периода 1 януари - 30 ноември. Става въпрос за изплащането на по 480 лв. по Коледа, което ще струва на бюджета около 20 млн. лв.Попов обаче обясни, че става въпрос за награждаване, а не за бонуси. Той уточни, че разчетите на МВР за увеличаване на заплащането от 1 януари не устройва служителите. ", "date": "2017.12.15", "title": "Синдикатите в МВР напомниха: Протести ще има по Коледа и за председателството"}
{"url": "https://offnews.bg/obshtestvo/svetiat-sinod-smeni-igumena-na-bachkovskia-manastir-671299.html", "text": "На днешното си заседание Светият Синод, в пълен състав, реши да смени игумена на Бачковския манастир.Архимандрит Симон (Бодуров) трябва да освободи \"длъжността Игумен на Бачковската ставропигиална св. обител \"Св. Успение Богородично\" и да \"премине на благодатно служение в Русенска епархия\", пише в решението.За игумен на Бачковския манастир е назначен архимандрит Самуил (Николаев Теодосиев), клирик на Видинска епархия. - пише още в решението, публикувано на официалния сайт на БПЦ.", "date": "2017.12.15", "title": "Светият Синод смени игумена на Бачковския манастир"}
{"url": "https://offnews.bg/kultura/naj-golemiat-panair-na-knigata-v-sveta-idva-v-sofia-dogodina-671285.html", "text": "Най-големият панаир на книгата в света - Франкфуртския панаир на книгата, ще бъде гост на Софийския панаир на книгата догодина. Това стана ясно по време на тазгодишното издание на софийския панаир, който в момента се провежда в НДК. Министърът на културата Боил Банов публикува на страницата си във \"Фейсбук\" съобщение, което гласи:\"Днес се срещнах с вицепрезидента на Франкфуртския панаир на книгата Тобиас Фос. Обсъдихме участието на България във Франкфурт. Най-големият международен панаир на книгата ще е официален гост на Софийския през 2018 г.\"Франкфуртския панаир на книгата е най-голямото събитие в индустрията. То ежегодно събира хиляди издатели и стотици хиляди посетители. В средата на октомври канцлерът на Германия Ангела Меркел откри най-голямото книжно събитие в света в компанията на френския президент Еманюел Макрон. Форумът се състоя за 69-ти път, като в него участваха близо 7000 изложители, а посетителите доближиха цифрата от 300 000.", "date": "2017.12.15", "title": "Най-големият панаир на книгата в света идва в София догодина"}
{"url": "https://offnews.bg/analizi-i-komentari/8-fakta-za-balgaria-671278.html", "text": "1. UBER е забранен в България, но в България се намира един от най-големите развойни центрове на UBER.2. В България им три кабинкови лифта и няколко влека, но България е най-големият производител на ски в света.3. В България почти няма стени за катерене, но българи създадоха в България най-големия производител в света на стени за катерене.4. В България има само няколко велосипедни ленти, но България е един от най-големите производители на велосипеди в Европа.5. Само 20% от българите умеят да плуват, но първият преплувал Ламанша за по-малко от 7 часа е българин.6. В България развитието на соларна енергетика е почти забранено, но български фирми реализират соларни инженерингови проекти в цял свят.7. България е страната в ЕС с най-голям дял мюсюлманско население, но нито един български гражданин не е заминал в редиците на така наречената Ислямска държава.8. Българските ученици имат най-нисък стандарт на обучение по математика в ЕС, но българската ИТ индустрия е най-бързо развиващата се в Европа.Б. ред. - Юлиан Попов е писател и журналист, министър на околната среда и водите в състава на правителството на Марин Райков. Мнението му препечатваме от профила му във фейсбук.", "date": "2017.12.15", "title": "8 факта за България"}
{"url": "https://offnews.bg/obshtestvo/uchenitcite-shte-tarsiat-stazhove-i-rabota-chrez-nova-platforma-na-biz-671280.html", "text": "Нова платформа ще свързва бизнеса и учениците, които търсят стажове или работа чрез нова платформа на Министерството на образованието и Столичната общинска агенция за приватизация и инвестиции. Меморандумът за създаването ѝ бе подписан днес от министър Красимир Вълчев и главният изпълнителен директор на СОАПИ Владимир Данаилов в сградата на министерството.Платформата е част от съвместните ни усилия за по-добра информираност, чрез нея ще се публикуват както анализи и информация за броя ученици в различните професионални направления по училища, но и обяви за работа и стажове от фирмите, посочи министърът.Достъпът до „Дигитална карта на образователната система в Столичната община за подготовка на кадри“ ще е напълно отворен, очаква се платформата да заработи през март, уточниха от Агенцията.Амбицията е този проект от регионален да стане национален.", "date": "2017.12.15", "title": "Учениците ще търсят стажове и работа чрез нова платформа на бизнеса и образованието"}
{"url": "https://offnews.bg/112/razvaleni-davki-pratiha-4-detca-v-pirogov-671284.html", "text": "4 деца от 78-o училище „Христо Смирненски” в Банкя са настанени в спешния токсикологичен кабинет на \"Пирогов”, като има съмнения, че натравянето е от дъвки с изтекъл срок, пише \"Дарик\".Децата получили дъвките от свой съученик.Те контактни и са на крак, провеждат им се серия от изследвания, съобщиха от лечебното заведение.От болницата обаче заявиха, че на този етап не могат да дадат повече информация за състоянието им.", "date": "2017.12.15", "title": "Развалени дъвки пратиха 4 деца в Пирогов"}
{"url": "https://offnews.bg/kultura/bileti-za-kontcertite-na-rodzhar-uotars-rag-n-bone-man-i-drugi-s-671282.html", "text": "По повод предстоящите коледни празници, Sofia Music Enterprises реши да зарадва своите фенове. Всички билети за концертите на Caro Emerald, TOTO, Rag’n’Bone Man и Роджър Уотърс ще са с 10 % отстъпка само от 18 до 31 декември.Своят промоционален билет можете да закупите в мрежите на Ticketpro и Eventim и онлайн на www.ticketpro.bg и . ", "date": "2017.12.15", "title": "Билети за концертите на Роджър Уотърс, Rag’n’Bone Man и други с отстъпка до края на годината"}
{"url": "https://offnews.bg/ikonomika/kevr-vdigna-tcenata-na-vodata-v-14-oblasti-na-stranata-671289.html", "text": "На закрито заседание днес Комисията на енергийно и водно регулиране вдигна цената на водата в 14 области на страната.Повишените цени на ВиК услуги за 2018 г. са в областите София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол.Най-голямо ще е увеличението в Ямбол - 20%.Във Враца увеличението е 13%, в София - 9,5%, в Перник - 5,8%, в Монтана - 6,4%, в Пловдив - 2,9%, в Смолян - 4,5%, в Кърджали - 2,8%, в Русе - 6,2%, в Силистра - 6,5%, в Шумен - 3%, във Варна - 2,7%, в Бургас - 8,7%, в Сливен - 2,5%.По време на днешното закрито заседание на КЕВР са одобрени цените, предложени на 7 декември на откритото заседание за обсъждането на доклада за изменението на одобрените цени на ВиК услуги за 2018 г.КЕВР стриктно ще следи изпълнението на бизнес плановете на ВиК дружествата и ще предприема мерки при неизпълнението им, твърдят от пресцентъра на регулатора.След третата година на 5-годишния регулаторен период, съгласно законовите изисквания, Комисията задължително ще провежда цялостен регулаторен преглед на изпълнението на поетите ангажименти от ВиК дружествата – постигнат размер на заявените инвестиции и показателите за качество на услугите, намаляване на загубите по мрежата и др. При доказано неизпълнение на заложените в бизнес плановете инвестиции и показатели, Комисията незабавно ще коригира цените на утвърдените ВиК услуги, като ги намалява.По-рано днеспред сградата на КЕВР в София срещу увеличението на водата.Митингът на \"Дондуков\", организиран от БСП, спря движението по булеварда, преди да се отправи към Министерски съвет. \"Независимата КЕВР е независима само от народа си, зависима е от концесионера си. Сега отчитат фискални показатели, но не отчитат реалностите на живота. Увеличиха тока, парното, топлата вода, газта. Днес ще увеличат за пореден път и водата. Но не отчитат, че доходите на хората не стигат\" - заяви на протеста лидерът на БСП Корнелия Нинова.Появяването на Нинова на протеста за цената на водата пред КЕВР е  - това мнение пък изразиха днес депутати от ГЕРБ, както и министърът на регионалното развитие Николай Нанков.", "date": "2017.12.15", "title": "КЕВР вдигна цената на водата в 14 области на страната"}
{"url": "https://offnews.bg/futbol/levski-e-posledniat-polufinalist-za-kupata-na-balgaria-671291.html", "text": "Отборът на Левски стана последният полуфиналист в турнира за Купата на България, след като елиминира Дунав в Русе с 2:0. Така сините се присъединиха към вече класиралите се ЦСКА, Славия и Ботев.Жребият за полуфиналите ще бъде изтеглен във вторник, като победителят ще бъде определен в два мача.Головете за победата на Левски отбелязаха Жуниор Мапуку в 23-ата минута и Кабрал в края на първата част, като това беше негово дебютно попадение за 26-кратните шампиони.През второто полувреме домакините се опитаха да променят съдбата си, но Левски не им остави големи шансове. Сините можеха да си тръгнат и с по-убедителен успех, но Мапуку пропусна сам срещу вратаря.", "date": "2017.12.15", "title": "Левски е последният полуфиналист за Купата на България"}
{"url": "https://offnews.bg/medii/emil-koshlukov-e-noviat-programen-direktor-na-bnt-1-671292.html", "text": "От 18 декември Емил Кошлуков ще оглави дирекция „Програма БНТ 1“ на медията.Като програмен директор, той ще отговоря за стратегическото планиране на основния канал на БНТ.Дирекцията включва два от ключовите продуцентски центрове, които развиват както вътрешния потенциал на телевизията, така и привличането на независими външни продуценти, уточняват от пресцентъра на медията.През август Кошлуков се яви на конкурса за генерален директор на Българската национална телевизия, спечелен от Константин Каменаров.„Емил Кошлуков доказа, че има модерна визия за обществената телевизия, при това го направи открито и публично. Не е задължително конкурентите да са и съперници. Присъединяването на силни личности с професионални качества е приоритет за БНТ“, заяви днес генералният директор Константин Каменаров.От документите, с които Кошлуков кандидатства за генерален директор на БНТ, стана ясно, че през последната година той е работил като  - телевизията на партия Атака. На  Кошлуков твърдеше, че е отговарял само за програмирането, не е произвеждал продукция в ТВ Алфа.Емил Кошлуков беше член на Координационния съвет на СДС и участник в Националната кръгла маса през 1990 г. като делегат от СДС. В периода 1991 – 1996 година учи политология в Калифорнийския университет. От 2001 година е депутат в Народното събрание от листата на НДСВ. През 2004 година основа партия „Новото време“.Кошлуков беше за кратко и изпълнителен директор на TВ7 и News7, водеше предаването \"Факторът Кошлуков\" по ТВ7. В периода 2014 - 2015 г. беше в борда на директорите на ТВ СЕДЕМ ЕАД.", "date": "2017.12.15", "title": "Емил Кошлуков е новият програмен директор на БНТ 1"}
{"url": "https://offnews.bg/kultura/jeremy-s-kavar-na-you-re-the-voice-na-dzhon-farman-ot-1986-g-vide-671287.html", "text": "Първият сингъл от предстоящия албум на Jeremy? е вече факт. Проектът е кавър на изключително популярната песен от 1986 г. \"You're the Voice\", оригинално в изпълнение на Джон Фармън. Същата година тя оглавява класациите в Австралия, Германия, Швеция и е в топ 10 в редица държави, като Великобритания, Швейцария, Австрия, Ирландия. Аудиото е смесено в Ирландия от Янко Генов, отговорен за качествения саунд и в дебютния албум на Jeremy?, а видеото е дело на екипа на Clamer Production Studio, с режисьор Георги Манов, с който бандата работи по предходните си четири клипа. Записът вече е на разположение онлайн – в iTunes и Spotify.\"Искахме песен, с която много хора бързо да ни възприемат. Както навън, така и в България. Страшно харесваме \"You’re the Voice\" от гледна точка на композиция, музика и текст. Намираме, че отива на групата и на това, което правим, и начина, по който звучим. Практиката е често срещана, а фактът, че една песен може да бъде преиздавана много пъти, включително 30 години по-късно, е признак на истинския хит\", споделят момчетата от Jeremy?.Сингълът \"You're the Voice\" ще бъде представен официално с концерт на 16 декември, тази събота, в клуб \"Терминал 1\". Вратите на клуба отварят в 21:00 ч., а концертът стартира в 22:00 ч.Голяма част от билетите са вече разпродадени, но все още има налични в мрежата на Eventim.bg - каси: щандовете на EVENTIM на ул. \"6-ти септември\" и в The Mall, Office 1 Superstore, OMV, Orange Center, Orange.bg, Usit Colours, Билетен център НДК, Строежа, Български пощи, Вастелс България, Каса Арена Армеец, Технополис, Duende Travel София, книжарница „Бард“, книжарница „На спирката“, както и онлайн през сайта на компанията.", "date": "2017.12.15", "title": "Jeremy? с кавър на 'You're the voice' на Джон Фармън от 1986 г. (видео)"}
{"url": "https://offnews.bg/liubov-i-seks/printc-hari-minava-pod-venchiloto-na-19-maj-671275.html", "text": "Сватбата на британския принц Хари и американската актриса Меган Маркъл ще се състои на 19 май 2018 година, съобщи кралското семейство.. Принцът е поискал ръката на любимата си с диаманти на майка си - покойната принцеса Даяна. Те били част от нейна брошка.Разходите за сватбата ще бъдат поети от кралското семейство, пише Би Би Си.Принц Хари е пети на опашката за трона. Бъдещата му съпруга е родена на 4 август 1981 г. в Лос Анджелис, Калифорния. Майка ѝ е от афро-американски произход, а баща ѝ - от Кавказ. Завършва е театрално изкуство, а кариерата си на актриса започва през 2002 г. със сериала \"Главна болница\". Тогава работи и като модел. Най-известна е с филмите \"Помни ме\" и \"Шефове гадняри\" и сериала Suits.Маркъл има един развод зад гърба си. През май 2013 г. актрисата се разделя с кинорежисьора Тревър Енгелсън след по-малко от 2 години брак.", "date": "2017.12.15", "title": "Принц Хари минава под венчилото на 19 май"}
{"url": "https://offnews.bg/politika/borisov-prizova-dogan-da-vrazumi-dps-za-da-ne-se-provali-predsedatels-671297.html", "text": "Премиерът Бойко Борисов призова своите \"колеги в президентството, от БСП и ДПС\" за разум в шестте месеца на българското председателство на Съвета на ЕС.Да проявят за тези шест месеца малко разум. След това можем да си покажем българския характер по най-добрия начин. Разбирам, че не е приятно, завистта е голяма, но да се опитаме поне за шест месеца да сме малко българи и в тяхно лице, заяви Борисов пред български журналисти в Брюксел, където участва в последното за годината заседание на Европейския съвет.Имаше избори, демократични, ясни, точни, със служебно правителство на президента Румен Радев тогава, изцяло доминирано от тях (БСП) и ние ги победихме. На всеки шест месеца, като на някой не му харесва нещо, да правим избори? Вече алтернативата е ясна - ДПС и БСП. Колко ще изтраят, и то точно при председателството? Затова ли полагам този труд, не само за България, а и за Балканите да стане, заяви премиерът пред БТА.Истински се надявам почетният председател на ДПС Ахмед Доган, който в интервютата говори, че държавата е над всичко, малко да говори с тяхната партия, защото - както вървят - ясно е, че искат провал на председателството, коментира Борисов.Той отбеляза, че е положил големи усилия за предстоящата в София през май среща на ЕС за Западните Балкани и посочи, че е абсурд служебен премиер да води тези разговори.Искат действително да дръпнат държавата за тези шест месеца да се провали, каза Борисов.По думите на премиера, датата на вота на недоверие през януари е умишлено подбрана.Това ли е добронамерената, градивната опозиция, която искала ние да се представим добре в Европа? Умират да свалят всичко и да се сринем, това им е целта - и в руините да се опитват отново да крадат така, както беше през целия период. Ще се съпротивляваме този път много, заяви Борисов.", "date": "2017.12.15", "title": "Борисов призова Доган да вразуми ДПС, за да не се провали Председателството"}
{"url": "https://offnews.bg/kultura/mezhdunarodni-organizatcii-predlagat-sadejstvie-za-da-izbegnem-sanktc-671286.html", "text": "Международната конфедерация на дружествата на композитори и автори – CISAC, и Европейската група на дружествата на композитори и автори – GESAC, внесоха писмо до всички отговорни институции в България, с което предлагат съдействие за транспониране на директивата за колективното управление на авторското право и сродните му права.Писмото е адресирано до министър-председателя Бойко Борисов, председателя на парламента Цвета Караянчева, председателите на Комисията по културата и медиите и на Комисията по правни въпроси в 44-тото Народно събрание Вежди Рашидов и Данаил Кирилов, както и до министъра на културата Боил Банов.В него двете международни организации изразяват своята готовност да предоставят експертиза, знания, добри практики и сравнителен анализ от други държави, които вече са транспонирали директивата, така че да имаме съвременно и адекватно на европейските стандарти законодателство.Преди седмица Европейската комисия взе решение да предяви иск срещу България в размер на над 19 000 евро на ден, тъй като няма национален акт, който имплементира директивата. За необходимостта от приемането на такъв закон Музикаутор и Филмаутор, които са българските партньори на CISAC и GESAC, многократно алармират отговорните институции.CISAC и GESAC посочват, че липсата на съответно законодателство в сферата на колективното управление на права изпраща негативен сигнал до страните-членки за отговорността на България по отношение на задължението й да синхронизира законодателството си с това на ЕС.Този аспект е особено важен предвид българското председателство на Съвета на ЕС през първото полугодие на 2018 г. Тогава държава ни ще има водеща роля при дебатирането на предложенията, които ще определят политиката на ЕС в областта на авторското право и цифровия пазар в обозримо бъдеще.В този смисъл CISAC и GESAC предлагат експертна подкрепа, която ще помогне България да избегне негативен имидж, респективно да избегне налагането на санкции. Подобно сътрудничество може да бъде позитивен знак за европейските институции, че държавата предприема действия, за да подобри законодателството си в сферата на авторското право, и да стопира наказателната процедура.", "date": "2017.12.15", "title": "Международни организации предлагат съдействие, за да избегнем санкциите от ЕК за авторското право"}
{"url": "https://offnews.bg/zimni/johanes-bio-specheli-sprinta-v-anesi-671290.html", "text": "Норвежецът Йоханес Бьо спечели четвърта победа от началото на сезона за Световната купа, след като триумфира в спринта на 10 км в Анеси, Франция.Втори се нареди местният любимец и доминатор в последните шест сезона Мартен Фуркад, а трети е друг французин - Антонин Гигона, който беше голямата изненада в състезанието, след като стартира с номер 88.В генералното класиране не настъпиха промени и лидер остана Фуркад, а утре предстои и стартът в преследването.Бьо преодоля дистанцията за 22.16,9 минути, като беше безпогрешен на огневия рубеж. Фуркад също не сбърка в стрелбата, но изостана на 21,1 секунди. Без пропуск завърши и Гигона, но разликата му с победителя е 34,7 секунди.Най-добре от българите се представи Владимир Илиев, който завърши 27-ми с една грешка в стрелбата и изоставане от 1.37,5 минути. Краси Анев е 43-и на 1.58,1 минути и един пропуск. Антон Синапов е 10 позиции след Анев с изоставане от победителя 2.17,0 минути и две грешки. Михаил Клечоров е 97-и на 4.06,6 минути и три допълнителни патрона.Мартен Фуркад води в генералното класиране за Световната купа с 318 точки, след като беше на подиума във всичките шест старта от началото на сезона. Втори е Бьо с 298 точки, а третото място заема Яков Фак (Словения) с 244 точки. В Анеси в събота предстои преследването за мъже и за жени.", "date": "2017.12.15", "title": "Йоханес Бьо спечели спринта в Анеси"}
{"url": "https://offnews.bg/sviat/chetirima-palestintci-sa-ubiti-v-jerusalim-i-gaza-po-vreme-na-protesti-671296.html", "text": "Най-малко четирима палестинци бяха застреляни и 160 ранени от израелски войници в Йерусалим и ивицата Газа по време на днешните протести срещу решението на американския президент Доналд Тръмп за Йерусалим.Четирима други палестинци загинаха в ивицата Газа след 6 декември, когато Тръмп реши да признае Йерусалим за столица на Израел, припомня Франс прес.Хиляди палестинци се събраха днес в ивицата Газа, за да замерват с камъни израелски войници отвъд укрепената ограда.Лекари съобщават, че са загинали двама протестиращи, единият от които се е намирал в инвалидна количка, а ранените са най-малко 150 души.Двама протестиращи бяха убити и най-малко 10 ранени при сблъсъци на окупирания Западен бряг и в съседния Източен Йерусалим.Израелски военни полицаи съобщават, че единият от убитите е държал нож и е носел нещо, приличащо на колан с експлозиви.Според палестински лекар, помагал при евакуацията му за лечение, коланът е бил фалшив.", "date": "2017.12.15", "title": "Четирима палестинци са убити в Йерусалим и Газа по време на протести"}
{"url": "https://offnews.bg/sviat/politciata-prostrelia-mazh-zaplashval-s-nozh-na-letishte-shiphol-v-am-671293.html", "text": "Холандската военна полиция откри огън по мъж, въоръжен с нож, който се държал заплашително на международното летище Схипхол в Амстердам.Част от пасажерите на летището бяха евакуирани от сградата. За кратко беше преустановено движението на влаковете от летището за центъра на Амстердам и за други градове в страната.В Туитър военната полиция съобщи, че мъжът с ножа е изрекъл заплахи.Той е прострелян в крака от служители на реда и е отведен в болница.Той изглеждаше много объркан. Детективи го разпитват, за да установят мотива, съобщи Денис Милър - говорител на полицията на летището Схипхол.Полицията уверява, че ситуацията е под контрол.Към 18:40 ч. международното летище Схипхол вече е отворено.Обстоятелствата сочат, че случаят няма нищо общо с тероризъм, заяви Стан Вербект - говорител на военната полиция, цитиран от АП.", "date": "2017.12.15", "title": "Полицията простреля мъж, заплашвал с нож на летище Схипхол в Амстердам"}
{"url": "https://offnews.bg/zimni/rado-iankov-ostana-osmi-v-kortina-d-ampetco-671294.html", "text": "Водещият български сноубордист Радослав Янков зае осмо място във втория си старт за сезона за Световната купа.В италианският зимен център Кортина д’Ампецо Янков завърши осми в паралелния гигантски слалом. Мъгливото време в курорта попречи на Янков да се представи силно в квалификациите сутринта. С 10-о място в тях той нямаше голям шанс да избира трасе на финалите, които също се проведоха при тежки условия.На осминафиналите Радо победи Лукас Матис (Ав). В битката за влизане на полуфиналите обаче той кара по по-слабото червено трасе срещу световния шампион за 2015-а година Роналд Фишналер (Ит). Въпреки мъглата и по-бавното червено трасе Янков бе напълно равностоен на конкурента си.Едва в последните метри Фишналер измъкна победата с 0,10 сек. По-късно италианецът кара и в големия финал, но го загуби от Александър Пайер (Ав).Със спечелените днес 320 т Радо вече е шести в генералното класиране за световната купа в паралелните дисциплини със 720 т от два старта. Лидер е Невин Галмарини (Швейц) с 1300 т. Утре Янков ще стартира в паралелния слалом на осветление пак Кортина д’Ампецо.", "date": "2017.12.15", "title": "Радо Янков остана осми в Кортина д’Ампецо"}
{"url": "https://offnews.bg/volejbol/dvama-balgari-v-bitka-za-finala-na-svetovnoto-klubno-parvenstvo-na-zhi-671268.html", "text": "Двама български национали – Цветан Соколов и Николай Пенчев, се класираха със своите отбори Лубе Чивитанова и СКРА Белхатов за полуфиналите на Световното клубно първенство по волейбол, което се провежда в Полша.Двубоят е с начален час 21:30 часа в събота и ще се предава .Тимът на Лубе Чивитанова, воден от Цветан Соколов, влиза като фаворит в сблъска, след като спечели всичките си три двубоя от предварителна група А. СКРА Белхатов пък завърши на второ място в Група Б, но в последния си двубой допусна поражение с 0:3 гейма от силния тим на Зенит Казан.В другия полуфинал, който ще се проведе отново в събота, но от 18:30 часа, един срещу друг излизат отборите на Зенит Казан (Русия) и Сада Крузейро (Бразилия).Мачът със сигурност ще е с допълнителен заряд, тъй като тези два тима играха на финала на миналогодишното издание на Световното клубно първенство, когато южноамериканците триумфираха със златните медали. Сблъсъкът Зенит Казан – Сада Крузейро също ще се излъчваВ неделя Mtel Sport 2 ще предава директно и мачовете за разпределение на медалите. Малкият финал е с начален час 18:30, а сблъсъкът за златото, в който със сигурност ще има и български волейболист, е от 21:30 часа.", "date": "2017.12.15", "title": "Двама българи в битка за финала на Световното клубно първенство на живо по Mtel Sport 2"}
{"url": "https://offnews.bg/politika/vezhdi-rashidov-predlaga-zakon-za-grobishtata-i-pogrebeniata-671261.html", "text": "Вежди Рашидов и група народни представители са внесли в деловодството на парламента Законопроект за гробищата, гробищните паркове, погребенията, крематориумите и погребално-обредната дейност на територията на Република България. ще регулира смъртта \"административно\". Ще се определят собствеността на гробищата, правата и задълженията на собственици на гробните места, правата и задълженията на ползвалите на гробни места и други.Законът вкарва и изисквания към терените на гробищните паркове, както и урежда тяхното управление.С новия закон се предлага и забрана за създаване на господстващо и монополно положение към всички субекти, които извършват погребална дейност.В момента гробищните паркове и единственият засега крематориум в страната осъществяват своята дейност чрез наредби на съответните общини.В законопроекта се формулира и важният въпрос - каква може да бъде собствеността на гробището: публична общинска или публична, пишат в мотивите си вносителите.След неговото евентуално приемане трябва да се осъвременят наредбите на отделните министерства и местната власт, които съответно ще регламентират по-голямата част от дейностите на гробищата и крематориумите.За законопроекта вносителите казват, че се позовава на традициите, действащата практика и икономическите интереси на обществото.Предстои законопроектът да бъде разгледан от комисия и гласуван в пленарната зала. ", "date": "2017.12.15", "title": "Вежди Рашидов предлага закон за гробищата и погребенията"}
{"url": "https://offnews.bg/obshtestvo/darzhavata-spira-parite-za-obuchenie-na-studenti-po-ikonomika-v-niakoi-671242.html", "text": "Броят на студентите у нас през 2017 г. е с 10% по-малък, отколкото през 2013 година. Това става ясно от данните в рейтинговата система на университетите, чието най-ново издание бе представено вчера в МОН след актуализация от \"Отворено общество\" и \"Сирма солюшънс\".Заради намалелия прием през следващата година няма да има държавно финансиране на места за първокурсници в 15 професионални направления (т.е. няма да има държавна поръчка за тях) в някои университети, обяви министър Красимир Вълчев.Сред направленията са икономика, администрация и управление, както и туризъм, а сред висшите училища - Шуменският университет, Бургаският университет \"Проф. д-р Асен Златаров\" и Техническият университет в Габрово.Вълчев не уточни кои са останалите направления и висши училища. Проектът за изменение на съответното постановление на МС,  който би дал яснота, още не е публикуван.Рейтингът обаче показва, че най-слабо представилите се висши училища в обучението по направление икономика са Технически университет - Габрово и Колеж по мениджмънт, търговия и маркетинг - София (с краен резултат 34 при максимален 100). Те заемат последното 19-о място сред университетите, които провеждат обучение по това направление. 18-о е Висшето училище по сигурност и икономика в Пловдив (36). Висшето училище по агробизнес и развитие на регионите - Пловдив има само точка повече - 37, и заема 17-ата позиция, а Бургаският университет \"Проф. д-р Асен Златаров\" е 16-и с  39 точки. Непосредствено преди него е Шуменският университет \"Епископ Константин Преславски\". Той е 15-и с 40 точки. 14-ото място делят Европейско висше училище по икономика и мениджмънт - Пловдив и Висше училище по мениджмънт - Варна (40 точки).№1 и №2 тук са съответно Американският университет (69 т.) и Софийският университет (64 т.).В другото посочено от министъра направление - администрация и управление - Американският университет и Софийският университет делят първото място с по 64 точки, а последни са:18. Колеж по туризъм - Благоевград - 27 т.17. Висше училище по агробизнес и развитие на регионите - Пловдив - 35 т.16. Висше училище по сигурност и икономика - 39 т.16. Аграрен университет - Пловдив - 39 т.15. Технически университет - Габрово - 40 т.14.  Европейско висше училище по икономика и мениджмънт - Пловдив - 41 т.13. Висше училище по телекомуникации и пощи - София - 42 т.13. Висше училище по мениджмънт - 42 т.12.  Югозападен университет \"Неофит Рилски\" - Благоевград - 44 т.12. Университет \"Проф. д-р Асен Златаров\" - Бургас - 44 т.В тези две направления има и сериозен отлив на студенти, показват данните. В най-масовото - икономика - те са намалели от 60 535 на 47 131 от 2013-а до 2017 г., или с над 22%. В администрация и управление те са били 27 663 през 2013 г. и 20 133 през 2017-а, тоест с над 27% по-малко.По отношение на туризма безспорният лидер е Софийският университет с 55 точки, с 10 повече от втория - Икономически университет - Варна. От 9-те висши училища със специалности в това направление последното място е за Колеж по туризъм - Благоевград - 24 т. Осмата позиция делят Шуменски университет \"Епископ Константин Преславски\" и Висше училище по мениджмънт (Варна) с по 33 точки. Седми е  Пловдивски университет \"Паисий Хилендарски\" с 35 т. На шесто място е Аграрен университет - Пловдив (39). С точка повече петото място заема Университет \"Проф. д-р Асен Златаров\" - Бургас.Данните за безработицата сред висшистите не представят трите направления в по-добра светлина - процентите им са над средния за всички направления (2.91%). Сред висшистите, завършили туризъм, безработицата е 3.72%, при администрация и управление - 3.34%, а при икономика - 3.26%.Както и през последните години, най-лошо е положението по този показател сред завършилите религия и теология - 4.29%, и социални дейности - 4.12%. Отново не е изненада кои направления са с най-малко безработни висшисти - военно дело (0.19%), медицина (0.30%), фармация (0.48%), стоматология (0.68%). В Топ 5 е още металургия с 1.25%, а веднага след това - обществено здраве (1.54%).Не е изненадващо и кои са направленията, чиито възпитаници имат най-високия облагаем доход - информатика и компютърни науки (2 212.79 лв.), математика (1 963.82 лв.) и комуникационна и компютърна техника (1 698.56 лв.). Веднага след тях е обществено здраве с 1 662.24 лв.Водещите университети в обучението по информатика са СУ (74 т. от 100 възможни), Американският университет и Нов български университет (по 63 т.) и Университетът по библиотекознание и информационни технологии (58 т.).При математиката от четирите включени в класацията университети най-добри са СУ и Технически университет - София.ТУ-София е безспорният лидер в обучението по комуникационна и компютърна техника със 71 точки. Втори е Технически университет - Варна със сбор от 61 т. Нов български университет се нарежда на трето място с 57 т.Паралелно с политиката за свиване на предлагането в най-масовите, но не особено ефективни направления, ще се стимулират направления с недостиг на кадри - към сегашните (информатика, компютърни науки, математика) ще се прибавят материали и материалознание, религия и теология. Там догодина приемът на студенти по държавна поръчка ще е неограничен.", "date": "2017.12.15", "title": "Държавата спира парите за обучение на студенти по икономика в някои университети"}
{"url": "https://offnews.bg/obshtestvo/koleden-fermerski-pazar-do-sv-aleksandar-nevski-v-nedelia-671255.html", "text": "Традиционният коледен фермерски пазар в София ще се проведе тази неделя на улица \"Оборище\" между бул. \"Васил Левски\" и храм \"Св. Александър Невски\" от 11 до 18 часа. Движението на коли ще бъде спряно в този участък, съобщават организаторите от Столична Община, \"Пазари Юг\" ЕАД и \"Хранкооп\". За трета поредна година столичани ще могат да закупят директно от производителите екологични и био продукти. Сирена, млека, плодове и зеленчуци, месни деликатеси и зимнина са само част от богатия асортимент на пазара. За децата са предвидени арт работилници.\"Искаме да изолираме прекупвачите от веригата, контактът с хората произвели храната е много важен за много от потребителите\", заяви изпълнителният директор на „Пазари ЮГ\" Николай Попов.Очакваме изобилие от сезонни плодове и зеленчуци, няколко вида хляб с квас, мед и пчелни продукти от различни краища на страната, сиропи, богат избор на сладка и лютеници, билки, подправки, разнообразни млечни продукти и още много вкусни предложения от градините на нашите производители. Коледния дух допълваме с арт зона за ръчно правени подаръци, кулинарен кът с изкушенията на нашите майстори, и ред приятни изненади, които ще откриете на място, допълни Попов.", "date": "2017.12.15", "title": "Коледен фермерски пазар до Св. Александър Невски в неделя"}
{"url": "https://offnews.bg/politika/klati-li-se-koalitciata-671259.html", "text": "Във всяка една коалиция винаги има едно определено напрежение, но това пък е гаранция за стабилността за конструкцията на днешното управление, което е за 4-годишен управленски мандат. Диалогът трябва да бъде водещ при оценките, които се дават за коалицията и за това, което се прави от днешното управление - това каза председателят на ПГ на ГЕРБ Цветанов Цветанов в коментар за коалиционните сътресения от последната седмица. Поводът за думите на Цветанов е изказването на Валери Симеонов пред Би Ай Ти, че \"не иска да вижда премиера\" и му е обиден за това, че е оттеглен планът за управление на Пирин. Напрежение не, понякога има търкания и разногласия и това е напълно нормално. Даже би било подозрително да не е така, каза пред журналисти в Народното събрание вицепремиерът Томислав Дончев.На въпрос търканията с вицепремиера Валери Симеонов не стават ли твърде чести, той отговори:„Валери Симеонов има право на собствено различно виждане от това на другите колеги в кабинета. Също така има и правото и свободата да го изразява, и той го прави. Какво нередно има в това - така работи демокрацията. Ако въпросът е дали това поставя под въпрос устоите на коалицията, отговорът е \"не\", това е оценката ми“.„Напълно нормално е процесът да е динамичен, да има разногласия, различни гледни точки, понякога спор и различни виждания по различни теми. Дори в рамките на една политическа формация има различни виждания, какво остава между различни политически сили“, заяви още Томислав Дончев.Попитан дали вицепремиерът Валери Симеонов е изразител на собствено мнение или на това „Обединени патриоти“, Дончев посочи: „Този въпрос е най-добре да попитате него. Вкарвате ме в ролята не само на политически анализатор, но и на поведенчески психолог, а аз не съм такъв“.„Когато говорим за казуса „Пирин“, предпочитам да се движим по изключително солидната устойчива линия на законосъобразността. Да гледаме какво пише в законите, да видим документите съответстват на изискванията на закона, стриктно придържайки се към точката, буквата, запетайката“, каза още вицепремиерът.", "date": "2017.12.15", "title": "Клати ли се коалицията?"}
{"url": "https://offnews.bg/liubov-i-seks/pornoto-osirotia-vtora-iarka-zvezda-se-samoubi-v-ramkite-na-broeni-dn-671266.html", "text": "Черна прокоба тегне над порноиндустрията. В разстояние на няколко дни филмите за възрастни загубиха две от най-ярките си звезди.На 31 години почина американската звезда от мексикански произход Юризан Белтран, която засне стотици хитови заглавия през последните 12 години.Новината за смъртта на Белтран бе обявена от компанията \"Порнстар Платинум\", за която усилено се трудеше тя.А едни от най-известните порноактьори в света изразиха съболезнования за загубата на красавицата. Юризан Белтран е починала от свръхдоза наркотици. Била е намерена от хазяина на къщата, в която живее в Калифорния.Само преди седмица си отиде и една от \"иконите\" на индустрията за възрастни - носителката на два порнооскара Огъст Еймс. Тя се самоуби на 23-годишна възраст, след като бе нападната от тролове в социалните мрежи, след като тя публично отказа да се снима с актьор, който преди снимал гей порно.Артистката, чието рождено име бе Мерседес Грабовски, не издържа на обвиненията в хомофобия и се обеси.Огъст Еймс", "date": "2017.12.15", "title": "Порното осиротя: Втора ярка звезда се самоуби в рамките на броени дни"}
{"url": "https://offnews.bg/ikonomika/sinditcite-na-ktb-razprodavat-imoti-koli-statuetki-i-knigi-izgodno-671254.html", "text": "Серия от търгове за движима и недвижима собственост на КТБ организираха синдиците на фалиралата банка Ангел Донов и Кристи Маринова.Някои от офертите са наистина .В списъка за продажба са имот на столичния бул. \"Тодор Александров\", в който се е помещавал клон на банката.За него бе обявената цена от 318 939 евро, което е изключително евтино, тъй като цената на квадратен метър в центъра на столицата излиза 434 евро, докато панелките в крайните квартали на София са над два пъти по-скъпи.За продажба днес бе предложен и банков офис и две паркоместа в Плевен.Наред с имотите са предложени за продажба и няколко автомобила марка КИА с начални цени около 6000 лева, както и по-дребни вещи - книги, килими, шкафове, статуетки  и дори... закачалки.", "date": "2017.12.15", "title": "Синдиците на КТБ разпродават имоти, коли, статуетки и книги. Изгодно"}
{"url": "https://offnews.bg/politika/podatelite-na-signali-za-koruptcia-niama-da-badat-zashtiteni-ot-sadebn-671298.html", "text": "Комисията за противодействие на корупцията и отнемане на незаконно придобитото имущество няма да разглежда анонимни сигнали за корупция. Това реши окончателно парламентът с приемането на текстове в антикорупционния закон, съобщава БНТ.Според решението на депутатите днес, подателите на сигнали за корупция няма да бъдат защитени от съдебно преследване - отпадна предложението срещу тях да не могат да бъдат завеждани граждански дела.Комисията за противодействие на корупцията ще може да се самосезира по публикации в медиите.Заемащите висши публични длъжности ще подават декларации за имущество и интереси, които ще се проверяват в 6-месечен срок от инспекторите на Комисията.Гласуването на останалите текстове ще продължи следващата седмица.", "date": "2017.12.15", "title": "Подателите на сигнали за корупция няма да бъдат защитени от съдебно преследване"}
{"url": "https://offnews.bg/futbol/izbirat-shef-na-bfs-na-16-fevruari-671277.html", "text": "Конгресът на БФС, на който ще се проведат и изборите за президент на футболния съюз, ще се състои на 16 февруари 2018 г.Това стана ясно след последното за годината заседание на Изпълнителния комитет към централата. Вече са утвърдени комисиите за подготовка на конгреса и приемане на документите.Участие в надпреварата за момента са заявили настоящият шеф на футбола в България - Борислав Михайлов, който изпълнява длъжността от 2005 г. Той беше преизбран през 2009 и 2014 г. и сега ще се бори за четвърти мандат.Единственият друг кандидат е бившия национален селекционер Любослав Пенев. Ден след конгреса започва и пролетния дял на първенството в Първа лига.Борислав Михайлов даде скандално изявление след заседанието на Изпълкома.\"ЦСКА трябва да ми издигне кандидатурата за всичко, което съм направил за тях. Така че такива анонимници като Милко и Морко, които дори не са на длъжност там, не може да ме коментират”, заяви Михайлов, който говори за Милко Георгиев.Той се спря и на темата за съдийството, което се коментира след всеки кръг. Оказа се, че Боби знае откъде идват проблемите.\"Трима или четирима президенти натискат футболните съдии в България. Всички ги знаем кои са. Държавата трябва да се справи с тях, защото има механизми, с които да го направи. Лично те натискат реферите. Освен това го правят чрез поставени лица, на които аз викам съдийски мениджъри\", каза Боби Михайлов.", "date": "2017.12.15", "title": "Избират шеф на БФС на 16 февруари"}
{"url": "https://offnews.bg/futbol/tcska-vdiga-kapitala-671262.html", "text": "Ръководството на ЦСКА е внесло заявка за увеличаване на уставния капитал на дружеството. \"Червените\" искат той да стане 10 600 000 лева, като в момента капиталът на клуба е 6 600 000 лева. Увеличаването на капитала не е нещо необичайно и с тази практика се покриват загубите на акционерните дружества, като така се спазват изискванията на БФС за финансовия феърплей.Снощи ЦСКА се класира за полуфиналите на турнира за Купата на България като отстрани с 2:1 след продължения Лудогорец.Днес ще стане ясен и последният полуфиналист, като той ще бъде излъчен в двубоя между Дунав Русе и Левски. До тази фаза на турнира достигнаха вече отборите на Ботев и Славия.Жребият за полуфиналифинали ще бъде теглен от 11:00 ч на 19 декември, вторник, в Парк-хотел \"Витоша\" в София. Класиралите се четири отбора чрез пълен жребий ще определят две двойки. Победителите се излъчват по системата на отстраняване в две футболни срещи. Първите мачове ще се играят на 13/14 март, а реваншите са на 10/11 април 2018 г.", "date": "2017.12.15", "title": "ЦСКА вдига капитала"}
{"url": "https://offnews.bg/litca/vavedenie-v-savremennoto-izkustvo-s-veselina-sarieva-671251.html", "text": "За какво се сещате, когато чуете Пловдив? За мнозина името на града е символ на древна история, култура и най-вече изкуство - по малките улички на Стария град и Капана, в множеството галерии и най-вече събития на открито. Едно от събитията, които ежегодно събират хора от всички краища на България и света, е \"Нощ / Пловдив\" - със сигурност най-големият \"тринощен\" форум за изкуство и едно най-разпознаваемите културни събития у нас, които ще ни представят по време на \"Пловдив - Европейска столица на културата 2019\".Зад него стои фондация  - организация, на която не само града, а и цяла България дължи много. Освен, че организира мащабното събитие, екипът на фондацията се е заел да популяризира съвременното изкуство у нас - една не съвсем позната зона за съвременния българин, но която започна все повече да се \"намества\" в културните програми на страната, а интересът към нея се увеличава ежегодно.И това съвсем не е случайно. Една дама носи на раменете си отговорността за популяризирането на българското съвременно изкуство, а нейното име е Веселина Сариева.Освен че оглавява \"Отворени изкуства\", тя е основател и на (Sariev Contemporary) - организациите, стоящи зад първото излизане на съвременното изкуство извън университетските аудитории и тесни експертни кръгове - \"Въведение в съвременното изкуство\". Ежегодно тя се нагърбва със задачата да организира лекции с изтъкнати личности не само от българските, но и от световните културни среди. Благодарение на събитието тази година за първи път у нас пристигна куратор от един от най-големите и известни музеи за съвременно изкуство в света - \"Тейт\" (Tate Modern), а интересът към събитието се увеличава с всяко издание.Веселина е родом от Пловдив, но признава, че се \"чувства навсякъде\". Завършила е сръбска и хърватска филология, през 2004 г. открива галерия \"Сариев\" за съвременно изкуство, малко по-късно се появяват и \"Отворените изкуства\", както и първата онлайн платформа у нас за културни събития и световни новини в областта - . И с това далеч не се изчерпва работата ѝ като представител на българско съвременно изкуство у нас и по света - алтернативна карта на Пловдив, колекционерски форум, организация за подкрепа на млади български артисти... Благодарение на цялостната и работа в продължение на повече от десетилетие можем да кажем само едно - Веселина е един от двигателите на изкуството в България, благодарение на които пред нас се разкриват нови хоризонти на мисълта и естетическото разбиране.Какво Ви обърна към изкуството и най-вече към съвременното такова и защо решихте да го популяризирате у нас?Израснала съм в среда, за която изкуството беше начин на живот и отношение към света. Прабаба ми, дядо ми и баща ми бяха колекционери, баща ми беше и поет и експериментираше със словото и образа. Към съвременното изкуство ме обърна моята визия за света и отговорите, които получавах от него. А колкото до популяризирането - липсата на познания за съвременно изкуство в българската среда и необходимостта от създаване на контекст за публика, както и разширяване на хоризонта в естетическото и етическо мислене извън родното и клиширано оценяване на стойности.Къде се намира в момента съвременното изкуство в България, на какъв етап от своето развитие е в сравнение с другите европейски държави като например Великобритания?В България, а и извън нея, има много български съвременни артисти, които са съизмерими с най-добрите автори и са напълно в тенденциите на съвременното изкуство в света. Друг е въпросът за тяхната популярност в България и липсата на институционална политика към българското съвременно изкуство, не само за визуалните изкуства, а въобще.Не е въпросът за таланти, а за отношение на държавата, на традиционни формации, на цялата образователна система, за които съвременното изкуство е нещо екзотично, не е носител на “национална гордост”. С малки изключения наблюдаваме доминираща ретроградност, доза провинциалност и нежелание за нищо ново България.Защо решихте да организирате лекциите \"Въведение в съвременното изкуство\"?Както вече споменах, този модел на образователна дейност се наложи от необходимостта за генериране на контекста на съвременното изкуство в България. Контекст, чието развитие би дало ефект върху широк кръг ангажирани с културния сектор, но и общественото развитие като цяло. Така “Въведение в съвременното изкуство” помага за професионалното позициониране или израстване на художници, куратори, музейни експерти, галеристи, търговци на изкуство, но и също така осветява важни обществени теми чрез изкуството, което представя.Отворени ли са сънародниците ни към подобен тип събития? Те са сравнително ново явление - прави ми впечатление, че няма много подобни събития, отворени за широката аудитория, а не само за академичните среди.Започнало като бутиково събитие, “Въведение в съвременното изкуство” с годините събира все по-многобройна аудитория не само от професионалните среди, а и от хора с нехудожествено образование, за които познанията за съвременното изкуство разширяват погледа им не само за изкуството, а за живота и начините на неговото възприемане и интерпретиране. Това е истинско излизане извън тесните рамки на наложеното като красиво, стойностно и етично. Не само в София, но и лекциите в Пловдив предизвикаха голям интерес. Много важно е разширяването на тематичния обхват, срещите “от първо лице” със значими творци, колекционери, куратори, арт критици, изкуствоведи.Предизвикателство ли бе за Вас и екипа Ви да организирате такова събитие у нас? Събитието се радва на доста голям интерес.И предизвикателно, и трудно, като се има предвид това, че ние започнахме в ситуация, в която подкрепата за образователни инициативи е нищожна. Минали сме през тежки периоди, но сме стискали зъби и сме дали всичко от себе си само, за да не прекъснем започнатото. Защото това щеше да резонира и при нашите фенове и хора, които ни подкрепят.Трудно е, защото имаме международната логистика, необходимостта от развитие на лични контакти и ежедневно защитаване на доверието към фондацията и галерията, за да се привлекат значими имена от международната арт сцена. Обичайните трудности по организацията и цялостното протичане обаче имат смисъл, като се вижда ефекта от постигнатото и радостта на хората, поздравителните имейли, гледанията в \"Yotube\" на лекциите и не на последно място - признанието от академичните среди.Разкажете ни как премина последното издание на \"Въведението\" и какво да очакваме от следващите лекции.Последното “Въведение” разгледа една малко обсъждана, но все по-актуална в професионалните международни среди тема – пърформaнс изкуството. В рамките на четири вълнуващи лекции през ноември, обединени под темата “100 години изкуство на действието. Живото изкуство между сценичното и реалното”, се срещнахме от първо лице с разказите на четирима експерти с дългогодишен опит и разностранен досег с изкуството на пърформaнса. Гост-лекторите бяха Изабела Мейдмънт (куратор в \"Tate Modern\"), Ани Васева (режисьор), Снежанка Михайлова (философ и преподавател) и Албена Михайлова (един от най-ранните пърформанс артисти у нас). Те ни запознаха не само с историята и развитието на пърформaнса, но как и защо може да се колекционира този вид изкуство, как да се съхранява. Много съм благодарна на модератора Вера Млечевска, която предложи темата и работеше с лекторите по самите теми.Следващите стъпки са свързани с изданието, което ще се осъществи през 2018 година. Една от най-мащабните е, че като част от програмата ни \"Въведение в съвременното изкуство\" стартираме проекта \"CARGO\", който ще бъде нова онлайн платформа за популяризиране на българско съвременно изкуство, и в традицията на дългогодишната ни програма ще предлага срещи с експерти, лекции, публикации и образователни събития, които да ни приближат към света на съвременното изкуство. Проектът е подкрепен от \"Пловдив 2019 – Европейска столица на културата\".През 2018 г. фондацията ни ще издаде две книги – едната е дългоочакваната история на българското съвременното изкуство на Весела Ножарова, другата е на известният философ Боян Манчев.Вие се занимавате не само с организирането на лекциите, но стоите зад едно от най-обичаните културни събития у нас - \"Нощ / Пловдив\", стоите и зад редица интересни изложби. Защо съвременния човек трябва да се интересува от изкуство, да посещава подобни събития и лесно ли е в забързаното ни ежедневие да го разберем и изживеем пълноценно?Съвременният човек затова е съвременен - за да бъде адекватен с проблемите, образите, емоциите и предизвикателствата на времето, в което живее. Да настрои сетивата си за \"вибрациите\" на случващото се, а не да преповтаря отдавна отминали опити. В това отношение изкуството по един недидактичен начин му подсказва въпроси, но не и отговори (те са лични), показва гледни точки, предизвиква любопитство, така необходимо, за да се живее пълноценно.Центърът на фондацията е в Пловдив. Защо избрахте този град за дом на идеите Ви?В съвременния свят понятието столица е валидно за немодернизираните държави, анахронични като устройство, управление и манталитет. За съжаление България е една от тях. Разбирам, че традиционно сме определяни като пловдивска организация, защото там е нашият “културен център без покрив” и това е много симпатично, но ние имаме редица формални и неформални дейности в София, дори софийска регистрация.Какво Ви предстои от тук нататък, как могат нашите читатели да се свържат с \"Отворени изкуства\" и да разберат за предстоящите проекти?Следете бюлетина ни, където сме много прецизни.", "date": "2017.12.15", "title": "Въведение в съвременното изкуство с Веселина Сариева"}
{"url": "https://offnews.bg/temida/prokuraturata-obviniava-zam-ministar-na-patriotite-v-izmama-671263.html", "text": "Заместник- министърът на транспорта Ангел Попов ще бъде обвинен в измама. Това каза днес главният прокурор Сотир Цацаров.Проверката на прокуратурата е по сигнал на депутати от БСП за това, че в качеството си на представител на браншова организация преди да стане министър Попов е събирал средства за разрешителни за превоз на товари. Обвинението срещу него е, че е поискал и получил 8000 евро. Случайно или не обвиненията срещу Попов идват ден,  Валери Симеонов влезе в задочен спор с премиера Бойко Борисов. Първоначално от него се оплакаха от сдружението на превозвачите, според които в периода 2012-2014 година Попов им е искал пари, за да им урежда разрешителни за превоз.Поводът за недоволството му са твърдения на Красимир Лалов от Съюза на българските превозвачи и Йордан Арабаджиев, изпълнителен директор на Съюза на международните превозвачи. От съюза на превозвачите дори твърдят, че Попов не е издължил 1900 лв. за закупена стока.В отговор Попов заяви, че има намерение да заведе дела срещу тях.\"Това намирисва на поръчка, не мога да кажа от кого. Предал съм документи на премиера и това ще се доказва в съда\", обясни .Той показа писма в негова подкрепа, които е получил непосредствено след интервюто на Арабаджиев и Лалов. Едно от писмата е подписано от Койчо Русев, който пък осъдил Красимир Лалов за обида.", "date": "2017.12.15", "title": "Прокуратурата обвинява зам.-министър на Патриотите в измама"}
{"url": "https://offnews.bg/sviat/preduprezhdenie-rusia-zaplashva-da-srine-svetovnite-komunikatcii-i-tr-671257.html", "text": "Най-високопоставеният британски военен офицер предупреди за нова потенциална заплаха от Русия към подводните комуникационни и интернет кабели.Началникът на отбраната на британските въоръжени сили сър Стюарт Пийч заяви, че Русия може да прекъсне интернет връзката между страните от НАТО. По думите му руски кораби са били забелязани в Атлантическия океан близо до кабели, пренасящи интернет трафик между САЩ и Европа.Маршал Пийч добави, че Великобритания и НАТО трябва да направят свой приоритет защитата на комуникационните връзки. Ако те бъдат нарушени, това може да удари икономиката \"моментално и потенциално катастрофално\". Според него атака от руския флот може да наруши финансови транзакции за трилиони долари - по кабелите на дъното на световните океани и морета се извършва преносът на 95% от комуникациите и на финансови транзакции за над 10 трилиона долара дневно. Те свързват държави и континенти, през тях минават 97% от световните комуникации.\"Налице е нов риск за нашия начин на живот, а именно уязвимостта на подводните кабели\", заяви за Би Би Си началникът на отбраната Стюарт Пийч. Според него за заплахата говори започнатата от руския президент Владимир Путин модернизация на някога мощния съветски флот.\"Освен че се сдобива с нови кораби и подводници, Русия продължава да усъвършенства неконвенционалните си способности и средствата за информационна война\", заяви Пийч.Русия отрича западните обвинения, сравнявайки ги с \"истерия\" като от времето на Студената война. И все пак поддръжници на президента Владимир Путин в Русия го хвалят, че се е заел да върне влиянието на страната след рухването на Съветския съюз през 1991 г., посочва Ройтерс.", "date": "2017.12.15", "title": "Предупреждение: Русия заплашва да срине световните комуникации и транзакции за трилиони долари"}
{"url": "https://offnews.bg/sviat/disni-kupuva-21-senchari-foks-ot-mardok-za-52-miliarda-671267.html", "text": "\"Уолт Дисни\" купува \"21 Сенчъри Фокс\" на Рупърт Мърдок за сумата от 52 милиарда долара, предаде \"Ройтерс\".Сделката, която се очаква да бъде одобрена от американските регулатори, ще сложи край на близо 60-годишното управление на Мърдок на компанията, която стартира като вестник, който той наследява на 21-годишна възраст от своя баща. Сега компанията е една от най-важните световни новинарски и филмови конгломерати. След сделката се очаква \"Фокс\" да стане най-голямата новинарска компания в света. Освен това \"Дисни\" ще придобие правата върху част от героите на \"Марвел\", които останаха за Мърдок след купуването на \"Марвел студиос\" през 2009 г., а също така е тези на \"Семейство Симпсън\".Акциите на \"Фокс\" скочиха с повече от 30%, след като новината за евентуална сделката се появи в началото на ноември. Акциите на \"Дисни\" пък нараснаха с 2,7%.Въпреки всички хитови продукции, върху които ще сложи ръка, \"Дисни\" ще трябва да поеме и дългове на \"Фокс\" за над 13 млрд. долара.", "date": "2017.12.15", "title": "'Дисни' купува '21 Сенчъри Фокс' от Мърдок за 52 милиарда"}
{"url": "https://offnews.bg/obshtestvo/holandia-dari-na-mvr-busove-za-prevoz-na-migranti-snimki-671273.html", "text": "Дирекция „Миграция“ към МВР получи дарение от два микробуса за превоз на мигранти от Министерството на правосъдието и сигурността на Кралство Нидерландия.Церемонията по предаването на безвъзмездното дарение се състоя днес в Специалния дом за временно настаняване на чужденци в София. Директорът на дирекция „Миграция“ – МВР ст. комисар Николай Николов прие ключовете от двата специализирани автомобила Volkswagen от Ерик де Борст, генерален директор в Агенция „Институции за лишаване от свобода“. Той бе придружен от Марко ван Гендерен и г-н Судеш Сукраж – представители на дирекция „Международни въпроси“ към Министерството на правосъдието и сигурността на Кралство Нидерландия.Специализираните автомобили, предназначени за транспорт на нелегално пребиваващи в България и подлежащи на връщане, ще подпомогнат Дирекция „Миграция“.", "date": "2017.12.15", "title": "Холандия дари на МВР бусове за превоз на мигранти (снимки)"}
{"url": "https://offnews.bg/sviat/bivsh-ruski-ministar-osaden-na-8-g-zatvor-i-130-mln-rubli-globa-671258.html", "text": "Бившият руски министър на икономиката Алексей Улюкаев бе признат за виновен за вземане на подкуп, предадоха руските и британските агенции. Той ще лежи 8 години в затвора при строг режим и ще трябва да плати 130 милиона рубли глоба, съобщи РИА Новости.Улюкаев е първият съден министър в най-новата история на Русия, отбелязва Би Би Си. Той е най-високопоставеният държавен служител, арестуван в Русия след опита за преврат през 1991 година.Той беше задържан през 2016 г. и обвинен в изнудване на държавната петролна компания \"Роснефт\". Улюкаев поискал 2 млн. долара, за да даде зелена светлина тя да придобие друга петролна компания. Обвинението отправи директорът на \"Роснефт\" Игор Сечин, който е един от най-близките съратници на президента Владимир Путин. Сечин бе призован да свидетелства, но не се яви.Улюкаев отхвърля обвиненията и твърди, че е бил набеден.Присъдата, прочетена днес от съдия, гласи, че Улюкаев се е възползвал от позицията си, за да изиска подкупа от директора на \"Роснефт\" в замяна на одобрение за сделката за придобиване на 50% от държавната \"Башнефт\". Заплашил, че при отказ ще препятства дейността на \"Роснефт\".Подкупът е бил взет по време на форум в Гоа, Индия, твърди бившият служител на тайните служби Олег Феоктисов. Улюкаев настоява, че не знаел, че в чантата от Сечин има пари. Смятал, че вътре са сложени скъпо вино и подаръци, каквито Сечин често давал на бизнес партньори.Преди съдебното преследване Улюкаев беше влиятелна личност сред руския елит, но не и част от най-близкия кръг на Путин, отбелязва Би Би Си. В същото време, близките връзки между Сечин и Путин водят началото си от съветската ера, когато и двамата са били офицери на КГБ.", "date": "2017.12.15", "title": "Бивш руски министър осъден на 8 г. затвор и 130 млн. рубли глоба"}
{"url": "https://offnews.bg/obshtestvo/politciata-v-sofia-si-tarsi-112-novi-sluzhiteli-671249.html", "text": "Полицията в София си търси 112 нови служители. Това става ясно от обявения конкурс за назначаването на полицаи, които обяви Столичната дирекция на вътрешните работи. Той е обявен със  на министъра на вътрешните работи Валентин Радев от 7 декември и с нея се търсят: 60 души за позицията старши полицай, 4 шофьори на патрулки, 15 мотоциклетиста, 24 младши автоконтрольори и още 7, които за сектора за ескорт и пилотиране и контрол на мероприятията при Пътна полиция и двама водачи на кон. Документите на желаещите да участват в конкурса ще се приемат всеки работен ден от 18.12.2017г. до 04.01.2018г. включително от 09.00ч. до 12.00ч. и от 14.00ч. до 16.00ч. в сградата на Столична полиция на ул. \"Антим I\" №5. Изискванията към кандидатите са да не са по-възрастни от 40 години. Това изискване обаче не важи за кандидати, които са  бивши държавни служители по ЗМВР или за настоящи служители. Кандидатите трябва да имат завършено средно образование и да отговарят на минималните изисквания за физическа годност. Предимство ще имат тези кандидати, които могат да направят скок на дължина над 240 см (за мъжете) или 205 см (за жените).Кандидатите задължително трябва да минат и тест за интелигентност и психодиагностично интервю - това е етапът, на който кандидатите най-много се проваляли, според вътрешния министър. Именно това е и етапът, на който се пресяват кандидатите. Ако тук не бъде покрит минималният праг, кандидатите не продължават напред. ", "date": "2017.12.15", "title": "Полицията в София си търси 112 нови служители"}
{"url": "https://offnews.bg/obshtestvo/vandali-s-kamani-izpochupiha-vlak-na-bdzh-postrada-momiche-671264.html", "text": "Около 22:00 ч. снощи пътническият влак от София за Мездра е атакуван с камъни от неизвестни лица в района на спирка Кумарица. В резултат на вандалската проява леко е пострадало младо момиче, което е пътувало във влака, съобщиха от БДЖ.По първоначална информация в един от вагоните на композицията е пътувала група футболни фенове, които са провокирали ситуацията. Вагонът е със счупени едно панорамно стъкло и две стъкла на страничните врати.От началото на 2017 г. това е 81-ият случай, при който влакове на „БДЖ - Пътнически превози” ЕООД са замеряни с камъни.Тенденцията е изключително тревожна, защото подобните случаи за тази година вече са шест повече в сравнение с 2016 г.Националният железопътен превозвач осъжда остро подобни хулигански прояви, които освен нанесените материалните щети, застрашават сериозно живота и здравето на клиентите и служителите на БДЖ.Хвърлянето на камъни по влаковете може да има трагични последствия. При средна скорост на влака 65 км/ч, дори и малко камъче може да пробие стъклото и да рани човек!Щетите, които националният железопътен превозвач понася всяка година от счупени с камъни стъкла на вагони, мотриси и локомотиви, са в размер на стотици хиляди левове. ", "date": "2017.12.15", "title": "Вандали с камъни изпочупиха влак на БДЖ, пострада момиче"}
{"url": "https://offnews.bg/politika/borisov-za-onkolekarstvata-davahme-po-8000-za-majka-mi-i-na-vtorata-671276.html", "text": "Премиерът Бойко Борисов бил готов да преразгледа \"мораториума\" върху новите лекарства за онкоболни, само ако те се употребяват в 1/3 от държавите от ЕС.Пред журналисти в Брюксел той коментира ветото на президента върху част от бюджета на НЗОК, което беше отхвърлено от парламента в четвъртък.Основният аргумент на Борисов е, че има лобизъм.„Щом в Германия, в Румъния, в развитите страни е така, в 1/3 от 28-те страни, ако го има дадено лекарство, ще го платим веднага. Не считам, че другите държави са лобисти или такива гадове, каквито искат да ни изкарат нас“, посочи Борисов.Той поясни, че от правителството са приложили румънския модел по отношение на лекарствата, който се изразява в 6-годишен мораториум. „Винаги съм бил човек, който е диалогичен, защото толкова важни неща се случват в Европа, толкова добре стои страната. Не виждам никакво основание това да се говори в България“, каза премиерът. Той влезе в \"режима\" на съпартиеца си Цветан Цветанов, който вчера  на Стефан Данаилов от БСП.  Борисов разказа, че майка му е починала от рак: ", "date": "2017.12.15", "title": "Борисов за онколекарствата: Давахме по $8000 за майка ми и на втората седмица жената си умря"}
{"url": "https://offnews.bg/politika/nenkov-nzok-niama-da-plashta-za-lekarstva-s-nedokazana-efektivnost-671233.html", "text": "Има писъци срещу мораториума за нови лекарства, защото той ограничава парите за фармацевтичния бизнес. Някои от медикаментите, за които Здравната каса няма да плаща догодина, са с недоказана ефективност, заяви бившият заместник-министър на здравеопазването д-р Мирослав Ненков по Нова тв. Той поясни, че решението на депутатите за бюджета на НЗОК, няма да остави необгрижени пациенти. Ненков подчерта, че само три от почти 50 важни медикамента няма да се покриват от НЗОК през 2018 г., но държавата ще намери начин да осигури средства за тях на нуждаещите се. „Останалите са смес от други, вече познати лекарства, пуснати на пазара с ново име и минават за иновативни”, обясни Ненков. Според него темата с мораториума е яхната от политици за партийни цели. ", "date": "2017.12.15", "title": "Ненков: НЗОК няма да плаща за лекарства с недоказана ефективност"}
{"url": "https://offnews.bg/futbol/tcska-obiavi-novo-popalnenie-sled-pobedata-nad-ludogoretc-671236.html", "text": "Веднага след победата над Лудогорец за Купата на България, ръководството на ЦСКА финализира трансфера на колумбийския централен нападател Жан Карлос Бланко, обяви официалният сайт на клуба.Договорът е дългосрочен, като влиза в сила от 1 януари 2018 година. Преговорите с футболиста продължиха повече от седмица, през която той премина успешно и медицински прегледи.Самото подписване на контракта бе формалност и веднага след успеха над разградчани то стана факт. Колумбиецът изгледа срещата от трибуните и остана впечатлен от атмосферата на дербито.\"Щастлив съм, че ще играя за клуб с такава публика. Имах чувството, че съм на някой от големите сблъсъци на Латинска Америка. Не искам да давам обещания, но за такива фенове ще играя с цялото си сърце и душа\", сподели 25-годишният нападател.Бланко е играл последните три години в тима от родината си Ла Екуидад. Освен на върха на атаката, той може да действа от втора позиция, както и по фланговете.", "date": "2017.12.15", "title": "ЦСКА обяви ново попълнение след победата над Лудогорец"}
{"url": "https://offnews.bg/politika/gerb-obvini-ninova-v-natisk-zaradi-protesta-pred-kevr-671253.html", "text": "Появяването на Корнелия Нинова на протеста за цената на водата пред КЕВР е натиск към независимия орган. Това мнение изразиха днес депутати от ГЕРБ, както и министърът на регионалното развитие Николай Нанков. Според строителния министър Нинова е \"яхнала\" протеста, а хората на него били подлъгани. \"Очаквах, че Нинова е интелигентен човек, който борави с цифри и данни. Няма такова нещо, че сме дали 700 млн. за пътища, а сме изоставили социалните и водни проекти\", каза Нанков. На брифинга в парламента министърът на регионалното развитие обяви, че през януари следващата година ще бъде предложен законопроект за социални помощи за водата, подобни на тези за токово потребление. От тях ще могат да се възползват социално слабите групи. Нанков изрази и недоумение от факта, че Нинова протестира пред КЕВР, чието ръководство тя и групата на БСП са гласували преди 2 години. \"Къса памет?\", попита риторично министърът. По думите на Нанков самото увеличение, при нормално потребление, ще бъде между 3 и 4 лева месечно. Думата взе и народният представител от ГЕРБ Александър Ненков:\"Откъде накъде Нинова, председател на политическа партия и лидер на парламентарна група, ще протестира пред независимия КЕВР\", попита той.\"Секторът се нуждае от инвестиции, така е, реформата се случва, макар и бавно. Всичко останало е спекулация и изкуствено напрежение. Очудвам се от лицемерието\", завърши Ненков. ", "date": "2017.12.15", "title": "ГЕРБ обвини Нинова в натиск заради протеста пред КЕВР"}
{"url": "https://offnews.bg/sviat/putin-i-tramp-obsadiha-po-telefona-kakvo-da-praviat-s-bombite-na-kim-671231.html", "text": "Президентите на Русия Владимир Путин и на САЩ Доналд Тръмп са провели телефонен разговор, в който са обсъдили редица въпроси, включително разрешаването на ядрения проблем на Корейския полуостров.Обаждането е било по инициатива на американската страна.Обсъдени са били актуални въпроси от двустранните отношения, както и положението в кризисни точки с акцент върху регулирането на ядрения проблем на Корейския полуостров, уточнява Кремъл.Тръмп е благодарил на Путин за изказването, което руският държавен глава направи вчера на годишната си пресконференция за силния икономически растеж на САЩ, допълва Белият дом.\"Президентът Тръмп благодари на президента Путин за признанието му на високите икономически показатели на Америка\", се посочва в изявлението.Двамата държавни глави са обсъдили и начините, по които биха могли да работят заедно срещу ядрената и балистична програма на Северна Корея, и са се договорили да поддържат контакти, предаде БТА.", "date": "2017.12.15", "title": "Путин и Тръмп обсъдиха по телефона какво да правят с бомбите на Ким"}
{"url": "https://offnews.bg/obshtestvo/preventcia-shef-na-dai-zavede-podchineni-da-vidiat-kak-e-v-zatvora-671232.html", "text": "Началникът на ДАИ в Пазарджик Владимир Добрев провел \"изнесено обучение\" на подчинените си в местния затвор, като превантивна мярка срещу корупцията. Заради възпитателната акция Добрев е понижен в длъжност за 6 месеца, той обжалва наказанието си пред Административния съд и печели, съобщи Дарик. На 8 юни Добрев завел за провеждане на инструктаж в затвора в Пазарджик подчинените си, които били на работа този ден. На входа им били взети личните карти и мобилните телефони, след което били вкарани в килиите, разказват участници в сценария. Гостите били съпроводени от надзиратели, а докато вървели по коридорите, били обсипани с подмятания, обиди и подигравки от пандизчиите. Шефът на Областния отдел „Автомобилна администрация“ допълвал шока с намеци, че това чака всички нарушители на закона и престъпници. След нетрадиционната мярка срещу корупцията част от служителите на ДАИ в Пазарджик изпаднали в нервен срив от преживения стрес. Според Добрев никой не е принуждаван да ходи в затвора, а служителите са посетили само една килия, преди да обсъдят състоянието на „Автомобилна администрация“ и последните арести за корупция. ", "date": "2017.12.15", "title": "Превенция: Шеф на ДАИ заведе подчинени да видят как е в затвора"}
{"url": "https://offnews.bg/futbol/svetoven-shampion-napadna-zlatnata-topka-671238.html", "text": "Бившият защитник на Байерн Мюнхен и националния отбор на Германия Филип Лаам призова за преразглеждане на критериите за определяне на победителя в анкетата за \"Златната топка\".Повод за думите му стана поредната спечелена награда за номер 1 на планетата от Кристиано Роналдо, който наскоро беше коронясан за пети път в последните 10 години.Другият победител за този период е големият му съперник Лионел Меси. Според Лаам трябва да се сложи край на тази своеобразна надпревара между двамата.\"Определено анкетата и критериите трябва да се реформират. Анкетата се превърна в конкурс, който измерва популярността на нападателите, а не дава реален отговор кой е номер 1\", коментира Лаам пред Sporf.За последно наградата беше печелена от различен от Меси и Роналдо играч през 2006 година, когато с нея триумфира италианският защитник Фабио Канаваро.", "date": "2017.12.15", "title": "Световен шампион нападна \"Златната топка\""}
{"url": "https://offnews.bg/politika/radev-shte-nalozhi-veto-na-antikoruptcionnia-zakon-671272.html", "text": "Президентът Румен Радев обяви, че ще наложи вето върху антикорупционния закон, който в момента се гледа на второ четене от парламента. Основните критики на държавния глава са във връзка с това кой ще назначава членовете на новата атикорупционна комисия. Според него сега приетите текстове водят до дисбаланс на властите. Президентът Радев се изказа остро и за отхвърлянето на ветото му върху мораториума за финансиране на иновативни онколекарства. Държавният глава нарече вчерашното решение на парламента цинично и брутално и заяви:Междувременно премиерът Бойко Борисов заяви в Брюксел, че е готов да обсъжда евентуално преразглеждане на мораториума върху финансирането на нови лекарства, но в същото време изрази резерви с аргумента, че има лобистки интереси в полза на новите молекули, съобщава БНТ.Борисов, също както Цветанов от парламентарната трибуна, посочи пример от личния си живот: ", "date": "2017.12.15", "title": "Радев ще наложи вето на антикорупционния закон"}
{"url": "https://offnews.bg/ikonomika/zapochna-parvata-stachka-v-istoriata-na-ryanair-671241.html", "text": "Днес в Италия започва първата стачка в историята на нискотарифната авиокомпания Ryanair.В продължение на 4 часа пилоти и наземен персонал ще спират работа. Те настояват за изцяло нова система за колективно договаряне.Според служителите нискотарифният превозвач изпитва остър недостиг от кабинен състав - твърдение, което се отрича от ръководството.През септември и октомври Ryanair отмени 20 000 полета с обяснение за объркан график на полетите.За следващата сряда е насрочена 24-часова стачка на пилотите на авиокомпанията в Ирландия и Португалия. Възможно е да има и протести в Германия и Испания.В понеделник ще стане ясно кои полети ще отпаднат заради стачката.", "date": "2017.12.15", "title": "Започна първата стачка в историята на Ryanair"}
{"url": "https://offnews.bg/sviat/masovo-seksualno-nasilie-nad-detca-ot-katolicheskata-tcarkva-v-avstral-671240.html", "text": "Разследване, продължило повече от 5 години в Австралия, посочва десетки хиляди деца, които са били обект на сексуално насилие от представители на Католическата църква в страната.Докладът, изготвен от специализирана комисия, не разкрива точния брой на насилниците, но става ясно, че те не са единични случаи, а явлението е масово. Регистрираните посегателства са се случили в продължение на няколко десетилетия.Разследването е обхванало религиозни, правителствени, образователни и професионални организации. Получена е информация за неколкократно прикриване на случаи на сексуален тормоз в Австралийската католическа църква. Една от мерките е била заподозрените в насилие свещеници да бъдат местени в друга енория, за да не бъдат заловени.Комисията предлага на правителството в Австралия да приеме закон, с който да принуди свещениците в страната да съобщават за случаи на сексуално насилие над деца. В това число да влизат и признанията или информацията за подобно насилие, разкрити по време на изповед.Докладът призовава още Католическата църква да отмени задължителното сексуално въздържание за свещениците и да го направи доброволно, тъй като това била една от причините, водещи до сексуално насилие над деца.Това не е първото разкритие за масово сексуално насилие върху деца от Католическата църква. През 2002 г. американският вестник Boston Globe публикува разследване, което изкарва на светло стотици случаи на посегателство върху деца от католически свещенници, които са били закриляни от църквата. Разследване е екранизирано през 2015 г., като филмът Spotlight печели Оскар.", "date": "2017.12.15", "title": "Масово сексуално насилие над деца от Католическата църква в Австралия"}
{"url": "https://offnews.bg/obshtestvo/naglost-obshtina-razgrad-reshi-da-dari-lavchetata-terez-i-masud-koit-671234.html", "text": "Изключителна наглост! Кметът на община Разград д-р Валентин Василев е внесъл в общинския съвет в града докладна за дарение на община Пазарджик на двете лъвчета Терез и Масуд, които бяха смачкани от родителите си и едва оцеляха благодарение на фондация Дивите животни, Ветеринарна клиника \"Добро хрумване\" и личните дарения на десетки хора.Двете бебета се родиха при ужасяващи условия в зоокъта в Разград в началото на септември, който е с отнет лиценз от 2014 г. и където за животните не са полагани елементарни грижи. От общо три новородени едното умря, а Терез и Масуд оцеляха именно благодарение на природозащитниците, които ги откараха за лечение в столичната клиника.Масуд бе с изключително тежки наранявания и е цяло чудо как лекарите успяха да го спасят, хранейки го със сонда в продължение на повече от месец.Сега след като лъвчетата вече са добре и вече е уговорено приемането им в спасителен център в Холандия, се оказва, че зад гърба на спасителите на бебетата, общината виновна за случилото се е решила да пренебрегне техните планове.Според екозащитниците в момента се бърза докладната на разградския кмет да бъде гласувана набързо и да се разпоредят със съдбата на Терез и Масуд преди Коледа. Те са категорични, че общината в Лудогорието няма морално право да решава съдбата на двете лъвчета.Ето какво споделиха от \"Дивите животни\" на страницата си във фейсбук:", "date": "2017.12.15", "title": "Наглост: Община Разград реши да дари лъвчетата Терез и Масуд, които други спасиха"}
{"url": "https://offnews.bg/sviat/nato-izrazi-trevoga-ot-identifitcirani-ruski-iadreni-raketi-671239.html", "text": "НАТО изразява тревога от идентифицирани руски ракетни системи, се казва в изявление на Пакта, цитирано от БНР.От Алианса смятат, че става дума за ядрени ракети със среден обсег и призовават Русия да отговори на притесненията по същество и прозрачно, като се ангажира с технически диалог със Съединените щати.От 30 години договорът за тези ракети бе ключов за евроатлантическата сигурност. С премахването на цял клас американски и руски оръжия, той допринесе за стабилността и намали риска от потенциален конфликт, заявяват от НАТО. От Алианса приветстват усилията на Съединените щати да ангажират Русия в двустранен и многостранен формат по този случай и добавят, че Алиансът остава изцяло ангажиран към спазването на договора, допълва БНР.Вчера началникът на отбраната на Великобритания маршал Стюарт Пийч обяви и други опасения - че Русия може да прекъсне интернет връзката между страните от НАТО. Той заяви, че руски кораби са били забелязани в Атлантическия океан близо до кабели, пренасящи интернет трафик между САЩ и Европа.", "date": "2017.12.15", "title": "НАТО изрази тревога от идентифицирани руски ядрени ракети"}
{"url": "https://offnews.bg/sviat/prezidentskite-izbori-v-rusia-shte-sa-na-18-mart-671245.html", "text": "Съветът на Руската федерация одобри провеждането на президентските избори в страната на 18 март 2018 г.В рамките на пет дни решението трябва да бъде официално публикувано.Едва след това започва и предизборната кампания.Вчера президентът Владимир Путин съобщи по време на пресконференция, че ще участва във вота догодина като независим кандидат, но ще разчита на подкрепата на политически сили, които споделят възгледите му за развитието на страната. Той каза, че се надява и на подкрепата на гражданите. Държавният глава посочи още, че още не е определен председател на предизборния му щаб и допълни, че това е технически, но важен въпрос.", "date": "2017.12.15", "title": "Президентските избори в Русия ще са на 18 март"}
{"url": "https://offnews.bg/politika/gnevni-vazrastni-hora-pred-kevr-vie-ne-se-li-kapete-snimki-671248.html", "text": "Гневни възрастни хора протестират пред сградата на КЕВР в София срещу увеличението на водата. Митингът на \"Дондуков\", организиран от БСП, спря движението по булеварда, преди да се отправи към Министерски съвет. Недоволните скандираха \"Оставка\", носеха знамена, вувузели, свирки и плакати. Вие не се ли къпете, атакуваха те подминаващите ги автомобили, както и полицаите, оградили входа на КЕВР. От кой пилещарник е излязла тая Караянчева, гневеше се възрастна жена на новия председател на парламента. Лидерът на БСП Корнелия Нинова, депутати, общински съветници бяха сред хората. \"Независимата КЕВР е независима само от народа си, зависима е от концесионера си. Сега отчитат фискални показатели, но не отчитат реалностите на живота. Увеличиха тока, парното, топлата вода, газта. Днес ще увеличат за пореден път и водата. Но не отчитат, че доходите на хората не стигат. Не отчитат, че пенсиите се увеличиха само с 2%, минималната заплата само с 50 лв., а някои от храните на пазара се увеличиха с до 80%.\" Това каза пред протестиращите хиляди българи пред сградата на КЕВР срещу повишаването на цената на водата лидерът на БСП Корнелия Нинова. Тя изтъкна, че в този момент тече заседанието, в което КЕВР ще вземе решение за увеличаване на цената на водата от 3 до 30%. \"Ние сме тук да кажем - не може да се живее повече така! Ние сме тук да кажем - освен в тази сграда, главният виновник да живеете така се намира 500 метра по-нататък. Правителството на Бойко Борисов провежда политика на геноцид спрямо българския народ\" - обърна се към хората Нинова. Тя отбеляза, че управляващите не приеха предложението на БСП за увеличаване на енергийните помощи, не приеха и предложение за водни помощи, не приеха и предложението на левицата за преизчисляване на всички пенсии. \"Вчера спряха лекарствата на онкоболни за 20 млн. лв., но на същия ден си раздадоха на тъмно 700 млн. лв. за ТОЛ система и пътища. ТОЛ система, за която още няма договор. Защо? Защото от там могат да крадат\"- допълни председателят на БСП. Тя каза още, че над 10 млрд. лв. годишно се крадат в държавата, но няма 25 млн. лв. за онкоболните и за последната им надежда за живот. \"Днес сме тук и заради концесията на Софийска вода. Кой раздаде националните богатства на такива концесионери? Но и днес правителството на Бойко Борисов дава на концесия българско летище. Той продължава политиката на разграбване на националното богатство\"- категорична бе Корнелия Нинова. Тя благодари на присъстващите за смелостта да изразяват мнението си, защото управляващите държат народа в бедност и страх, за да не може да излезе и свободно да изрази волята си. \"В основата на всичките ви несгоди, е корупцията на България. Вече ви казах, че 10 млрд. лв. се крадат годишно. Ето защо ви призоваваме на 17 януари, пред парламента, по време на вота на недоверие, за да поискаме оставката им най-вече заради корупцията. Вчера приеха закон за борба с корупцията, в който пише, че тя не е престъпление, каза още Нинова. Планираното увеличение на водата е неприемливо, предвид че половин София няма канализация, каза лидерът на БСП-София Калоян Паргов. БСП от парламента: ГЕРБ ще се направи, че роса ги росиИма нещо, което сме длъжни да признаем на управляващите от ГЕРБ. Това е упоритостта им- така да работят, така да налагат и отлагат политики, че периодично да изкарват протестиращи хора по улици и площади. Днес сме свидетели на поредния справедлив протест. Хора от различни краища на страната протестират заради сервираната им предколедна новина - как водата, която пият и ползват в дома си, ще става все по-солена. Не на вкус, а на разход, която са принудени да плащат, без обяснения колко е справедливо. С присъщото им високомерие, с което потвърдиха орязания достъп до нови лечения за нуждаещи се пациенти, сега управляващите ще се отнесат и към протестите срещу поскъпването на водата. Ще се направят, че роса ги роси с тези протести, ще намерят удобни версии за конспирации на опозицията и ще продължат да редят дитирамби за светлото бъдеще.Вярно е, че новината за сериозното поскъпване на водата за редица региони из страната не е от вчера. Като решение на хартия, като бюрократична процедура на обсъждане, съгласуване и обявяване, тя е факт не от сега. Ако имаме новина, тя не е добра. Защото това е само първото от поредица неминуеми следващи повишения. И никой от властта не е сметнал за нужно, нито до момента, нито след него, да обясни и да защити пред българските граждани- защо се прави това. Хората все някога и някакси ще разберат, някои може и да го приемат, други - не. Но истината е, че всички потребители ще трябва да приемат безалтернативно как в месечните им разходи, най- необходимият ресурс в ежедневния бит ще става все по-скъп. Оказва се, че е ничий ангажимент да се разясни достъпно и търпеливо защо се прави и да докаже колко е справедливо, и как държавата е направила всичко необходимо, и в крайна сметка без увеличение на цената не може. Защото тези управляващи от ГЕРБ търкаляха накъде ли не, уж сериозната реформа във ВиК сектора, само не и към реална качествена промяна. От това страдат както самите водни дружества, така и потребителите им. Какво се случва в страната? Днес гневни хора протестират, защото са стреснати как ще се справят с разхода за поскъпващата вода. ВиК секторът е притиснат отдавна до стената, приклещен от ангажимента за поне 12 милиарда инвестиции, които трябва да се случат според стратегиите за развитие на водния сектор. Но нито протестиращите ще се сетят, нито на водните оператори ще им е удобно да припомнят колко над сто милиона потроши държавата в кабинетите на ГЕРБ за водна реформа. Без ефект и отговорност за недомислени действия.Първо бяха 51 регионални плана, сетне се сетиха, че те не вършат работа, защото трябва да са за 28- те административни области. И така се похарчиха още над 60 милиона лева в регионални прединвестиционни проучвания. Над 100 милиона лева отидоха в предходните години за писане на стратегически документи. В същото време нито тогава, нито до днес слизат от ефира новини за безводие и воден режим в летните месеци или за липсваща канализация дори и в големите ни градове.Неаргументираният теч на милиони за писане, прекрояване и зарязване на стратегии също не е спирал. Обещанията и заклинанията на кабинета „Борисов-2” как реформата в сектор „Води” ще приключи скоро и ще бъде наказван всеки, който я саботира, вероятно би свършила работа на някой пазар или завой, а не на усвояването и изоставането на средствата по оперативна програма „Околна среда“. Сега сме принудени да приемаме за свършен факт позицията на КЕВР- как повишаването на цената на водата било икономически аргументирано.Да извадим пред скоба европейските директиви за стратегии в сектора и да видим с очите на обикновения българин как се приема това. Излезте днес при протестиращите, господа управляващи, или отидете в което и да градско читалище на среща. И вижте колко хора сте успели да убедите коректно и навреме, че повишената сега, и след време отново, цена на водата, която плащат, е напълно аргументирана!Търсим някой във властта да признае колко години назад бе прегърната тезата за въвеждане на социална поносимост в цената на водата. И нищо не последва до момента. Ако това бе направено навреме, нямаше да има огромни несъбрани вземания от клиенти, а водните оператори да се чудят с какво да преглътнат загубите си. Вярно е, че качествената услуга струва пари и това трябва да бъде ясно. Но нереформираните и драстично недофинансирани оператори на услугите за доставяне на вода нямат друг шанс, освен да превърнат клиентите си в инвеститори на милиарди. Без ангажимент кога точно ще има качествена услуга и сигурност, че клиентите плащат точно това, което ползват. И без гаранция кога водната реформа ще достигне онези малки населени места, които държавата заряза от 2009 година насам. Защото онези европейски инвестиции, заради които водните стратегии вдигат цената на водата, нямат намерение да влязат в тези населени места. Питаме: намерихте ли как да отговорите на тези хора?На българските общини, които имаха смелостта да дръзнат с реализирането на проекти от водния сектор, но и са принудени да се спасяват сами с непосилни финансови корекции. На хората, неразбиращи и неприемащи повишената цена на водата.Дами и господа управляващи, въпреки всичко това, реформата във ВиК секторът ще се случи. Ще се случи, защото гарантираното право на достъп до чиста питейна вода е признато право от ООН. А в нашата страна управляващите си мислят, че водата е просто българска песен на Евровизия.Имайте смелост, признайте си грешките, съберете кураж и работете, ако искате да няма нови протести и хората да станат отговорни платци на добра услуга, вземете незабавни мерки.", "date": "2017.12.15", "title": "Гневни възрастни хора пред КЕВР: Вие не се ли къпете?! (снимки)"}
{"url": "https://offnews.bg/politika/bistrishkite-babi-i-tigri-v-debata-za-evropredsedatelstvoto-v-parlam-671244.html", "text": "Министър Лиляна Павлова представи днес в парламента Националната програма за българското председателство на Съвета на ЕС. Бистришките баби и \"тигри\" също се намесиха в дебата в Народното събрание.\"Все още виждаме неяснота по отношение на визията, която България трябва да покаже в рамките на тези 6 месеца. България не е овчари и овце, България не е конници, България не е и само народни песни. Разбира се, Бистришките баби са нещо добро, но да не стигаме до там и „Бистришките тигри” да показваме на плакатите. Нека покажем една модерна България. Имаме време да коригираме това\", каза Кристиан Вигенин, председател на Комисията по европейски въпроси и контрол на европейските фондове.Павлова уточни, че приносът на парламента е отчетен в максимална степен в окончателния вариант на програмата и приоритетите.Освен шестте срещи, които касаят българския парламент, вие, народните представители, ще имате възможност за участие в специфичните заседания и срещи, касаещи секторите от значимост за НС и съответните парламентарни комисии, обясни тя на депутатите.Вигенин коментира, че вотът на недоверие към правителството не е саботаж за председателството, а може да се окаже стимул за управляващите да работят по-добре. „БСП заяви, че по въпросите на Председателството ще подкрепяме и ще работим заедно. Това не означава, че по всички въпроси, които опозицията има какво да каже, ще мълчи“, уточни той.Той коментира, че усилията на НС са отчетени във финалния вариант на програмата за председателството и разчита на доброто взаимодействие по темата председателство да продължи.„Само със съвместните усилия на институциите можем да постигнем по-съществени резултати за България. Тук за става въпрос доколкото това Председателство ще бъде плюс за нейния имидж. Трябва да използваме тези 6 месеца контактите на нашите представители с европейските им колеги, да поставяме въпроси, защото „желязото се кове, докато е горещо“, подчерта депутатът от БСП.От своя страна председателят на Комисията по външна политика Джема Грозданова (ГЕРБ) посочи, че изведените приоритети на европейското председателство са предпоставка за успешното му провеждане.„Следва да подкрепим нашето правителство в стремежа да постигне баланс в специфичните интереси на страните. Вярвам, че предизвикателства могат да бъдат преодолени в консенсус“, заяви Грозданова.В България ще бъдат проведени 270 заседания от националното измерение, 6 от които са от парламентарното.„Вчера вечерта се върнах от Страсбург. Това беше първото поемане на председателството в ЕП. Получих висока оценка за това, че България познава проблемите, но и приоритетите, които стоят пред нас. България постави първо своето основно послание за единство, стабилност в рамките на общоевропейския дневен ред и четирите приоритета“, обясни Лиляна Павлова.„Първият е бъдещето на младите хора. Тук има особено значение бъдещият бюджет за 2020 г в контекста на Брекзит, в резултат на който европейският бюджет е минус 10-15 млрд. годишно. Ще отстояваме значението на кохезионната политика, за да продължим усилията за продължаване инвестициите в инвестициите“, уточни министърът. Вторият приоритет са Западните Балкани, а третият - сигурността и стабилността. Павлова посочи, че тук е важна миграцията, релокацията и темата за изпълнение на единната система за отбрана. Четвъртият приоритет е икономика и икономически растеж с фокус върху единния цифров пазар.", "date": "2017.12.15", "title": "Бистришките баби и 'тигри' в дебата за Европредседателството в парламента"}
{"url": "https://offnews.bg/112/mladezh-s-bmv-metna-20-lv-v-politcejska-kola-zadarzhaha-go-za-podkup-671237.html", "text": "20-годишен шофьор опитал да се откупи от полицаи, като метнал 20 лева в автомобила им, е задържан, съобщи МВР - Бургас. Случката с неподкупните служители на реда е станала късно снощи на пътя Бургас - Созопол, в района на кръстовището за с. Атия. Служители от Районно управление – Созопол извършили проверка на БМВ, със сливенска регистрация, управляван от 20 годишния Х.К. от Сливен. С цел осуетяване на актове за установяване на нарушения на Закона за българските документи и Закона за МВР, водачът на автомобила подхвърлил в служебния полицейски автомобил банкнота от 20 лева.Х.К. е задържан за срок до 24 часа с полицейска заповед. По случая е образувано бързо полицейско производство", "date": "2017.12.15", "title": "Младеж с БМВ метна 20 лв. в полицейска кола, задържаха го за подкуп"}
{"url": "https://offnews.bg/drugi/svetovnata-antidopingova-agentcia-razkri-imenata-na-300-dopingirani-ru-671247.html", "text": "Световната антидопингова агенция (WADA) изпрати до международните спортни федерации имената на 300 действащи руски спортисти, заподозрени в употреба на допинг.WADA е получила информацията чрез електронни записи от базата данни на Московската антидопингова агенция, които са били скрити от властите.Смята се, че положителни проби на тези 300 спортисти от зимни и летни спортове, дадени в периода от 2012 до 2015 година, са били заличени като “отрицателни”. Първоначално се предполагаше, че в този списък са 10 000 имена, но сега са намалени.Част от заподозрените спортисти може да участват на престоящата олимпиада в Пьончан 2018. На 12 декември Руският олимпийски комитет взе окончателно решение, че няма да бойкотира Игрите и ще подкрепи “чистите” спортисти, решили да участват под неутрален флаг.И макар в Русия да не признават официално, че е съществувала система за допингиране, някои действия на властите показват, че приемат обвиненията. За това свидетелстват законодателни промени, които целят ограничаване на възможностите за практикуване на работа от треньори, замесени в нарушаване на антидопинговите правила.", "date": "2017.12.15", "title": "Световната антидопингова агенция разкри имената на 300 допингирани руснаци"}
{"url": "https://offnews.bg/sviat/napadenie-s-nozh-v-holandia-dvama-sa-ubiti-671228.html", "text": "Двама души са убити, а трима ранени след нападение с нож тази нощ в холандския град Маастрихт. Според полицията хипотезата, че става въпрос за тероризъм, не се потвърждава.  Жертвите са мъж и жена от сирийски произход, както и нападателят, който е задържан. Инцидентите са се случили в жилищен квартал, разположен близо до границите с Белгия и Германия.Според полицията загиналият мъж е бил намушкан смъртоносно, а заподозреният избягал от местопрестъплението. Десет минути по-късно и жената е била фатално ранена.Трима мъже са пострадали на около километър от мястото на първите нападения.", "date": "2017.12.15", "title": "Нападение с нож в Холандия, двама са убити"}
{"url": "https://offnews.bg/sviat/doklad-isliamska-darzhava-ubiva-i-s-balgarski-orazhia-671229.html", "text": "Оръжия, осигурени от САЩ и Саудитска Арабия за сирийската опозиция често свършват в ръцете на терористичната групировка Ислямска държава, предаде Ройтерс, позовавайки се на организацията за контрол на оръжията Си Ей Ар (CAR).Повечето оръжия на ИД са плячкосани от иракската или сирийската армия, но някои първоначално са били предназначени от други страни, най-вече САЩ и Саудитска Арабия, за опозиционните групи, сражаващи се с президента Башар Асад, посочва Си Ей Ар.Организацията е документирала поне 12 случая на оръжия, купени от САЩ, които се оказват в ръцете на джихадистите - превзети на бойното поле или придобити чрез променливите алианси в сирийската опозиция.Много от тези единици след това се оказват в Ирак. В един от случаите бойците на джихадистите в Ирак само за два месеца са сложили ръка на насочвана противотанкова ракета, която САЩ са купили от европейска страна и са предали на сирийска опозиционна група. Всички тези оръжия са произведени от европейски държави и в повечето случаи САЩ са нарушили договорни клаузи, забраняващи трансфери, предавайки ги на въоръжени групи в Сирия.Си Ей Ар е проследила множество единици, използвани от ИД до износа им от България за Саудитска Арабия, което също попада в обхвата на клаузи, забраняващи трансферите, които би трябвало да попречат на доставките им за воюващите в Сирия страни.Близо 90 процента от оръжията и амунициите, използвани от ИД в Сирия и Ирак, са произведени в Китай, Русия и източноевропейски страни, като само износът на Китай и Русия е над 50 процента, посочва организацията, цитирана от БТА.", "date": "2017.12.15", "title": "Доклад: Ислямска държава убива и с български оръжия"}
{"url": "https://offnews.bg/obshtestvo/bez-voda-v-chasti-ot-bankia-malo-buchino-i-suhodol-671179.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Провеждане на степ тест за проверяване на налягането във водопроводната мрежа на ул. „Иларион Макриополски“ в  Банкя налага спиране на водоподаването от полунощ до 5:00 часа на ул. „Иларион Макриополски“, ул. „Космонавт“, ул. „Москва“, бул. „Варна“ от ул. „Несебър“ до ул. „Стефан Стамболов“, ул. „Средна гора“, кв. „Св. Стефан“. Пресвързване на редуктор за налягане на ул. „Искър“ в Мало Бучино налага спиране на водоподаването от 09:00 до 21:00 часа на Вилни зони „Пладнище“ и „Симоница“. Подмяна на спирателен кран на ул. „Явор“, кв. „Суходол“, налага спиране на водоподаването от 9:00 до 18:00 часа на ул. „Явор“, по ул. „Овче поле“ от ул. „Перла“ до ул. „Градина“. ", "date": "2017.12.15", "title": "Без вода в части от Банкя, Мало Бучино и Суходол"}
{"url": "https://offnews.bg/obshtestvo/stud-nahluva-v-nedelia-671246.html", "text": "Застудяване ще настъпи в страната от неделя, сочи метеорологичната прогноза на БАН.Температурите ще паднат чувствително, очаква се и сняг.Още в неделя термометрите ще показват с около 10 градуса по-малко и най-високите температури ще стигнат 6 градуса. От понеделник до четвъртък се очаква максималните температури в страната да не надвишават 0-2 градуса.Минималните температури ще са между 0 и 4 градуса в неделя и понеделник, и ще паднат до -8 градуса в дните от втоrник до четвъртък, 19-21 декември.", "date": "2017.12.15", "title": "Студ нахлува в неделя"}
{"url": "https://offnews.bg/politika/reshavat-za-skoka-na-vodata-protest-pod-prozortcite-na-kevr-671230.html", "text": "КЕВР решава за поскъпването на водата в 14 области за ЧНГ, под прозорците на регулатора БСП организира протест. Заседанието на комисията е закрито. С увеличението водата ще е най-скъпа в Силистра и Шумен  - 3,30 за кубик, затова протести ще има и там. Сериозен скок ще има и за клиентите на ВиК в Ямбол. КЕВР ще решава за повишението на цената на водата в София – 9.5% до 2.36 лв./куб.м., Смолян – 4.5% и ще стигне до 2.35 лв., Пловдив – 2.9% - до 2.20 лв., Варна – 2.7% и става до 3 лв цената, Силистра 6.5% до 3.29 лв, Кърджали 2.8% до 2.43 лв., Русе – 6.2% до 2.78 лв., Перник – 5.8% - 2.29 лв., Монтана – 6,4% - 2.89 лв., Шумен – 3% - 3.32 лв., Сливен – 2.05% - 2.50 лв, Бургас – 8.7% - 2.77 лв, Ямбол – 20% - 2.78 лв, Враца – 13% - 3.09 лв. Протестът, на който БСП призова да се включат всички граждани, които са против увеличението на водата, независимо от политическите им пристрастия, е от 10,30 часа пред сградата на регулатора на бул. \"Дондуков\". ", "date": "2017.12.15", "title": "Решават за скока на водата, протест под прозорците на КЕВР"}
{"url": "https://offnews.bg/112/chovek-zagina-pri-chelen-sblasak-mezhdu-kamion-i-kola-kraj-kazanlak-671243.html", "text": "Един човек загина след челен сблъсък на товарен и лек автомобил на пътя Казанлък-Стара Загора тази сутрин, съобщава БНТ.Инцидентът е станал около 9.20 часа тази сутрин. Товарен автомобил се е блъснал челно в лек автомобил със старозагорска регистрация малко преди разклона за град Мъглиж.Загинал е водачът на колата.Според шофьора на камиона движението на лекия автомобил било хаотично по пътя и той се е опитвал да избегне удара, затова навлязъл в насрещното платно, но въпреки това не е успял да предотврати катастрофата.Разследващите установяват причините за инцидента.Пътят Казанлък-Стара Загора е затворен, използват се обходни маршрути, докато не се разчисти от катастрофата.", "date": "2017.12.15", "title": "Човек загина при челен сблъсък между камион и кола край Казанлък"}
{"url": "https://offnews.bg/evropa/britanski-ministar-balgarite-na-ostrova-da-badat-spokojni-za-brekzit-671252.html", "text": "Британският министър на търговията Грег Хендс увери, че българите в Обединеното кралство нямат повод за притеснения заради Брекзит и при желание, ще получат статут за уседналост.Хендс е на посещение у нас и даде интервю за \"Тази сутрин\" по bTV.Сънародниците ни на Острова са около 85 000. \"Искаме за българите Обединеното кралство да бъде предпочитана дестинация”, коментира британският министър. Той добави, че намеренията на правителството са родината му да остане отворена страна, особено по отношение на търговските взаимоотношения, където иска да гарантира, че \"компаниите ще приемат най-умните”.„Това е решение на британския народ, организирахме референдум, повечето хора гласуваха за Брекзит. Ние сме британско правителство и задачата ни е да изпълним това, което пожелаха нашите хора. Стараем се да го извършваме в дух на сътрудничество”, отговори той на въпроса дали съжалява за решението Великобритания да напусне ЕС.„Във финансовата рамка, която приключва 2020 г., Обединеното кралство гарантира плащанията си, така че на никоя държава няма да се наложи да плаща повече или да получава по-малко. Това е много добра оферта, защото ние излизаме през 2019 г.”, каза още британският министър.", "date": "2017.12.15", "title": "Британски министър: Българите на Острова да бъдат спокойни за Брекзит"}
