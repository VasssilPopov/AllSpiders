{"url": "https://offnews.bg/112/otnovo-plamna-pozharat-kraj-rebrovo-speshno-tarsiat-dobrovoltci-709707.html", "text": "Отново пламна гората между селата Владо Тричков и Реброво, съобщи БНТ.Пламъците са обхванали сухи треви и дървета. Кметовете на двете села спешно търсят доброволци.Доброволците трябва да бъдат подходящо облечени с дълги панталони, дълги ръкави и кожени обувки. Те трябва да носят лопати, съобщи кметът на село Владо Тричков Иван Николов.В района избухна пожар е неделя. Изгоряха две необитаеми вили. Огънят сега е по-близо до къщи в махала Синия камък. Силният вятър допринася за бързото разрастване на пожара.", "date": "2019.08.20", "title": "Отново пламна пожарът край Реброво, спешно търсят доброволци"}
{"url": "https://offnews.bg/zdrave/psiholozi-nazovaha-simptomite-na-zavisimost-ot-onlajn-hazarta-709708.html", "text": "Изследователи, които проучват поведението на хората, зависими от хазартните игри, посочиха основните симптоми на това психично разстройство, пише British Journal of Psychiatry.Обект на наблюдение са били 300 британци на възраст от 19 до 30 години, които лекували зависимостта си към хазарта.При всички участници били наблюдавани едни и същи симптоми:- нарушение на съня;- депресия;- тревожност;- ниска самооценка;- злоупотреба с алкохол;- съпътстващи психични разстройства.Специалистите отбелязват, че най-опасни за хазартния тип хора са онлайн казината, където може да бъде загубена крупна сума за броени минути.По-рано СЗО включи зависимостта към онлайн игрите в международната класификация на болестите. Сред симптомите на пристрастеност са честите и продължителни игрови сесии. За играча те стават житейски приоритет, в името на който са готови да пожертват всичко останало.", "date": "2019.08.20", "title": "Психолози назоваха симптомите на зависимост от онлайн хазарта"}
{"url": "https://offnews.bg/sviat/italianskiat-premier-podade-ostavka-709710.html", "text": "Италианският премиер Джузепе Конте подаде оставка. Конте съобщи за решението си в реч пред Сената, като се обърна към \"Пет звезди\" - една от двете управляващи партии. \"Скъпи приятели от Движението \"Пет звезди\", това е краят на работата на нашето правителство. В края на тази среща официално ще предам писмото за оставка на президента Серджо Матарела\", заяви Конте.В речта си премиерът обвини лидера на \"Лига\" Матео Салвини, че поставя личните и партийните си интереси пред тези на страната, и предупреди, че опитът му да свали правителството може да навреди на икономиката.Конте обяви още, че \"Лига: иска да се възползва от популярността си в социологическите проучвания и да предизвика предсрочни избори, поставяйки в риск планирани реформи.До правителствената криза в Италия се стигна, след като в началото на август лидерът на \"Лига\" - една от управляващите партии, Матео Салвини, обяви, че управляващата коалиция с \"Пет звезди\" се е разпаднала след месеци напрежение и единственият възможен път напред са предсрочните избори. Салвини внесе и предложение за вот на недоверие към правителството, но Сенатът реши да не го проведе незабавно и отложи дебата за продължаващата криза, като по този начин провали усилията на Салвини за по-бързо обявяване на нови избори.", "date": "2019.08.20", "title": "Италианският премиер подаде оставка"}
{"url": "https://offnews.bg/gimnastika/kakva-e-razlikata-mezhdu-goliam-i-goliam-sportist-709703.html", "text": "Изминалият уикенд и представянето на грациите ни на Световната купа в Минск ме накара да се почувствам горда и да вярвам, че гимнастиката ни ще продължава да върви напред, а най-доброто тепърва предстои. Случилото се на съдийската маса обаче, реакциите на момичетата и на щаба, провокираха у мен смесени чувства. Помислих си отново, какво всъщност означава израза \"да бъдеш голям спортист\"?Много хора биха казали, че това е да бъдеш винаги пръв, да побеждаваш останалите и да бъдеш винаги на стълбичката, но примерът с нашите гимнастички често ми припомня, че това е една много малка част от това да бъдеш истински пример за останалите.Тъй като художествената гимнастика е моята най-голяма страст, ще дам няколко примера за това как аз разбирам понятието „голям спортист“.Българската гимнастика е преживяла много. Върхове, падения и отново върхове. През нея са преминали много хора и съдби – някои останали до болка огорчени, а други благодарни за това, че са били част от този красив спорт. През годините сме ставали свидетели както на големи успехи и сълзи от радост, така и на тъжни моменти, без които сякаш не може. Все пак животът е един кръговрат.В този спорт децата от малки учат едно – не е най-важно класирането, а впечатлението, което си оставил след себе си. Мнението на твоя треньор също трябва винаги да бъде преди всичко останало. Факт е, че спортът е субективен, и често се случва не най-добрият в състезанието да победи. Въпросът обаче е как ще излезе той пред обществото. Като този, който е бил „отрязан“ от съдиите, или като този, който е направил това, което се изисква от него.Именно в това се състои дефиницията „голям спортист“ – точно това доказват за пореден път и момичетата от българския ансамбъл, които по мое мнение определено заслужаваха три златни медала на врата си.При завръщането си нашите момичета отново затвърдиха защо трябва да бъдат добър пример за обществото.Пред bTV те заявиха, че за тях самите по-голяма тежест от златния медал е имало мнението на техния треньор – Весела Димитрова, и се чувстват много щастливи от факта, че тя е доволна от тях. Те също добавиха, че не могат да коментират съдийството, но са направили това, което зависи от тях.Не се учудих от думите им, напротив, по-скоро ги очаквах. Отбор, който е толкова сплотен, върви към една обща цел и тренира изключително усилено, би реагирал точно така. Защото това е само една от „спънките“ по техния път, а \"големият спортист\" винаги ще продължи напред, за да покаже защо е с няколко класи над останалите и защо заслужава да чуе химна в своя чест.Едно обаче не ми дава мира. С каква съвест момичетата от руския ансамбъл (в случая) се снимат гордо със златните си медали, знаейки, че са допуснали достатъчно на брой грешки, за да не бъдат там. Тук дори не става въпрос за две съпоставими, изиграни без грешка, съчетания, а за груби грешки, които ако беше допуснал нашият тим, можеше дори да не бъде допуснат до стълбичката.Подобен е случаят и с индивидуалната ни състезателка Катрин Тасева, която по време на Световната купа в италианския град Пезаро тази година, беше видимо ощетена. Тогава тя спечели среброто на лента, което е истински успех. Въпросът е, че можеше да бъде злато. Отново за сметка на рускинята Дина Аверина, която изигра своето съчетание с възел, а след това дори и не си призна. Катрин, разбира се, не коментира, защото не е нейна работа да го прави. Друг е въпросът как целият свят видя един възел, но спортист от нивото на Аверина, която е една от най-добрите гимнастички в световен мащаб, не си призна грешката.Може би тук идва разликата между спортиста и „големия спортист“. И това не се отнася само за художествената гимнастика. Преди всичко спортът трябва да ни възпитава - да сме трудолюбиви, да сме честни и да печелим с воля и хъс. Учи ни на дисциплина, да не се оплакваме и да знаем, че сами ковем успеха си. Не на това ставаме свидетели и често е демотивиращо, дори и за зрителите. Истински големите спортисти обаче рядко ще го кажат. Те по-скоро ще потърсят вината в себе си, а щом я намерят, биха я признали.", "date": "2019.08.20", "title": "Каква е разликата между голям и 'голям' спортист?"}
{"url": "https://offnews.bg/politika/vitcepremierat-mariana-nikolova-poema-saveta-po-kibersigurnost-709711.html", "text": "Със заповед на министър-председателя Бойко Борисов вицепремиерът по икономическата и демографската политика Марияна Николова е определена за председател на Съвета по киберсигурността, съобщи правителствената пресслужба.Създаването на Съветът по киберсигурността беше заложено в Закона за киберсигурност, който беше приет през октомври 2018 г. Новата структура трябва да подпомага правителството в управлението и организацията на системата за киберсигурност.Създаването на Съвета идва повече от месец след хакерската атака срещу НАП, при която изтекоха лични данни на над 5 млн. българи. Марияна Николова стана вицепремиер на мястото на лидера на НФСБ Валери Симеонов, който подаде оставка след месеци протести на майки на деца с увреждания заради думите му, че те са \"кресливи жени\" на \"уж болни деца\".Преди това Николова беше началник на кабинета на Симеонов. Тя е заемала различни длъжности в държавната администрация, но никоя от тях не е свързана с киберсигурност. ", "date": "2019.08.20", "title": "Вицепремиерът Марияна Николова поема Съвета по киберсигурност"}
{"url": "https://offnews.bg/zdrave/do-mesetc-da-se-dava-otgovor-po-zhalbite-sreshtu-reshenia-na-telk-pre-709685.html", "text": "От три на един месец да бъде намален срокът за произнасяне на Националната експертна лекарска комисия по жалбите срещу решения на ТЕЛК-овете, предвиждат  в Закона за здравето.Причината е, че докато текат обжалванията, хората с трайно намалена работоспособност не могат да получават помощ.Друга промяна в закона предвижда да се прецизира регистърът на психичноболните. „Измененията целят да се избегнат неяснотите, породили множество опасения за злоупотреби – кой и как ще бъде вписван в регистъра на хората с психични заболявания“, се казва в мотивите на здравното министерство.Според специалистите, съществуващите в момента текстове не са достатъчно ясни и в този регистър може да попадат хора, които са имали депресия, краткотрайни временни разстройства и други подобни.Според новия текст хората, които ще попадат в регистъра, ще са само пациенти с психични разстройства, настанени за задължително лечение, както и такива, за които е постановено принудително лечение по Наказателния кодекс.Здравното министерство предлага и една друга промяна в Закона за здравето, която се коментира отдавна – само лекари да могат да бъдат консултанти по диетика, хранене, лечебно гладуване и това вече да не попада в неконвенционалните методи за лечение, практикувани и от неспециалисти.", "date": "2019.08.20", "title": "До месец да се дава отговор по жалбите срещу решения на ТЕЛК, предвижда законопроект"}
{"url": "https://offnews.bg/volejbol/obiaviha-sastava-na-lavitcite-za-evro-2019-709715.html", "text": "Женският национален отбор по волейбол на България, който е воден от селекционера Иван Петков, заминава на 21 август (сряда) за Турция, където му предстои участие в европейското първенство 2019. Волейболистките ни тръгват от летище София с полет за Истанбул в 10:00 часа. Официалният сайт на волейболната федерация обяви днес имената на момичетата, които ще се борят на шампионата. Състав на България за европейското първенство Разпределителки:Лора КитиповаПетя Баракова Крайни нападатели:Елица ВасилеваМария КаракашеваГергана ДимитроваЕлена БечеваМирослава ПасковаАлександра МилановаВангелия Рачковска Централни блокировачи:Нася ДимитроваМира ТодороваМария Кривошийска Либера:Жана ТодороваКристиана Петрова Шампионатът на стария континент е от 23 август до 8 септември и ще се проведе в четири страни – Турция, Полша, Унгария и Словакия. Българските „лъвици“ са в група А в Анкара (Турция), като съперници на нашите момичета са домакините, Франция, Сърбия, Финландия и Гърция. В първия си мач, националките ни водени от Иван Петков, се изправят срещу Франция, а двубоят е на 23 август от 14:30 ч. Следващият ден, 24 август е почивен за тима ни. На 25 август волейболистките ни излизат срещу Сърбия от 17:00 ч. Следва двубой с домакините от Турция, който е на 26 август от 19:30 ч. В четвъртия си мач родните представителки ще играят с Гърция, а срещата е на 27 август от 19:30 ч. 28 август отново е почивен. Волейболистките на България завършват участието си в груповата фаза с мач срещу Финландия, който е на 29 август от 17:00 ч. Програма за срещите на България в група А на европейското първенство 23.08.201914:30 ч: Франция - БЪЛГАРИЯ25.08.201917:00 ч: БЪЛГАРИЯ - Сърбия26.08.201919:30 ч: Турция - БЪЛГАРИЯ27.08.201919:30 Ч: Гърция - БЪЛГАРИЯ29.08.201917:00 Ч: БЪЛГАРИЯ - Финландия", "date": "2019.08.20", "title": "Обявиха състава на \"лъвиците\" за Евро 2019"}
{"url": "https://offnews.bg/sviat/donald-tramp-stana-diado-za-deseti-pat-709713.html", "text": "Американският президент Доналд Тръмп стана дядо за десети път.Съпругата на сина му Ерик е родила момиченце.\"Лара Тръмп и аз се радваме да посрещнем на този свят Каролина Дороти Тръмп. Вече те обичаме!\", написа Ерик Тръмп в Туитър.Това е второто дете в семейството на Ерик и Лара Тръмп.Доналд Тръмп е баща на пет деца от три различни жени. Ерик е вторият от тримата синове на президента.Първите му две деца - Доналд-младши и Иванка - имат съответно пет и три деца.", "date": "2019.08.20", "title": "Доналд Тръмп стана дядо за десети път"}
{"url": "https://offnews.bg/futbol/tcska-obiavi-privlichaneto-na-23-godishen-frantcuzin-709712.html", "text": "ЦСКА привлече французина Брадли Мазику, съобщава официалният сайт на клуба от Борисовата градина. Ръководството на червените финализира трансфера на играча с Лориан, чийто продукт на школата е и Шоле, където футболистът се обиграваше през последния сезон, записвайки 25 мача като титуляр.Трансферната сума за правата на 23-годишния Мазику остава конфиденциална между страните. Той се изявява по левия фланг, а в зависимост от тактическата постройка може да оперира като халф-бек или крило.Новото попълнение ще се включи в днешната следобедна тренировка на отбора.Пред напускане на отбора пък е Божидар Чорбаджийски. Футболистът на червените отива под наем в румънския гранд ФКСБ (бившият Стяуа) срещу 50 000 евро (малко под 100 000 лева).Ако ФКСБ реши да го задържи за постоянно, ще трябва да плати още 450 000 евро (малко под 900 000 лева).Медиите в Румъния припомнят, че преди година за Чорбаджийски е имало по-сериозни от финансово естество оферти, но тогава ръководството на ЦСКА не ги е приело, надявайки се, че защитникът ще се развие и ще си покачи цената.Сега обаче червените са решили да го пуснат да се развива в румънския гранд, тъй като в отбора пристигнал испанецът Раул Албентоса, който едва ли е взет да стои на резервната скамейка.", "date": "2019.08.20", "title": "ЦСКА обяви привличането на 23-годишен французин"}
{"url": "https://offnews.bg/obshtestvo/voenni-skochiha-s-parashuti-ot-vertoleti-black-hawk-snimki-709709.html", "text": "Военнослужещи от 68-ма бригада Специални сили за първи път изпълниха парашутни скокове от вертолети UH-60 „Black Hawk”, съобщиха от Министерството на отбраната. Скоковете са извършени в района на летище Чешнегирово от около 400 м височина с парашут с кръгъл купол.Парашутните скокове са в рамките на съвместната българо-американска подготовка между формированията от Силите за специални операции на Българската армия и армейската авиация от Сухопътните войски на САЩ в Европа.Тя се провежда в периода 19 до 25 август и в нея участват до 250 военнослужещи от 68-ма бригада Специални сили с необходимата екипировка и оборудване и до 30 военнослужещи с до 5 вертолета UH-60 „Black Hawk“ от армейската авиация на Сухопътните войски на САЩ в Европа.", "date": "2019.08.20", "title": "Военни скочиха с парашути от вертолети Black Hawk (снимки)"}
{"url": "https://offnews.bg/112/pozhar-v-sanatoriuma-v-pavel-bania-709718.html", "text": "Пожар избухна в санаториума в Павел баня.Подпалил се е ресторантът на комплекса, като огънят е обхванал покрива, съобщи bTV. В оздравителния комплекс има настанени пациенти, но не се е наложила евакуация. Пожарът е овладян бързо. При инцидента няма пострадали. ", "date": "2019.08.20", "title": "Пожар в санаториума в Павел баня"}
{"url": "https://offnews.bg/futbol/bozhidar-chorbadzhijski-veche-e-futbolist-na-rumanskia-stiaua-709714.html", "text": "Защитникът на ЦСКА Божидар Чорбаджийски премина в румънския гранд ФКСБ (екс-Стяуа), съобщи официалният сайт на клуба от Борисовата градина.\"Той ще играе в тима от Букурещ със статут на преотстъпен до Нова година, след което клубът има опция да откупи състезателните му права. Финансовите параметри остават тайна между ЦСКА и ФКСБ. Бранителят премина днес медицински прегледи и подписа личния си контракт.Чорбаджийски е част от ЦСКА от 9-годишна възраст, а дебют за първия отбор направи на 25 май 2013 година срещу Локомотив (София). Той спечели Купата на България с тима ни през 2016 година. До момента централният защитник изигра близо 150 мача за представителния ни тим, като в голяма част от тях беше капитан на ЦСКА. Бранителят е отбелязал 9 гола с червения екип\", пишат още от ЦСКА.ЦСКА ще получи 50 хиляди евро за наема до Нова година, разкрива digisport.ro.В договора има опция за откупуване, която е на стойност 450 хиляди евро, ако румънците искат да се възползват от играча и след края на наема.Digisport.ro. съобщава още, че ФКСБ се опитва да се раздели с петима играчи от сегашния си състав и Чорбаджийски ще заеме мястото на един от тях - Андрей Марк. Останалите са Калудиу Белу, Лукаш Гикиевич, Диого Саломао и Александру Стан.", "date": "2019.08.20", "title": "Божидар Чорбаджийски вече е футболист на румънския Стяуа"}
{"url": "https://offnews.bg/112/zhena-postrada-zaradi-perki-na-grafa-mazhat-%d1%9d-gi-razbi-709717.html", "text": "Жена пострада, след като се спъна в един от трамвайните ограничители на ул. \"Граф Игнатиев\" в столицата, които станаха известни като \"перки\". Инцидентът е станал в ранния следобед. Пострадалата жена е транспортирана в болница с охлузвания по челюстта. Ядосан от случилото се, съпругът на жената откъртил три \"перки\", като хвърлил две от тях  върху трамвайните релси.„Взех един крик и преместих перките. Хвърлих ги на трамвайната линия с цел да предизвикам гражданско неподчинение. Някой да обърне внимание. Всеки ден някой пада и се пребива тук”, разказва Александър Рогачев, цитиран от bTV.Съпругът на пострадалата жена е задържан в Първо районно управление. Утре ще стане ясно дали ще му бъдат повдигнати обвинения за вандализъм, хулиганство и повреда на чуждо имущество.Уточнява се и дали има щети по перките и съответно дали трябва да се купуват нови.", "date": "2019.08.20", "title": "Жена пострада заради 'перки' на Графа, мъжът ѝ ги разби"}
{"url": "https://offnews.bg/tenis/parvata-ni-raketa-prikliuchi-na-otkritoto-na-sasht-709720.html", "text": "Първата ни ракета при дамите Виктория Томова отпадна още на старта в квалификациите за Откритото първенство на САЩ по тенис.Томова претърпя поражение от поставената под номер 17 в квалификациите рускиня Ана Калинская с 2:6, 4:6 след почти час и четвърт игра. 24-годишната софиянка започна лошо и допусна изоставане от 0:4, което се оказа решаващо за изхода на първия сет.Във втората част тя навакса ранен пробив пасив, но в седмия гейм отново загуби подаването си, а до края 20-годишната московчанка беше солидна на сервис и не допусна обрат.Елица Костова по-късно тази вечер се изправя срещу бившата номер 12 в света Янина Викмайер (Белгия) в първия кръг от пресявките, а Изабелла Шиникова ще стартира участието си в квалификациите през нощта българско време срещу седмата поставена Аранча Рус от Холандия.", "date": "2019.08.20", "title": "Първата ни ракета приключи на Откритото на САЩ"}
{"url": "https://offnews.bg/112/kola-blasna-dete-v-plovdiv-709721.html", "text": "15-годишно дете е било блъснато от автомобил на бул. \"Коматевско шосе\" в Пловдив, съобщи \"Фокус\".Инцидентът е станал около 17.00 ч. Колата е управлявана от 46-годишна жена. Няма данни, че жената е употребила алкохол. На детето е оказана медицинска помощ. То най-вероятно е със счупен глезен.Причините за инцидента се изясняват.", "date": "2019.08.20", "title": "Кола блъсна дете в Пловдив"}
{"url": "https://offnews.bg/sviat/dzhonsan-s-pismo-do-tusk-iska-promeni-v-sdelkata-za-brekzit-709688.html", "text": "Британският премиер Борис Джонсън прати писмо до председателя на ЕС Доналд Туск, в което предлага алтернативни варианти за предпазния механизъм за ирландската граница. Джонсън нарича клаузата \"антидемократична\" и \"несъвместима със суверенитета на Великобритания\".Джонсън пише, че ако предпазната мярка бъде премахната, споразумението за Брекзит ще получи зелена светлина в парламента. Коментар от Брюксел все още няма, но след подписването на документа, договорен от бившия премиер Тереза Мей, Евросъюзът е категоричен, че той не подлежи на предоговаряне, припомня БНР. След поемането на поста Джонсън се зарече да осъществи развода между Лондон и Брюксел - със или без сделка.Междувременно се появи информация, че кабинетът обмисля нов пакет от мерки, които могат да затруднят свободното движение на европейските граждани във и от Великобритания.", "date": "2019.08.20", "title": "Джонсън с писмо до Туск, иска промени в сделката за Брекзит"}
{"url": "https://offnews.bg/dw/polovin-balgaria-haresva-chalgata-chalgata-na-mutrite-709724.html", "text": "Половин България харесва чалгата, научихме от ново проучване. Повод да припомним бурната история на нейната метаморфоза. Защото в началото чалгата не беше това, което е днес. Сриването ѝ е дело на мутрите.Коментар от Георги Лозанов:Донякъде изненадваща се оказа новината, че близо половината (48%) от българите продължават да харесват чалгата. Тя сякаш беше позатихнала, а популярните ѝ доскоро клубове са в упадък. Но работата е там, че попфолкът (казано по-вежливо) не е просто музикално явление - в България той функционира като идентификационен маркер за групова принадлежност. Вторичното социално послание на характерните ритми отдавна е изместило „чистото удоволствие” от слушането им, доколкото въобще е възможно такова.Сама по себе си чалгата е жанров хибрид от балкански „музикални диалекти”, доминиран и споен от фолклорното наследство на Османската империя. Поражданите от нея емоции оголват нагонното начало в човешката мотивация и водят до културна дезинтеграция и трапезна разпуснатост. Ритмически постигнатото състояние се конкретизира от текстовете на песните, като в основата на тяхната драматургия обикновено стои сделка, разиграна като флирт между „навита” жена и платежоспособен мъж. Преминала в клиповете, тази драматургия порнографизира образа на чалга-изпълнителките, което може да заблуди непросветеното око, че на екрана текат промоции за платен секс.Детските години на чалгатаИзследването на „Тренд”, от което научихме, че половин България харесва чалгата, показа и друго: че критиката, която традиционно идва от културните среди, очевидно е дала обратен ефект. Защото чалгата е съпротива именно срещу претенцията някой друг да решава какво да харесва и какво да не харесва масовият човек. Освен това прекаленият морализъм спрямо един „лек жанр” му стоварва вини, които се оглеждат в него, но не произтичат от него.Впрочем, най-напред чалгата беше не виновник, а герой. Тя влезе в демокрацията като „бунтар\", което се дължеше на генеалогичната ѝ връзка със сръбската кафанска музика, забранена в България по време на соца. Опитите да стигнеш да нея по полулегален начин бяха бягство от изпълнената с идеологически нонсенси официална култура. Съдържанието на песните можеше да се чете като задочна реплика към утопията на светлото бъдеще в името на радостите в настоящето. Дори ниският вкус добиваше висока естетическа стойност заради схематизма на онова, което се представяше за висок вкус. В началния си период чалгата беше един вид политически ъндърграунд, за който важно беше не толкова какво включва, а че не се харесва на властта, че я дразни. Такива бяха и корените на любопитството към първия му тукашен представител - тъй наречения Хисарски поп, чиито записи на касети също се продаваха полулегално.И тогава дойдоха мутритеСриването на чалгата е дело на мутрите. Те я превърнаха от балкански вариант на американската масова култура (с култа ѝ към масовия човек и неговите желания) в офанзива срещу европейските ценности, в „българския Брекзит”, както находчиво я определи Юлиан Попов. Мутрите извлякоха от чалгата групов лайфстайл, който заедно с тях напусна ъндърграунда и се наложи като престижен. Това стана със съучастието на цялото общество - или поне на 48% от него. И вече не ставаше дума просто за чалга (свирня от турски), а за „чалгизация” (по формулата: чалга+мутри=чалгизация).Мутри е жаргонно наименование на параикономическия елит на прехода, състоящ се само от мъже. Този елит имаше своите особености в натрупването и изразходването на капиталите. Натрупването ставаше с физическа сила, кражби и рекет, през охранителни и застрахователни дружества или чрез приватизационни сделки, не без връзка с партийните структури и тайните служби на бившия режим и на новата политическа класа. Приоритет в изразходването на капиталите пък беше бързото им харчене за атрибути на битовия лукс и сетивните наслади, с култ към секса, автомобилите и опиатите. Именно харченето създаде лайфстайла на мутрите и превърна чалгата в техен химн. А тя от своя страна се разви така, че максимално да отговаря на очакванията им. Възпява белите им мерцедеси, ролексите им, далаверите им, пиянския им разгул, мачисткия им деспотизъм, силиконовите прелести на любовниците им... Портретира ги „от натура”: „Бързо караме колите си, бързо сменяме жените си, бързо правиме игрите си, ей, това сме ний!”. Важното е всичко да става бързо, защото не е ясно дали утре ще можеш да продължиш да харчиш - или някой от себеподобните ще те е „поръчал”, както стана с повечето сенчести босове.Кой слуша чалгаВъпреки че чалгата е реверанс към музикалните традиции на „поробителя”, тя обслужва и провинциализма на параикономическия елит на прехода, който трябва да мине за патриотизъм. На чалгата се гледа като на нещо близко и свое, което има потенциала да се противопостави на чуждите образци със световна слава. И досега основен аргумент в защита на чалгата е: да не би Лейди Гага и Мадона да са по-добри от звездите на „Планет”?Чалгата в резултат от чалгизацията на обществото се превърна в маркер за принадлежност към една социална прослойка, далеч по-широка от тази на мутрите. А и те вече не са това, което бяха. Откъснали са си опашките. Или поне са си изтънили вратовете. Тази прослойка поддържа или се стреми към техния лайфстайл, за нея далаверата, ксенофобията, шуробаджанащината, боят на жените и децата, преследването на „джендъри” и „соросоиди” не само е приемливо, но е и повод за гордост - „Много си як, братó!”. Тя е стожерът на социално-политическото статукво в страната, а изследването на „Тренд”, макар и индиректно, показва, че засега то е непроменимо.Две думи за СлавиИ без конкретни данни може да се предположи, че любителите на чалгата са равномерно разпределени в електоратите на двете големи партии - ГЕРБ и БСП. Онзи, който може да ги привлече изцяло към себе си, е Слави Трифонов. Ако успее да се превърне в политик. Но това е малко вероятно, защото изпълнителите на чалга си остават изпълнители. Поръчителите са други.", "date": "2019.08.20", "title": "Половин България харесва чалгата. Чалгата на мутрите"}
{"url": "https://offnews.bg/obshtestvo/smetishteto-v-svishtov-plamna-otnovo-takiva-kato-nego-imalo-oshte-115-709689.html", "text": "Сметището в Свищов се възпламени за трети път. Мобилизирани са хора и техника от 5 общини, за да овладеят бедствената ситуация, съобщи бТВ. Предстои сметището спешно да бъде засипано с десетки тонове пръст. Днес се очаква от общината да подпишат документа на фирмата - изпълнител, което на практика ще позволи да започне запръстяването на сметищетоЗапалилото се сметище край Свищов е затворено и трябва да бъде рекултивирано. Такива в страната са около 116 стари депа, но засега само 31 общини са кандидатствали за държавно финансиране за рекултивацията на тези сметища, каза министърът на околната среда Нено Димов пред бТВ. Той подчерта, че са отделени 70 млн. лева за рекултивация на стари сметища тази година. ", "date": "2019.08.20", "title": "Сметището в Свищов пламна отново, такива като него имало още 115"}
{"url": "https://offnews.bg/futbol/iuventus-ostava-bez-treniora-si-za-starta-na-sezona-709692.html", "text": "Ювентус може да остане без треньора си Маурицио Сари за началото на сезона в Серия \"А\". Наставникът, който имаше оплаквания от болки в гърдите през цялото лято, се оказа болен от пневмония. Тя се е появила като усложнение от летен грип.60-годишният Сари не бе на скамейката на Юве по време на последната проверка срещу Триестина в събота (1:0). Той в момента се лекува и е много вероятно да не води торинци и в предстоящия двубой срещу Парма от 1-ия кръг на Серия \"А\". Срещата е на 24 август от 19:00 часа.", "date": "2019.08.20", "title": "Ювентус остава без треньора си за старта на сезона"}
{"url": "https://offnews.bg/futbol/niki-mihajlov-nedovolen-ot-statuta-si-na-rezerva-v-levski-709687.html", "text": "Вратарят Николай Михайлов не е доволен от статута си в Левски, информира \"Тема спорт\".През пролетта той бе твърд титуляр под рамката на сините и показа добри игри, с които си върна мястото в националния отбор. След края на сезона той подписа нов договор с клуба, но оттогава насам не е помирисал терен. Неизменно под рамката застава Милан Миятович. Той бе привлечен по време на подготовката - дойде от Будучност. До момента черногорският национал не е пропуснал нито една игрова минута в 6 мача за първенство и 4 в евротурнирите.31-годишният Михайлов пропусна старта на сезона заради контузия в коляното. Той не бе на линия за двубоите от първия квалификационен кръг на Лига Европа срещу словашкия Ружомберок. Поради травмата пропусна и шампионатните срещи с Дунав (4:1) и Етър (0:0). Бе повален от вирус и изпадна от групата за домакинството на Берое, което бе загубено с 1:3.В 5 от мачовете обаче Ники стоеше на пейката - в двата срещу АЕК Ларнака, в които Миятович допусна общо 7 гола. Освен това той остана неизползвана резерва и срещу Ботев Пд (3:1), Царско село (2:0) и Витоша (4:0). Очакваше се, че срещу бистричани той ще получи шанс да застане на вратата и да повдигне самочувствието си - все пак Левски играеше с последния в класирането. Това обаче така и не се случи.Още с идването си на „Герена\" Петър Хубчев обяви, че на Михайлов му е обяснено, че в клуба ще бъде привлечен още един вратар, който да му бъде конкуренция. Настроенията бяха, че Николай ще се редува с взетия Миятович. Такова нещо обаче няма.По всичко изглежда, че Михайлов няма да получи повиквателна от националния селекционер Красимир Балъков за евроквалификацията с Англия. Мачът на \"Уембли\" е на 7 септември, а три дни по-късно трикольорите ще играят контрола срещу Ейре. А ако всичко това продължава, не е изключено към края на полусезона Михайлов да поиска или преотстъпване, или цялостен трансфер на правата му", "date": "2019.08.20", "title": "Ники Михайлов недоволен от статута си на резерва в Левски"}
{"url": "https://offnews.bg/izvan-terena/tri-vdahnoviavashti-istorii-ot-olimpijskite-igri-koito-nadhvarliat-gr-709686.html", "text": "339 дни ни делят от старта на едно от най-грандиозните и дългоочаквани спортни събития за всички спортисти, треньори и фенове. Летните олимпийски игри в Токио през 2020 година ще започнат официално на 24 юли и ще приключат на 9 август догодина.Форуми като този винаги остават в историята и в сърцата ни. Често, гледайки най-добрите спортисти в света, научаваме много за живота и за самите себе си. Олимпийските истории ни показват колко силен може да бъде човешкият дух, как не трябва да се отказваме пред трудностите, как мечтите ни могат да се превърнат в реалност – на пръв поглед абсолютно клиширани фрази, но затова пък толкова верни.Точно поради тази причина решихме да ви припомним три вдъхновяващи истории, случили се през изминалите олимпийски игри, и случаите, в които вярата и духът надделяват над всичко.Историята, която остави след себе си, състезателят на Германия по вдигане на тежести Матиас ЩайнерСъс сигурност историята на Щайнер може да накара много хора да се замислят за възходите и паденията на един човек по време на житейския му път. Историята на Матиас е точно такава, като в нея се преплитат както тежките тренировки и успехът, така и истинската история за любовта, която му дава сили да продължи.Роденият на 25 август 1982 година в Австрия състезател става известен на целия свят през 2008 година по време на олимпийските игри в Пекин, когато трябва да вдигне над 10 килограма над личния си рекорд, за да спечели златото. Той успява да вдигне тежест с тегло 258 килограма, като събира общ сбор 461 килограма и грабва титлата.Всички обаче са разтърсени малко по-късно, когато по време на награждаването Матиас Щайнер не излиза сам на стълбичката, а със снимка на своята жена Сузане. Оказва се, че тя е починала през лятото на 2007 година в автомобилна катастрофа, докато е пътувала към мястото, на което Щайнер е бил на лагер.Тогава Сузане е един от малкото хора, които го подкрепят безрезервно в тежкия му път на спортист. Когато е на 18 години, Щайнер се разболява от диабет, зрението му се влошава, но не се отказва от спорта. През 2004 година среща своята жена, която след като вижда бъдещия си съпруг по телевизията, настоява коментаторите на Евроспорт да ги свържат. Матиас приема поканата й за среща и скоро след това двамата вдигат сватба. Проблемите на австриеца с федерацията и липсата на финансиране го карат да избере да се състезава за Германия. При смяна на националността се чакат три години. Всичко сякаш се е наредило, когато идва и нелепия инцидент година преди Олимпиадата.Така през 2008 година Матиас спазва обещанието към жена си, като си спомня как й е обещал един ден да стане олимпийски шампион. И той успява!Златното сърце на лекоатлета от Доминиканската република Феликс СанчесНа олимпийските игри в Лондон през 2012 година лекоатлетът, който вече е двукратен олимпийски и двукратен световен шампион в бягането на 400 метра с препятствия Феликс Санчес изненада всички с волята си.34-годишният тогава състезател прави впечатляващо завръщане на олимпийската сцена и триумфира в дисциплината за втори път след игрите в Атина през 2004 г.Тогава той не е считан за фаворит, тъй като няма победа на голям турнир на открито именно от олимпиадата в гръцката столица. Най-доброто му постижение оттогава е сребърният медал от световното първенство в Осака през 2007 г.След успеха той споделя: “Бях там, за да покажа най-доброто от себе си заради баба ми и да осъществя плана си. Почувствах се много добре и бях уверен. След осмото препятствие осъзнах, че имам шанса за победа.“Той носи със себе си единствената му снимка от 2008 година, на която е заедно със своята баба. След като завършва първи, я изважда на земята и я целува. На церемонията по награждаването не може да сдържи сълзите си.За силата на връзката баща - дъщеря и как един татко забави смъртта си, за да види момичето си си олимпийска шампионкаОще преди да навърши 21 години, „бенгалският тигър“ на руската художествена гимнастика Маргарита Мамун печели титлата при многобоя на игрите в Рио де Женейро и става олимпийска шампионка, противно на всички очаквания.Предвид зашеметяващата конкуренция в руската художествена гимнастика, Мамун винаги се считаше за втората, като за по-талантлива винаги е смятана нейната най-близка приятелка Яна Кудрявцева, която е с две години по-малка от нея. Преди началото на Олимпиадата рускинята имаше седем златни медала от световни първенства и четири от европейски, но сякаш винаги оставаше в сянка.Очакваше се на Олимпиадата да няма изненади и Кудрявцева да „вземе това, което й се полага“. Не така обаче се разви историята.Маргарита е родена на 1 ноември 1995 г. Баща й, Абдула Ал Мамун е с бенгалски корени, откъдето идва и прякорът й. Абдула емигрира от Бангладеш в Русия, където става морски инженер. Там се запознава и с майката на Маргарита – Анна, която е бивша гимнастичка. Така започва и историята на бъдещата шампионка.Когато идва време за Олимпиадата в Рио, Рита научава една от най-тежките новини, които един човек може да чуе в живота си. Тя разбира, че на баща й му остават два дни живот. Толкова му давали лекарите. Абдула се е борил с рака дълги години и е бил на път да почине, докато дъщеря му се състезава на най-големия спортен форум на другия край на света.Освен с цялото напрежение и очаквания върху нея, гимнастичката трябва да се справи и с мисълта за баща си, за да може да изиграе съчетанията си.„Единственото нещо, което можеш да направиш, когато излезеш, Рита, е да се молиш баща ти да е добре“, казва треньорката й Амина Зарипова преди началото на състезанието.След това чудесата за нея започват. Рита успява да превъзмогне себе си и да изиграе отлично композициите си. Тя става олимпийска шампионка и застава рамо до рамо със съотборничката си Яна Кудрявцева, която след непростима грешка на бухалки остава втора.Маргарита успява да прегърне баща си за последно. Абдула Ал Мамун опровергава прогнозите на лекарите и успява да дочака завръщането на дъщеря си в Русия. За последно вижда дъщеря си и се радва на успеха й. Само ден по-късно той си отива от този свят.", "date": "2019.08.20", "title": "Три вдъхновяващи истории от Олимпийските игри, които надхвърлят границите на спорта"}
{"url": "https://offnews.bg/sviat/izostaveno-elenche-e-osinoveno-ot-koza-v-zooparka-v-istanbul-709691.html", "text": "Изоставено от майка си еленче беше осиновено от коза, съобщиха от истанбулския зоопарк. Кошутата, зарязала новороденото си, защото имала още едно, което обаче се родило мъртво, мятат гледачите й. Служителите на зоопарка взели решението да отнесат еленчето, при коза, родила в същия ден.Биологът и попечител на еленчето Бирол Туран споделя, че първо са доили козата, за да създадат приемлив към сучене рефлекс, а след това са върнали малкото при нея. Той добави, че елените и козите не реагират положително към бебетата, които не носят тяхната миризма.„След като еленчето започне да ходи, след седмица или 10 дни,ще го върнем на майка му. Мислим, че тогава ще го приеме“, уточнява  той.Биологът спомена също, че редкият вид елен лопатар се среща в района на средиземноморския град Анталия. ", "date": "2019.08.20", "title": "Изоставено еленче е осиновено от коза в зоопарка в Истанбул"}
{"url": "https://offnews.bg/futbol/barselona-zagubi-usman-dembele-za-5-sedmitci-709695.html", "text": "Нападателят на Барселона Усман Дембеле няма да играе през следващите 5 седмици заради разтежение на задната част на бедрото, обявиха от клуба.Френският национал получи травмата в петък при поражението с 0:1 от Атлетик Билбао на старта на сезона в Ла Лига.Травмата на бившия играч на Рен и Борусия Дортмунд е пореден удар за старши треньора Ернесто Валверде, който загуби и нападателя Луис Суарес в срещата с Атлетик.Капитанът на Барселона Лионел Меси все още лекува контузия в бедрото, но се очаква да играе при домакинството на Бетис този уикенд.", "date": "2019.08.20", "title": "Барселона загуби Усман Дембеле за 5 седмици"}
{"url": "https://offnews.bg/offtopic/napishi-ese-kashtata-v-kanada-ne-nameri-nov-sobstvenik-esetata-ne-709690.html", "text": "В началото на 2019 г. бе обявен необичаен онлайн конкурс “Напиши есе, спечели къща”.  Наградата за литературно произведение беше огромно имение на брега на езеро в Албърта, Канада. Новината, публикувана във фейсбук профила на Би Ти Ви, предизвика бурен смях сред българите в социалните мрежи, заради коментарите под нея, в които стотици хора са написали думата “есе”, надявайки се така да спечелят конкурса.Сега, месеци по-късно, става ясно, че победител в конкурса няма и къщата така и не е намерила новия си собственик, съобщава Би Ти Ви.В условията на конкурса беше записано, че за да бъде валиден в него трябва да вземат участие общо 68 хил. есета. По-късно тази бройка беше променена до 60 хил. есета, но и тя не беше достигната. Всеки участник трябваше да заплати такса за участие от 25 канадски долара. Собственичката на имота Ала Вагнер, която продава къщата си, защото има сериозниздравословни проблеми, съобщи, че конкурсът се обявяват за невалиден“Според условията на конкурса, ако не успеем да достигнем поставения лимит трябва да върна всички пари от таксата за участие”, коментира Вагнер в съобщение в официалния сайт на конкурса.Тя уточнява, че вече е започнала да връща парите на част от участниците.“Много от вас ми писаха да даря събраната сума и възнамерявам да се съобразя с желанията ви. Тези, които искат да получат парите си обратно – ще ги получат. Останалите пари ще даря, като ще обявя каузата по-късно”, пише в официалнотосъобщение.Парите ще бъдат върнати до края на октомври, когато ще бъде обявено и сумата, която остава за дарение.", "date": "2019.08.20", "title": "'Напиши есе': Къщата в Канада не намери нов собственик, есетата не били достатъчно"}
{"url": "https://offnews.bg/112/1200-pozhara-plamnali-v-poslednata-sedmitca-u-nas-709697.html", "text": "Над 25 хиляди пожара са ликвидирани от началото на годината, спасени са 450 души.Това каза главен комисар Николай Николов – директор на Главна дирекция „Пожарна безопасност и защита на населението“, цитиран от Фокус. От началото на 2019 г. сме реагирали на над 36 хиляди сигнала за произшествия, отчете той.Само за последната седмица са възникнали над 1200 пожара. За същия период на територията на страната са извършени почти 10 хиляди спасителни операции. През летния сезон са възникнали 300 пожара в горския фонд на страната и селското стопанство. Почти 12 хиляди са пожарите в сухи треви и храсти, допълни още Николов. Високите температури, крайното засушаване и човешкият фактор са трите основни причини за възникването на стихийни пожари в природата.„Анализът показва, че в огромната си част причина за пожарите в природата е човешката дейност – селскостопанска работа, невнимателно използване на открити източници, палене на огън на нерегламентирани за тази цел места, използването на технически неизправни моторни превозни средства, т.е. това са само част от предпоставките“, допълни още главен комисар Николов.Той призова всички да бъдат внимателни при използването на огън и да не палят на открито при силен вятър. ", "date": "2019.08.20", "title": "1200 пожара пламнали в последната седмица у нас"}
{"url": "https://offnews.bg/112/mvr-tarsi-pomosht-ot-stolichani-zaradi-choveshkite-ostanki-v-negovan-709693.html", "text": "МВР търси помощ от столичани за идентифициране на Жителите на столицата и областта могат по всяко време на денонощието да сигнализират на тел. 112 или в най-близкото поделение на МВР, ако имат информация за липсващи от месец май съседи или близки - жена на предполагаема възраст 45-55 години и мъж на възраст между 65 - 75 години, съобщи МВР.Анонимността им е гарантирана, уверяват от министерството на вътрешните работи. ", "date": "2019.08.20", "title": "МВР търси помощ от столичани заради човешките останки в Негован"}
{"url": "https://offnews.bg/tenis/parvo-trenirovka-a-sled-tova-parti-za-grigor-dimitrov-v-niu-jork-709699.html", "text": "Първата ракета на България в мъжкия тенис Григор Димитров продължава да се готви за последния турнир от Големия шлем за годината - US Open. Хасковлията проведе тренировка с 8-ия в света Стефанос Циципас в Ню Йорк. След нея 21-годишният грък написа в Туитър: \"6000 калории бяха изгорени\".В късните часове на деня Димитров и Циципас се включиха и в специално парти, организирано от Hampton’s Summer Classic.US Open ще се проведе от 26 август до 8 септември на кортовете на \"Флашинг Медоус\". Това ще бъде 10-о юбилейно участие за Гришо на този турнир, като най-доброто му класиране до момента е достигане до 4-ия кръг през 2014 и 2016 година.", "date": "2019.08.20", "title": "Първо тренировка, а след това парти за Григор Димитров в Ню Йорк"}
{"url": "https://offnews.bg/obshtestvo/zapochva-podmiana-na-stikerite-za-sinia-i-zelena-zona-709698.html", "text": "Центърът за градска мобилност започва подмяна на винетни стикери за зоната за платено паркиране. През есента изтичат правата на близо 6000 души, съобщиха ЦГМ. ЦГМ изпраща един месец преди крайната дата е-мейл, в който подсеща водачите да подновят правото си на паркиране, ако искат. Ако се подаде заявление по-рано, срокът за издаването на новия стикер е не повече от 2 дни /максимално до 5 дни, ако е необходима допълнителна проверка/. При натрупване на заявления в последния момент Центърът за градска мобилност спазва нормативно определения срок за одобрение от 15 дни.Няма промяна в реда и в основните документите, които са необходими за подновяване на стикерите за паркиране - нотариален акт, лична карта с постоянен адрес и шофьорска книжка.", "date": "2019.08.20", "title": "Започва подмяна на стикерите за синя и зелена зона"}
{"url": "https://offnews.bg/zdrave-i-krasota/iuzhnokorejski-ucheni-boriat-opleshiviavaneto-s-kiselo-zele-709696.html", "text": "Учени от Университета Данкук в Сеул, Южна Корея, установиха, че процесът на оплешивяване при мъжете може да бъде спрян, ако се хапва редовно корейското ястие кимчи, съобщава британският Sun.Според експертите редовната консумация на тази корейска туршия води до сгъстяване на косата и спира оплешивяването.За да стигнат до този изненадващ извод, учените наблюдавали 23-ма мъже с ранен стадий на алопеция (оплешивяване). Те хапвали кимчи два пъти дневно, в продължение на няколко месеца.След месец вместо 85 косъма на квадратен сантиметър, те имали по 90. А след 4 месеца 90-те косъма станали 92.\"Съществуващите лекарства против оплешивяване може да имат странични ефекти и са с временно действие. Ние открихме, че кимчи стимулира растежа на косата и обръща процеса на оплешивяване. Затова смятаме, че тази стратегия е най-безопасна за клиентите“, пишат в анализа си южнокорейските учени.Все пак трябва да се отбележи, че прочутата корейска туршия не е за всеки. За мнозина е твърде пикантна, а особено внимателни трябва да бъдат хората, които имат гастрит.Надежда има, ако се вярва на The Sun.", "date": "2019.08.20", "title": "Южнокорейски учени борят оплешивяването с кисело зеле"}
{"url": "https://offnews.bg/futbol/chakat-aleksis-sanches-v-milano-do-48-chasa-709719.html", "text": "Крилото на Манчестър Юнайтед Алексис Санчес ще замине за Милано утре или вдругиден, за да финализира трансфера си в местния Интер, съобщават медиите в Италия.Днес се появиха информации, че двата клуба са се разбрали по детайлите около сделката, като чилийският национал ще играе при “нерадзурите” под наем през този сезон.Този следобед Санчес се появи на базата на “червените дяволи” в Карингтън за тренировката на тима след вчерашното равенство с Уулвърхемптън, но това може да е последната му среща със съотборниците му в Юнайтед.Все още не са ясни всички детайли по трансфера, като според информации Интер ще плати 2 или 3 милиона евро на Юнайтед за наема, но английският клуб ще плаща половината от огромната заплата на Санчес.В края на сезона Интер ще може да откупи правата на чилиеца срещу 15 милиона евро, но не е ясно дали ще бъде задължен да го направи по договор.В коментарите си след вчерашния мач с Уулвс мениджърът на Манчестър Юнайтед Оле Гунар Солскяр призна, че е възможно Алексис да се раздели с отбора в следващите две седмици.", "date": "2019.08.20", "title": "Чакат Алексис Санчес в Милано до 48 часа"}
{"url": "https://offnews.bg/kultura/spechelete-3-bileta-za-rock-the-opera-vav-vienskata-darzhavna-opera-709681.html", "text": "Читателят на OffNews Георги Дренчев любезно и безвъзмездно предоставя 3 билета за впечатляващото изживяване  на 25.08.2019г. във Виенската държавна опера.За да ги спечелите трябва да дадете своя отговор като коментар под публикацията във Фейсбук:Кой ще бъде специален гост на концерта?а) Брайън Мей б) Джо Лин Търнърв) Брайън ДжонсънИмате време до 13:00 часа на 23 август. Победителят ще бъде избран на случаен принцип сред отговорилите правилно. Билетите ще бъдат получени лично от г-н Дренчев на място, преди концерта.Играйте и планирайте пътуването си до Виена. OffNews благодари на Георги Дренчев за проявената щедрост!", "date": "2019.08.20", "title": "Спечелете 3 билета за 'Rock the Opera' във Виенската държавна опера с играта на OFFNews"}
{"url": "https://offnews.bg/zdrave/do-10-000-lv-globa-za-aptekite-izvan-sistemata-za-verifikatcia-na-le-709657.html", "text": "Аптеките, които не са се включили в системата за верификация на лекарствата, ще бъдат наказвани с имуществена санкция от 1000 до 3000 лева, а при повторно нарушение – с имуществена санкция от 5000 до 10000 лева. Това е записано в проекта Закон за изменение и допълнение на Закона за лекарствените продукти в хуманната медицина на МЗ,  за обществено обсъждане.Притежател на разрешение за производство/внос, притежател на разрешение за употреба или притежател на разрешение за паралелен внос, който не се е включил в системата, ще бъде глобен за първо нарушение от 5 000 до 10 000 лева, а при повторно нарушение – със санкция от 25 000 до 50 000 лева. Търговците на едро ще бъдат санкционирани със същата сума за първо нарушение, при повторно глобата е от 10 000 до 20 000 лева.Според проекта на Закона търговец на едро с лекарствени продукти, който продава на лечебно заведение лекарствени продукти, включени в Позитивния лекарствен списък на цена, различна от стойността, заплащана с публични средства, се наказва с глоба от 3 000 до 5 000 лв., а при повторно нарушение - от 6 000 до 10 000 лв. Със същата санкция ще бъде наказвано и лечебното заведение.За лекарствените продукти, включени в Позитивния лекарствен списък и които са 100% реимбурсирани, няма да се начислява надбавка за търговец на дребно при отпускането им в аптека.Разширяват се възможностите за лечение на пациентите чрез прилагане на лекарствени продукти извън определените им показания, но само при липса на друга алтернатива за лечение и само при наличие на научни основания за това. Това ще се осъществява само по изключение, под контрола на лекар, който ще носи цялата отговорност за това. В случай, че се провежда лечение в нарушение на изискванията, лекарят се наказва с глоба от 10 000 до 30 000, а при повторно извършване на същото нарушение с глоба от 20 000 до 40 000 лв.Припомняме, че гратисният период за аптеките да заработят по новите правила изтече на 9 август. Санкциите обаче ще влязат в сила след приемането на промените в закона. Дотогава такива глоби няма да има.", "date": "2019.08.20", "title": "До 10 000 лв. глоба за аптеките, извън системата за верификация на лекарствата"}
{"url": "https://offnews.bg/zdrave/raste-nuzhdata-ot-kliniki-za-lechenie-na-zavisimi-tijnejdzhari-kam-vid-709668.html", "text": "Все повече тийнейджъри, пристрастени към видеоигри, търсят лечение на своята зависимост, пише вестник Гардиън, цитиран от БГНЕС. Поради липсата на такава клинична пътека в британската здравна каса (NHS), младежите са принудени да търсят помощ в чужбина.В 11-та ревизия на Международната класификация на болестите, пристрастяването към видеоигри беше включено като болестно състояние.Засега клиника за лечението на непълнолетни в това състояние има само в Холандия, като медиите на Острова призовават такава да бъде направена и във Великобритания. Клиниката в Холандия, която се казва Да, можем (Yes We Can), отчита 30 пациенти от Великобритания през 2016 г. и 90 пациенти през 2018 г.Основателят Ян Вилем Поот, който сам е бил пристрастен към видеоигри казва, че всичко започва с 8-10 часа игра на ден, като накрая се достигна състояние, в което деца играят по 18-19 часа дневно, не се къпят и не се хранят.Световната здравна организация определя пристрастяването към видеоигри като толкова силно, че е \"способно да вземе надмощие над другите интереси в живота.\"", "date": "2019.08.20", "title": "Расте нуждата от клиники за лечение на зависими тийнейджъри към видеоигри"}
{"url": "https://offnews.bg/bojni/pulev-otgovori-na-tajsan-fiuri-shte-go-napravia-bezsilen-kakto-brato-709670.html", "text": "Кубрат Пулев не остана длъжен на Тайсън Фюри след злобните коментари на британеца по негов адрес. Кобрата отказа да се бие с него в момента, защото е официален претендент за титлата на IBF. По този повод Фюри заяви, че \"ще рита задника на Пулев чак до България\". Софиянецът обаче му даде подобаващ отговор.\"Фюри използва мен и други боксьори, които в момента не сме на разположение поради различни причини, за да си прави PR. Преди няколко години, когато аз му предложих бой, той отказа, макар че тогава не бе ангажиран, както съм аз сега. Той бе на разположение, но просто се уплаши\", заяви Пулев.\"Първата ми цел е да стана световен шампион, а не да се бия с произволни неизвестни противници, както прави Тайсън Фюри. Спечелването на тези колани в момента е основният ми приоритет. След това ще дойде редът и на Фюри. Когато това стане, ще го направя също толкова безсилен, както братовчед му, който също много говореше\", допълни българинът.Както е известно, Кобрата се би с Хюи Фюри, който е братовчед на Тайсън, в София миналия октомври и го победи с единодушно решение на съдиите. Именно така Пулев стана задължителен претендент за титлата на IBF и чака победителя от мача-реванш между Анди Руис и Антъни Джошуа.", "date": "2019.08.20", "title": "Пулев отговори на Тайсън Фюри: Ще го направя безсилен, както братовчед му"}
{"url": "https://offnews.bg/obshtestvo/smetkite-za-parno-bez-lihva-do-15-septemvri-toplata-voda-spira-v-polo-709669.html", "text": "Годишните изравнителни сметки за парно могат да се обжалват до 1 октомври. Срокът за плащане на готовите фактури без лихви е до 15 септември, припомнят от \"Топлофикация София\". Половината от абонатите на дружеството имат да получават пари, а другата половина да плащат след извършването на годишното преизчисляване. Основна причина за разминаване в сметките са неотчетените абонати. На тях към момента е начислена сметка на пълна мощност, което намалява фактурите на останалите хора в сградата. Ако бъдат отчетени обаче, сумите се променят.  Столичното парно напомня, че ще изключи за профилактика ТЕЦ \"София\" от 26 до 31 август. Без топла вода ще бъдат: - ж.к. „Фондови Жилища”, ж.к. „Св. Троица”, ж.к. „Банишора”, ж.к. „Зона Б-5, Б-18, Б-19;- част от ж.к. „Илинден” в района между ул. „Цар Симеон”, ул. „Зографски манастир”, ул. „Л. Весов”, ул. „Хисаря”, бул. „Тодор Александров”, бул. „К. Величков“;- част от кв. „Лозенец” в района между бул. „Евлоги и Христо Георгиеви”, ул. „Крум Попов”, ул. „Ц. Церковски” и ул. „Иглика”;- част от ж.к. „Толстой” в района между ул. „Будинци”, ул. „Ген. Жостов”, ул. „Елов Дол”, бул. „Илиянци” и ул. „Хан Кубрат”;- Централна градска част между бул. „Хр. Ботев”, бул. „Македония”, ул. „Доспат”, бул. „Прага”, бул. „Патриарх Евтимий”, ул. „Фритьоф Нансен”, бул.„Евлоги и Христо Георгиеви”, бул. „Ген. Данаил Николаев”, ул. „Каменоделска”, ул. „История Славянобългарска” и бул. „Княгиня Мария Луиза”;В посочения период ще бъдат извършени ремонтни дейности, които изискват цялостно спиране на ТЕЦ „София”. С оглед минимизиране на неудобствата за потребителите тези дейности ще бъдат съчетани с планирания от „Софийска вода“ АД ремонт на основен индустриален водопровод, захранващ топлоизточника, уточняват от Топлофикация. ", "date": "2019.08.20", "title": "Сметките за парно без лихва до 15 септември, топлата вода спира в половин София на 26 август"}
{"url": "https://offnews.bg/futbol/spriagat-chorbadzhijski-za-rumanski-grand-709673.html", "text": "Централният защитник на ЦСКА Божидар Чорбаджийски е спряган за трансфер в румънския гранд ФКСБ (б.р. това е новото име на Стяуа). Според информации в няколко медии в северната ни съседка, сред които и авторитетните Digi Sport и Gazeta Sporturilor, отборът от Букурещ проявява сериозен интерес към българския бранител и иска да го вземе под наем с опция за откупуване на правата му през зимата.\"Истина е, че преговаряме с футболист от чужбина. Разговорите продължават и трансферът още не е завършен. Играчът е познат на феновете, но не е играл преди това при нас. Трудно ми е да произнеса името му правилно\", сподели по този повод Нарцис Радукан от ФКСБ.В Румъния са впечатлени от габаритите на Чорбаджийски и височината му от 192 см. Отбелязва се също, че той има опит с румънски треньор, тъй като игра под ръководството на Едуард Йорданеску, когато той водеше ЦСКА за няколко месеца през 2016 г.24-годишният Чорбаджийски е юноша на ЦСКА и дебютира за отбора още като 18-годишен през 2013 г. До момента той има над 100 мача и 9 гола с червената фланелка. През 2016 г. дебютира и за националния отбор на България, като е записал 8 мача.Изданията в Румъния не коментират финансовите параметри на сделката, като единствено се споменава, че според сайта Трансфермаркт, пазарната цена на защитника е 1,3 млн. евро.ФКСБ завърши на 2-ото място в първенството на Румъния през миналия сезон и участва в Лига Европа, където се представя добре и достигна до плейофа. В четвъртък му предстои да се изправи срещу Витория Гимараеш в опит да влезе в групите на турнира. През настоящия сезон обаче тимът от Букурещ изпитва сериозни трудности в Лига 1, където до момента има само 1 победа и заема незавидното 11-о място в класирането.", "date": "2019.08.20", "title": "Спрягат Чорбаджийски за румънски гранд"}
{"url": "https://offnews.bg/ikonomika/testove-za-tol-sistemata-ot-dnes-v-4-tcentara-uchat-prevozvachite-da-709671.html", "text": "Четири демонстрационни центъра за тестване на тол услуги започват работа от днес. Те са в София, Пловдив, Варна и Русе, съобщи АПИ. Превозвачите ще могат да тестват издаването на маршрутни карти за тежкотоварни автомобили от 14 до 18 часа. Ще могат да се запознаят и с т.нар. тол калкулатор, който на база тестови обхват на пътищата с тол такса и тестова тарифа, ще изчислява дължимата такса за определен маршрут.В центровете с помощта на служители на Националното тол управление ще може да се тества купуването на маршрутни карти от четирите канала, по които АПИ ще ги продава – терминал за самообслужване, сайта www.bgtoll.bg, мобилното приложение и от гише. В столицата демонстрационният център ще е в административната сграда на бул. „Цар Борис III“ №215, ет. 6, а в Пловдив (ул. „Христо Г. Данов“ №22), Варна (бул. „Доктор Пискюлиев“ №3) и Русе (ул. „Отец Паисий“ №5) – в съответното Областно пътно управление.Превозвачите може да изпращат въпросите за въвеждането на тол системата и на електронния адрес: consult.toll@api.bg.Центровете ще работят минимум два месеца и целта е нашите служители в тях да отразят всички препоръки на превозвачите, коментира проф. Олег Асенов, член на Управителния съвет на АПИ. При необходимост в тях ще се правят специализирани работни срещи, а по заявка ще може да се организират и обучения с представители на браншовите организации.Тези тестове са част от техническата експлоатация на тол системата, като в нея поетапно ще бъдат включвани отделни компоненти. След като тя приключи успешно, до няколко месеца, но , ще започне и търговската й експлоатация, при която тежкотоварните автомобили ще преминат от винетки към тол такси.", "date": "2019.08.20", "title": "Тестове за тол системата от днес, в 4 центъра учат превозвачите да си плащат"}
{"url": "https://offnews.bg/kultura/parviat-film-na-barak-i-mishel-obama-tragva-v-netfliks-i-po-kinata-709672.html", "text": "Първият филм, купен и разпространяван от Барак и Мишел Обама, беше показан в Лос Анджелис, преди да тръгне в онлайн платформата Нетфликс и по кината в САЩ, пише АФП, цитиран от БГНЕС.Филмът \"Американски завод\" разказва за това как закрита фабрика на Дженеръл Мотърс в Охайо се открива наново, само че с китайски собственици.Първоначално местните хора са ентусиазирани, че работните места се завръщат, но после се оказва, че заводът е пълен с китайски работници, дошли от родината и изоставили семействата си.Китайците се отнасят зле с местните работници, а ръководството има редица много стриктни изисквания и който не ги изпълнява, бива уволнен.Филмът беше наречен \"обърната глобализация\" от номинираните за Оскар режисьори Стивън Богнар и Джулия Райхарт, които правят филм за затварянето на завода през 2008 г., а сега се връщат в Охайо, за да снимат отварянето му с китайски собственици през 2014 г.Барак и Мишел Обама гледали \"Американски завод\" на филмовия фестивал Сънданс през януари и решили да купят правата и да го разпространяват чрез компанията им Хайър граунд продъкшън.\"Госпожа Обама каза, че филма й е напомнил за баща й, който дълги години е работил тежка, напрегната работа, за да издържа семейството.\", каза Райхарт.Авторите на филма определят борбата за икономическо надмощие между САЩ и Китай като геополитическата тема номер едно на 21-ви век. Те смятат, че филма показва този сблъсък на човешко ниво.Заснемането на \"Американски завод\" става и благодарение на китайския собственик на фабриката Као Деуанг, който дава на кинаджиите пълен достъп, от интерес към преодоляването на културните различия между американци и китайци и желание да покаже китайския капитализъм като успешен.", "date": "2019.08.20", "title": "Първият филм на Барак и Мишел Обама тръгва в Нетфликс и по кината"}
{"url": "https://offnews.bg/politika/siderov-tcvetanov-tarsi-revansh-nfsb-i-vmro-shte-igraiat-s-nego-po-m-709665.html", "text": "Валери Симеонов се е сближил с Цветан Цветанов и вероятно лидерът на НФСБ ще атакува ГЕРБ. Цветанов ще търси реванш. Това заяви лидерът на Атака Волен Сидеров по Нова тв. Той бе категоричен, че на местните избори няма да има партньорство с НФСБ и ВМРО. Симеонов излезе с революционно изказване как наесен ще разгледат подкрепата си за правителството и то заедно с ВМРО. Това означава, че и двете партии обмислят извиване на ръце, или притискане, или някаква своя играя, в която участва и Цветанов. Имам данни за места в страната, където ВМРО и НФСБ ще бъдат подкрепени от структури на Цветанов. Знаете, че в структурите на ГЕРБ някъде има разпукване. Това ще бъде използвано, наа тези места Цветанов, неофициално, ще ги насочва към гласуване за НФСБ и ВМРО. В комбинация ще играят срещу ГЕРБ на много места, заяви Волен Сидеров.Според лидерът на „Атака” изключването на депутатите им от ПГ на „Обедините патриоти” е причина за засилване на влиянието на ДПС в парламента. На въпрос дали ще се кандидатира за кмет на София, Сидеров коментира, че това \"не е изключено\".", "date": "2019.08.20", "title": "Сидеров: Цветанов търси реванш, НФСБ и ВМРО ще играят с него по места"}
{"url": "https://offnews.bg/obshtestvo/konsulat-ni-v-chikago-zanese-sladkishi-na-detcata-izvedeni-ot-kashtat-709666.html", "text": "Българският генерален консул в Чикаго Иван Анчев посети двете осиновени в САЩ деца,и са под закрила на Департамента за децата и въпросите на семейството в щата Мисури.Децата са в добро здравословно състояние и за тях се полагат специализирани социални и психологически грижи.Генералният консул е занесъл на момичетата български сладкиши, както и подаръци от българската общност в Чикаго. Анчев се е срещнал с представители на социалните служби, които са изразили увереност, че децата бързо ще преодолеят травматичния шок.По-нататъшната съдба на момичетата ще се реши от американските съдебни органи, като първото съдебно заседание е насрочено за 6 септември.", "date": "2019.08.20", "title": "Консулът ни в Чикаго занесе сладкиши на децата, изведени от къщата на ужасите"}
{"url": "https://offnews.bg/futbol/tcska-razkarva-denis-davidov-709678.html", "text": "ЦСКА почти сигурно ще се раздели с Денис Давидов, твърди вестник \"Меридиан Мач\". Руснакът изпадна в немилост още в самото начало на сезона, като от близо месец е влизал само веднъж в групата на \"червените\" за официален мач.Давидов беше освободен от треньора Люпко Петрович преди мача със Зоря да се върне в Русия поради смъртен случай.Не се очертава обаче руснакът да продължи на \"Армията\".Клубът ще се опита да се раздели с 24-годишния футболист по взаимно съгласие.Офанзивният халф подписа с \"червените\" в края на месец май, като пристигна малко след шотландеца Тони Уот.", "date": "2019.08.20", "title": "ЦСКА разкарва Денис Давидов"}
{"url": "https://offnews.bg/ikonomika/13-kompanii-se-boriat-za-aetc-belene-sedem-iskat-da-sa-strategicheski-709677.html", "text": "13 компании са заявили желание да участват в конкурса за строежа на АЕЦ „Белене”, обяви енергийният министър Теменужка Петкова.Подадено е заявление и от НЕК на Северна Македония за придобиване на миноритарен дял и дългосрочно изкупуване на енергия. 7 от компаниите искат да кандидатстват като стратегически инвеститор за изграждането на АЕЦ \"Белене\", 2 са за участие в проекта за доставка на оборудването и структурата по осигуряване на финансиране и 4 са заявления, които съдържат информация за миноритарен дял и закупуване на електрическа енергия. Седемте компании са \"ИПК и УП ЕООД\" България, \"Росатом\" чрез дъщерна компания, \"Бектрон Карлсруе\", Консорциум \"Електроцентрала Белене\", Китайската компания CNNC, Корейската хидроатомна корпорация и Консорициум АЕЦ \"Белене\".Двете компании, които имат желание да участват в доставката на оборудването и да вземат участие в структурата на финансирането на проекта, са \"Фраматом\" и Дженерал електрик\". Участниците, подали четири заявления за договор за изкупуване на електрическа енергия и участие в миноритарен дял освен Северна Македония, са European trade of energy Bulgaria, Еnergy distribution и Energomont.Процедурата за избор на стратегически инвеститор за проекта за АЕЦ „Белене“ е публикувана на 22 май 2019 г. в официалния вестник на Европейския съюз. Датата на завършване е 12 месеца от датата на публикуването. „Има създадена комисия, която ще разгледа всички заявления за участие в процедурата за реализация на проекта АЕЦ Белене, тя ще направи и кратка листа на компаниите, заявили желание за участие в стратегически инвеститор в този проект“, уточни Петкова. Министърът допълни, че срокът за издаването на тази кратка листа е 90 дни и че в комисията няма да има чуждестранни консултанти. Неин председател е Жаклен Коен, шеф на БЕХ, а изпълнителен директор Иван Йончев (НЕК).", "date": "2019.08.20", "title": "13 компании се борят за АЕЦ Белене, седем искат да са стратегически инвеститор"}
{"url": "https://offnews.bg/politika/borisov-jordania-e-vazhen-partnior-za-balgaria-gotovi-sme-i-za-protc-709675.html", "text": "Министър-председателят Бойко Борисов проведе среща с министъра на външните работи на Хашемитско кралство Йордания Айман Ал-Сафади. В рамките на разговора им премиерът Борисов отбеляза, че Йордания е важен партньор за България в региона на Близкия Изток и Северна Африка.Министър-председателят подчерта приятелските отношения между двете страни, както и много добрата степен на взаимодействие и сходство в политическите позиции по основни регионални и международни въпроси, споделяни от България и Йордания през последните години. Това е сближаващ фактор за поддържането на позитивен политически диалог между двете страни.„Убеден съм, че настоящото посещение ще даде нов тласък в нашите двустранни връзки и ще допринесе съществено за по-динамично сътрудничество на всички нива“, заяви министър-председателят Бойко Борисов пред външния министър на Йордания.Във фокуса на разговора им бе темата за Процеса „Акаба“, иницииран от краля на Йордания Абдулла II през 2015 г. с цел укрепване на международното и регионалното сътрудничество срещу опасностите от тероризъм, радикализация и насилствен екстремизъм.Премиерът Борисов акцентира, че България високо оценява инициативите на краля на Йордания за борба с тероризма като най-важната част от тях са срещите от процеса „Акаба“. Българският министър-председател добави, че сме готови да разгледаме възможните форми на сътрудничество с процеса „Акаба“ в рамките на други формати като Процеса на сътрудничество в Югоизточна Европа или Берлинския процес. Подчертана бе още ролята на Съюза за Средиземноморието, утвърдил се като ценен форум за политически и икономически дебат относно регионалното партньорство и интеграцията. Съпредседател на Съюза е Айман Ал-Сафади.Министър-председателят Бойко Борисов посочи пред външния министър на Йордания, че през миналата година бе отбелязана 50-годишнина от установяването на дипломатически отношения между двете страни. Застъпено бе мнението, че сътрудничеството в сферите от общ интерес следва да се разширява.Борисов и Ал-Сафади обсъдиха стимулиране на развитието на търговско-икономическите и инвестиционните отношения, както и установяването на по-близки контакти между бизнес общностите на двете страни.", "date": "2019.08.20", "title": "Борисов: Йордания е важен партньор за България, готови сме и за процеса Акаба"}
{"url": "https://offnews.bg/futbol/shef-na-frozinone-idva-na-kraka-za-stanislav-kostov-709679.html", "text": "Алесандро Фрара, асистент на спортния директор на Фрозиноне Ернесто Салвини, е тръгнал вчера за София, за да преговаря на място за Станислав Костов, пише „Меридиан Мач“.Първоначалната информация е била, че в в понеделник сутринта италианският клуб е пратил нова оферта. Такава обаче не е получена в офисите на Левски. От Апенините не са търсили и връзка с агента на нападателя Милко Бански, за да го уведомят за новите си намерения.Фрозиноне имаше готовност да брои 200 000 евро за голмайстора на миналия сезон във футболния ни елит. От Левски обаче отхвърлиха подобна оферта и поискаха 700 000.След това италианският тим се беше насочил към други варианти за атаката си, но са ударили на камък при преговорите. Затова са решили до край да се пробват за Костов и са пратили Фрара, който само до преди една година беше част от халфовата линия на Фрозиноне.", "date": "2019.08.20", "title": "Шеф на Фрозиноне идва на крака за Станислав Костов"}
{"url": "https://offnews.bg/sviat/bivsh-voenen-ubil-zhurnalista-ian-kutciak-i-godenitcata-mu-709680.html", "text": "Бившият словашки военен Мирослав Марчек е убиецът на журналиста Ян Куцяк и годеницата му Мартина Кушнирова, според генералната прокуратура на Словакия, съобщи ТАСС. Марчек се е признал за виновен при разпит в Националната агенция за борба с престъпността през април, по информация на словашкото радио.Прокуратурата се надява да приключи разследването по делото през есента и до края на годината да го внесе в съда, уточнява БТА. За убийството на Куцяк са обвинени петима души, сред които предполагаемият извършител, поръчителят и посредник, осигурявал връзката между тях.Двайсет и седем годишният Ян Куцяк бе застрелян на 21 февруари миналата година, след разследване за корупция и връзки на правителството с италианската мафия. ", "date": "2019.08.20", "title": "Бивш военен убил журналиста Ян Куцяк и годеницата му"}
{"url": "https://offnews.bg/zdrave/razshiriavat-kraga-ot-rodnini-koito-shte-davat-saglasie-za-donorstvo-709659.html", "text": "Министерството на здравеопазването предлага разширяване на кръга от роднини, които ще дават съгласие за донорство. Промените са заложени в  на Закона за трансплантация на органи, тъкани и клетки включен в Закона за лечебните заведения.Целта на промените е да се увеличи на броя на донорите, да се предизвика дискусия за кръстосаното донорство, и да се въведе трансплантацията на матка, като иновативен метод за разрешаване на репродуктивните проблеми.За да се увеличи броя на донорите се разширява кръга от роднини, които могат да дадат съгласие за това. Към момента съгласие могат да дават само съпруг или родител, дете, брат или сестра. С промените се дава възможност воля за донорство да изразяват и други роднини по съребрена линия до четвърта степен, включително при родство, възникнало след осиновяване, но не по-рано от три години от осиновяването.Изрично обаче се пояснява, че всеки следващ ред роднини могат да формират воля единствено при липса на по-близки.Предлага се и възможност лицата, които са съгласни да бъдат донори, да бъдат вписвани в регистрите на Изпълнителна агенция „Медицински надзор“. От министерството заявяват, че важна цел на законопроекта е и провокиране на дискусия, дали да се разреши кръстосаното донорство България.„Това е донорство на принципа на реципрочност – при наличие на двама реципиенти и съответно двама донори (техни роднини), които желаят да им дарят орган или тъкан, но са биологично несъвместими, да се допусне трансплантация на тези двама нуждаещи се пациенти чрез размяна на донорите (нероднини), ако те са съвместими със съответните реципиенти. Въпросът поражда много дискусии, поради което преди да се вземе решение е от особено важно значение да се постигне обществен, медицински и институционален консенсус по въпроса“, пише в мотивите на МЗ.При липса на широка подкрепа предложението няма да бъде включено в окончателния законопроект, допълват от министерството и уточняват, че идеята се предлага за дискусия.", "date": "2019.08.20", "title": "Разширяват кръга от роднини, които ще дават съгласие за донорство"}
{"url": "https://offnews.bg/obshtestvo/zhegata-se-vrashta-prodalzhava-i-prez-sledvashtite-dni-709622.html", "text": "Жегата се връща, днес ще е слънчево, а след обяд и горещо в низините.Максималните температури ще са между 30 и 35 градуса, според прогнозата на НИМХ. .В планините ще е предимно слънчево. Ще духа слаб, по билата умерен вятър от изток-североизток. Максималната температура на 1200 метра ще е около 23, а на 2000 метра – около 16 градуса.По Черноморието ще е предимно слънчево. Ще духа слаб до умерен вятър от изток-североизток. Максималните температури ще са между 27 и 30 градуса, сред вълните до 2 бала термометрите ще се качат около 26-27 градуса. Времето ще се задържи без съществена промяна и през следващите дни, температурите ще се повишават още. ", "date": "2019.08.20", "title": "Жегата се връща, продължава и през следващите дни"}
{"url": "https://offnews.bg/obshtestvo/bez-voda-dnes-v-chast-ot-zapaden-park-709585.html", "text": "„Софийска вода” временно ще прекъсне водоснабдяването в част от жк. „Западен парк“ днес, съобщиха от дружеството. Причината е подмяна на пожарен хидрант срещу бл. 22 в квартала, вода няма да имат от 10:00 до 16:00 часа в бл. 18, бл. 19, бл. 21, бл. 22, бл. 23, бл. 24, бл. 25, бл. 26, бл. 27, бл. 34, бл. 35, бл. 36 и ДГ № 130 ,,Приказка''.", "date": "2019.08.20", "title": "Без вода днес в част от Западен парк"}
{"url": "https://offnews.bg/obshtestvo/ekspert-iadem-turski-i-gratcki%c2%a0domati-%c2%a0balgarskite-otivat-v-rumania-709662.html", "text": "Турция и Гърция са водещи импортни дестинации за доставка на домати и краставици у нас през първото полугодие. Това съобщи пред БТА Дафинка Грозданова - държавен експерт в Министерството на земеделието, храните и горите.По думите й двата зеленчука се внасят също от Албания и Северна Македония. Родното производство на домати пък е намерило пазар в Румъния и Унгария. Български краставици се изнасят в Германия и Чехия. Освен наши, ядем също доста френски и германски картофи. Част от родната продукция пък заминава за Румъния и Гърция.Зелевите култури се покриват като внос от Северна Македония и Албания, наше зеле се търгува в Румъния и Сърбия, посочи експертът.Като цяло вносът на плодове и зеленчуци превишава износа за периода от януари до юни. Вносните домати и пипер са осем пъти повече от количествата, които изнасяме, краставиците - три пъти, чесънът и корнишоните - 4 пъти, главестото зеле - почти 5 пъти, картофите - 10 пъти, дините - 3 пъти и т.н., по данни на земеделското министерство. Единствено при малините износът чувствително превишава вноса.Според официалната статистика от април тази година идващите от чужбина ябълки са 56 процента, ягодите - 59 процента, доматите - 66 процента, картофите - 53 процента. През 2019 г. ядем предимно македонски и полски ябълки, гръцки и турски череши, гръцки и албански ягоди. Румъния е основна експортна дестинация за същите плодове, български ябълкисе продават и в Гърция, череши - в Германия, ягоди - в Беларус.Най-търсените плодове от потребителите у нас са череши, сливи, ябълки, праскови и кайсии, каза още Грозданова. По думите й заради появили се късни пролетни слани и мразове през последните няколко години са пострадали кайсии, праскови, нектарини и зарзали, поради което в продукцията им се наблюдава спад.По данни от първото полугодие цената на едро на ябълките е намаляла с 26 на сто спрямо 2018 г., на черешите с 8 на сто, оранжерийните краставици са по-евтини със седем процента, оранжерийните домати са поскъпнали с шест на сто. Най-голямо е увеличението на цената на картофите - със 100 процента и в края на май са се търгували по 1,30 лв./кг на едро, при 0,65 лв./ кг през миналата година.Работи се активно по създаване на регистър за идентификация на търговците на плодове и зеленчуци, съобщи Грозданова. Всеки регистриран търговец ще има идентификационен номер, в който ще бъде заложена съответната кодификация. Тези, които не присъстват в базата данни, няма да могат да търгуват свободно с плодове и зеленчуци. На същите няма да им се издават, или заверяват при внос сертификати за съответствие на качеството, ще бъдат санкционирани.От земеделското министерство смятат, че по този начин търговците на плодове и зеленчуци ще излязат \"на светло\" и ще бъдат обект на стриктен контрол.По-чести срещи с търговските вериги, обсъждане на възможностите за нарастване дела на търговията с български продукти, както и на промоцията на такива продукти, е другата визия, набелязана от ведомството. Добър опит има една от веригите, която обучава земеделски стопани на изискванията по отношение на това какви продукти и с какво качество би искала да зарежда своите витрини. По този начин е гарантирано изкупуването на цялото количество произведена продукция отземеделските стопани и то на добри цени, разказа Грозданова.Обмисля се също връщане и обратно начисляване на ставките за ДДС на сектор \"Плодове и зеленчуци\", посочи държавният експерт. По думите й така може да се постигне ефективна превенция и борба с данъчните измами. С цел засилване на родното производство се предвижда изготвяне на експертна стратегия за сектор \"Плодове и зеленчуци\", допълни Грозданова", "date": "2019.08.20", "title": "Експерт: Ядем турски и гръцки домати, българските отиват в Румъния и Унгария"}
{"url": "https://offnews.bg/sviat/tramp-se-sheguva-obeshta-da-ne-stroi-nebostargachi-v-grenlandia-709660.html", "text": "Президентът на Съединените щати Доналд Тръмп направи опит да превърне в шега желанието си да купи Гренландия от Дания, като обеща да не строи небостъргач на арктическия остров, предаде Франс прес.Агенцията цитира съобщение на американския държавен глава в Туитър, направено след като премиерите на Дания - Мете Фредериксен и на Гренландия Ким Килсен заявиха, че автономната датска територия не е за продан.Островът, разположен между Северния Атлантически и Северния ледовит океан е автономна територия с население от 56 000 души, но Дания запазва контрол над външните отношения, отбраната и валутната политика.", "date": "2019.08.20", "title": "Тръмп се шегува - обеща да не строи небостъргачи в Гренландия"}
{"url": "https://offnews.bg/sviat/tuitar-i-fejsbuk-sa-bili-izpolzvani-ot-kitaj-sreshtu-demonstrantite-v-709661.html", "text": "Twitter и Facebook са блокирали акаунти и страници, използвани от китайските власти за дезинформация около протестите в Хонконг, съобщава Нова телевизия.Twitter е спрял над 900 акаунта. Те били използвани, за да \"подронят легитимността и политическите позиции\" на протестиращите, посочват от социалната мрежа.Facebook от своя страна е премахнал седем страници и три групи в социалната мрежа, също \"свързани с лица, близки до правителството в Пекин\".Вече 11 седмици азиатският финансов център е обхванат от продемократични протести срещу подкопаването на свободите.", "date": "2019.08.20", "title": "Туитър и Фейсбук са били използвани от Китай срещу демонстрантите в Хонконг"}
{"url": "https://offnews.bg/zdrave/zabraniavat-na-bolnitcite-da-iziskvat-doplashtane-ot-patcientite-709658.html", "text": "Забраняват на лечебните заведения да изискват или приемат доплащане за оказваната от тях медицинска помощ, извън гарантираната от бюджета на НЗОК. Това става ясно от промените, предложени от МЗ в  на Закона за лекарствените продукти в хуманната медицина.Изрично се забранява плащането от здравноосигурени лица със злокачествени заболявания, животозастрашаващи кръвоизливи и спешни операции, както и ако се налага продължаване на лечението над определения в Националния рамков договор минимален болничен престой.В законопроекта са изброени случаите, в които доплащането е допустимо, само по инициатива и с изричното съгласие на пациента - осигуряване на медицинската помощ с лекарствен продукт, медицинско изделие или диетична храна за специални медицински цели, различни от предоставяните от болницата, в рамките на лечението, при надхвърляне на стойността, предвидена в бюджета на НЗОК.Единствено ако са пожелали, здравноосигурените лица ще получават срещу заплащане допълнителни услуги по време на болничния си престой. Дейностите, включени в тези услуги, както и реда за получаването им, ще бъдат определяни с наредба на министъра на здравеопазването.При изразено желание здравноосигурените лица ще имат право на подобрени битови условия, допълнително обслужване, свързано с престоя им в лечебното заведение, извън осигурените здравни и общи грижи и избор на лекар или екип от медицински специалисти.В мотивите към законопроекта се посочва, че: „По този начин се спомага за разрешаването на дългогодишния проблем с нерегламентираните плащания на пациентите за оказваната им медицинска помощ в рамките на задължителното здравно осигуряване и свързаните с нея допълнителни услуги, които те ползват срещу заплащане“.Общественото обсъждане на законопроекта ще продължи до 18 септември.", "date": "2019.08.20", "title": "Забраняват на болниците да изискват доплащане от пациентите"}
{"url": "https://offnews.bg/112/kriminalistat-botio-botev-sluchaiat-negovan-e-pretcedent-v-praktika-709663.html", "text": "Случаят „Негован” няма свой аналог в историята на България. Това заяви криминалистът Ботьо Ботев в ефира на „Здравей, България”.„Рано е да бъде установена самоличността на намерените тела във водоем край Негован. Една такава ситуация е изключително сложна. Подчертавам, че подобни случаи на разчленяване е имало много в България, но случаи с двойно убийство с разчленяване не сме имали в практиката. Ще има много спекулации по случая”, обясни той.По думите му по казуса „Негован” има да се направят много неща, но за много кратко време. „Това е огромна работа от един огромен екип – експерти, оперативни работници, следователи, прокурори и т.н. Този екип трябва да работи в синхрон. От тази гледна точка трябва да се уважат хората, които работят денонощно”, подчерта той.Според Ботев извършителят на убийството и разчленяването на телата е имал сериозен мотив. „Подобни убийства – да убиеш, а след това да разчлениш, са свързани с една особено психология за действията на съответния извършител. Не трябва да се подценява и това, че да осъществява тези действия, той поема и определен риск да остави все повече следи и информация, т.е. той трябва да има сериозен мотив, за да извърши това”, каза криминалистът.Криминалистът посочи, че по принцип между извършителя и потърпевшия има взаимна връзка. Той подчерта, че, ако бъде установена самоличността на телата, ще се намери и връзката с убиеца.Ботев обясни, че има много случаи, при които убийството се извършва на едно място и след това извършителят премества труповете. \"Обикновено това се случва, когато убийството не е планирано\", посочи той.", "date": "2019.08.20", "title": "Криминалистът Ботьо Ботев: Случаят 'Негован' е прецедент в практиката ни, ще има спекулации"}
{"url": "https://offnews.bg/futbol/publikatcia-na-despodov-razbuni-duhovete-v-italia-709684.html", "text": "Крилото на Каляри Кирил Десподов разбуни духовете в Италия със своя публикация в Инстаграм. Българинът написа: \"Днес може да нямаш пари, а утре да имаш. Днес може да нямаш работа, а утре да имаш. Но днес нямаш ли чест и утре няма да имаш\".Не е ясно точно какъв е поводът Десподов да напише тези думи в своя профил. Според италианската медия centotrentuno.com, това е демонстрация от страна на българина, който отказва да бъде даден под наем в Серия \"Б\" през новия сезон.Десподов бе привлечен в Каляри от ЦСКА в края на януари срещу 4 млн. евро и подписа договор със сардинци за четири години и половина. Футболист №1 на България за 2018 година обаче не успя да се наложи в състава заради контузиите, които го преследваха и сега от клуба смятат да го пратят да се обиграва под наем. Проблемът е, че интерес към него има от отбори от втория ешелон в Италия, а Кирил не желае де играе там.Именно поради тази причина от италианската медия са решили, че публикацията на Десподов е сигнал за бунт от негова страна срещу решението на шефовете. Българинът пусна публикацията в дните, след като не попадна в групата за първия официален мач срещу Киево в събота за Купата на Италия.", "date": "2019.08.20", "title": "Публикация на Десподов разбуни духовете в Италия"}
{"url": "https://offnews.bg/obshtestvo/stefan-danailov-priet-po-speshnost-v-bolnitca-709683.html", "text": "Стефан Данаилов е бил приет току-що в бургаската многопрофилна болница „Бургасмед”, съобщи bTV. Известният български артист е бил транспортиран с линейка от Приморско. Той е настанен в ортопедичното отделение със счупена тазобедрена става, са съобщили от болницата за Нова тв. Ламбо е паднал и си е счупил тазобедрената става във вилата си в курортното градче. В момента няма представления с пиесата \"Актрисата\", с която той се върна на сцената. Предстои му операция и дълго възстановяване. Току-що разговарях с Ламбо. Той е контактен и ми обясни, че е счупил става при падане. Предстои му операция, вземаме всички необходими мерки, написа на страницата си във фейсбук лидерът на БСП Корнелия Нинова. ", "date": "2019.08.20", "title": "Стефан Данаилов приет по спешност в болница"}
{"url": "https://offnews.bg/zvezdi/havier-bardem-okeanite-ni-prinadlezhat-i-badeshteto-im-e-vav-vashite-709664.html", "text": "Испанският актьор Хавиер Бардем отправи призив от трибуната на ООН за сключване на международен договор за защита на океаните на Земята и за незабавни действия от страна на световната организация в тази посока.Бардем участва в кампания на организацията \"Грийнпийс\" за създаване на световна мрежа от защитени морски територии, в които да се възстанови подводният живот.\"Океаните ни са пред катастрофа и ние всички сме отчасти отговорни за това\", продължи актьорът и призова световната организация да действа сега и веднага.\"Океаните ни принадлежат и бъдещето им днес е във вашите ръце\", каза Бардем преди предпремиерната прожекция на филм за неговата експедиция в Антарктика с \"Грийнпийс\" миналата година.Той изрази съжаление за решението на американския президент Доналд Тръмп да изтегли Съединените щати от Парижкото споразумение за климата.", "date": "2019.08.20", "title": "Хавиер Бардем: Океаните ни принадлежат и бъдещето им е във вашите ръце"}
{"url": "https://offnews.bg/sviat/maskiran-otvleche-avtobus-v-rio-darzhi-18-dushi-za-zalozhnitci-709701.html", "text": "Маскиран и въоръжен мъж е отвлякъл автобус в Рио де Жанейро, 18 души са взети за заложници. Похитителят заплашва да запали рейса в средата на моста, свързващ бразилския мегаполис с Нитерой. На място са военни полицаи, линейки и екип за специални операции, съобщи Би Би Си. Маскираният нападател вероятно е член на военната полиция. Той се качил в автобуса и заплашвайки шофьора с оръжие, му е наредил да се отправи към моста, информират властите. Похитителят в момента е обграден от спецчастите на полицията и те преговарят с него. Трафикът по моста е блокиран напълно.Мотивите на нападателя засега остават неясни. ", "date": "2019.08.20", "title": "Маскиран отвлече автобус в Рио, държи 18 души за заложници"}
{"url": "https://offnews.bg/obshtestvo/sofijska-voda-poluchi-akreditatcia-po-naj-novia-standart-za-kompetentn-709702.html", "text": "Лабораторно-изпитвателният комплекс (ЛИК) на „Софийска вода“ получи акредитация по последната версия на стандарта БДС EN ISO/IEC 17025:2018 и от 19 август вече работи съгласно новия по-висок стандарт.С новата си акредитация, лабораторията на дружеството се нарежда сред първите в страната, които ще провеждат анализ на води в България, съгласно тази версия.С въвеждането на новия стандарт, ЛИК разработи и внедри изцяло нова система за управление. Новата версия е надградена с три допълнителни изисквания: идентифициране, контрол и оценка на риска; въвеждане на процесен подход (Plan-Do-Check-Act) и  безпристрастност по отношение на извършваните лабораторни дейности. В обхвата си на акредитация ЛИК вече ще има право и да дава официално становище за съответствие на изследваните в лабораторията проби спрямо нормативните изисквания.Първата си акредитация ЛИК получи през 2010 г.От тогава лабораторията на „Софийска вода“ разширява непрекъснато обхвата на акредитирани услуги и девет години по-късно успя да го увеличи с 80%. Новото технологично оборудване позволи да бъдат включени десетки нови лабораторни услуги в рамките и извън рамките на задължителните по нормативни изисквания. Акредитацията гарантира проследимост на получените резултати и тяхната  международна валидност.   ", "date": "2019.08.20", "title": "Софийска вода получи акредитация по най-новия стандарт за компетентност на лаборатории"}
{"url": "https://offnews.bg/zdrave/lichnite-lekari-se-obiaviha-protiv-chast-ot-promenite-v-imunizatcionni-709682.html", "text": "Личните лекари се обявиха против част от промените в имунизационния календар, предложени от Министерството на здравеопазването. „Искаме да получим медицинската аргументация за това, кое налага тези промени“, заяви пред Нова телевизия общопрактикуващият лекар д-р Гергана Николова.Тя съобщи, че УС на Националното сдружение на общопрактикуващите лекари е изготвило становище по проекта за промяна на имунизациите, което ще бъде изпратено до институциите и медиите.„Бихме желали да видим медицинската аргументация за отпадането на една от ваксините за пневмококи и промяната в режима на извършване на проба Манту. Нас, като лекари, не ни удовлетворява изказването, че така е в други европейски страни.Искаме да знаем каква ще бъде дългосрочната прогноза и кое в чисто медицински план налага тази промяна. Ние сме тук, за да можем да правим профилактика, което е на първо място, и лечение на децата. Нас ни интересува това, което се случва в страната, а не в други държави.В нашето становище сме изложили много нови неща и предложения като хора, които са на предния фронт и всеки ден поставяме ваксини“, заяви д-р Николова. Според нея нещата трябва да бъдат погледнати в цялостната им картина, а не на парче.Според проекта за изменение на имунизационния календар на България се предвижда намаляване на приемите на основната имунизация на пневмококовата ваксина за децата до 6-годишна възраст, отпадане на пробата Манту, реимунизация срещу туберколоза при деца на 11-годишна възраст и се въвежда още една реимунизация срещу коклюш при деца на 12 години.Срещу въведената реимунизация против коклюш на 12 години общопрактикуващите лекари нямат възражения.", "date": "2019.08.20", "title": "Личните лекари се обявиха против част от промените в имунизационния календар"}
{"url": "https://offnews.bg/obshtestvo/sreshta-pri-maia-manolova-za-problemi-na-advokatite-709704.html", "text": "Омбудсманът Мая Манолова ще се срещне с представители на Министерството на правосъдието, ръководството на Агенцията по вписванията и адвокати, представители на Фейсбук общността на българските адвокати /ФОБА/, утре в 12 часа.Тема на разговор ще са методическите указания, приложими в дейността на длъжностните лица по регистрация в процеса по разглеждане и произнасяне по заявления, искания, актове на съда, на държавни органи за вписване и заличаване на обстоятелства и обявяване на актове в Търговския регистър и регистъра на юридическите лица с нестопанска цел, както и други проблеми, които адвокатите срещат.Припомняме, че те бяха публикувани на сайта на Агенцията по вписванията на 17 юни т.г., след като правосъдният министър Данаил Кирилов и служители на Агенцията поеха ангажимент на среща с Манолова и адвокати от фейсбук общността в ресорното министерство.На нея бяха представени проблемите, с които те се сблъскват в работата си с Търговския регистър. Дни по-рано те сезираха омбудсмана с отворено писмо по казуса и настояха тя да защити гилдията и клиентите им заради системното постановяване на неправомерни откази от страна на длъжностните лица от Търговския регистър. ", "date": "2019.08.20", "title": "Среща при Мая Манолова за проблеми на адвокатите"}
{"url": "https://offnews.bg/obshtestvo/asp-23-priemni-semejstva-sa-zalicheni-v-500-niama-nastaneno-dete-709676.html", "text": "Около 1900 са децата, настанени в приемни семейства по проекта „Приеми ме 2015“, съобщава Агенцията за социално подпомагане (АСП).През наблюдавания месец юли комисиите по приемна грижа към регионалните дирекции за социално подпомагане (РДСП) са утвърдили 11 нови професионални приемни семейства, заличени са 23.Утвърдените приемни семейства с местоживеене и с доставчик на услугата община към 31.07.2019 г. са общо 2 086. Най-много приемни семейства са регистрирани в областите Варна (141), Монтана (137) и Велико Търново (134).Приемните семейства, в които няма настанени деца, са 500. Причините за незаетост на приемните семейства са обект на постоянен анализ от АСП на базата на предоставяна от РДСП тримесечна справка. Традиционно най-голям процент от незаетите приемни семейства са заявилите да се грижат за дете с различен профил от наличния и различен от потребността за съответната област.Социалните работници от областните екипи по приемна грижа и от отделите „Закрила на детето“ извършват периодичен преглед на незаетите приемни семейства и при наличие на обективни обстоятелства, обуславящи трайна незаетост, се изготвят и представят пред комисиите по приемна грижа предложения за заличаване.През наблюдавания месец юли в приемно семейство са настанени 81 деца, 3 от които с увреждания. За 124 деца настаняването е прекратено. Традиционно при прекратяванията най-голям е броят на осиновените деца – сега те са над 52 на брой или 42 процента. През юли т.г. няма осиновявания от приемни семейства. Следващите стойности по този показател са върнатите в биологичните им семейства – 22 или 17,7%. За едно от прекратените настанявания случаят е особено специален и приятен – дете от Враца е изведено от приемното семейство, защото е прието за студент в Софийския университет.", "date": "2019.08.20", "title": "АСП: 23 приемни семейства са заличени, в 500 няма настанено дете"}
{"url": "https://offnews.bg/obshtestvo/lekariat-%c2%a0transportiral-prebitoto-momichentce-ot-sotiria-ne-mozhah-d-709700.html", "text": "Не успях да прегледам детето в Сотиря, защото баба му не ми позволи. Това заяви д-р Недко Димитров от Спешна помощ, който е транспортирал убитото 7-годишно момиченце от с. Сотиря до болницата в Сливен, пред бТВ. Лекарят твърди, че е искал да прегледа детето, но бабата се била вкопчила в него и не му позволила да го направи.Не мога да извърша преглед, понеже нямам достъп… тя крещи и го стиска, при този случай нямам избор, по най-бързият начин трябва да го транспортирам“, сподели медикът.Според бабата на детето лекарят е стоял безучастен: „Той не се наведе, дори не си пусна чантата да измери пулса й, да й сложи кислородна маска, система, просто нищо, нищо... В линейката, в която пътувах сама, исках помощ, виках, но никой не се отзова, не знам дали са ме чували.“Лекарят призна, че е седнал при шофьора, защото възрастната жена била силно афектирана: „Ако аз бях отзад, щях да провокирам бабата пак да започне с цирковете. Аз нямах достъп до детето, не можеше да се направи нищо. При това положение, с това кървене, нищо не може да се направи дори в спокойна обстановка\", обяснява д-р Недко Димитров и допълва: „Бабата не мога насила да я изхвърля, защото попадам под ударите на закона.“Лекарят е написал обяснение, което ще бъде изпратено до здравното министерство. Ако бъде установено нарушение, наказанието е от мъмрене до дисциплинарно уволнение.По-рано майката и бабата на момиченцето обявиха, че ще съдят лекарите, защото не оказали помощ навреме. Припомняме, че детето бе открито захвърлено на входа на селото, в изключително тежко състояние и транспортирано с линейка до болницата в Сливен със следи от множество наранявания, с травми на черепа и на гръдния кош. Извършителят на зверското убийство Мартин Трифонов призна, че употребил алкохол и е нанесъл множество удари на момиченцето с камък. На него му е наложена най-тежката мярка за неотклонение \"задържане под стража\". ", "date": "2019.08.20", "title": "Лекарят, транспортирал пребитото момиченце от Сотиря: Не можах да го прегледам, баба му крещеше"}
{"url": "https://offnews.bg/kultura/obiaviha-kak-shte-se-kazva-noviat-film-za-dzhejms-bond-709716.html", "text": "Обявиха как ще се казва новият филм за Джеймс Бонд.\"Даниел Крейг се завръща като Джеймс Бонд, агент 007 в... NO TIME TO DIE\", обявиха в Туитър създателите на филма. Лентата ще бъде по кината във Великобритания на 3 април 2020 г. и на 8 април 2020 г. в САЩ. Очаква се това да е последният филм от поредицата, в който Крейг ще играе ролята на агент 007. Рами Малек ще играе злодея във филма. Ралф Файнс ще се завърне като агент M, а Наоми Харис ще влезе отново в ролята на Ийв Мънипени.", "date": "2019.08.20", "title": "Обявиха как ще се казва новият филм за Джеймс Бонд"}
{"url": "https://offnews.bg/kultura/festivalat-badina-otnovo-sreshta-posetitelite-mu-sas-slavnoto-ni-min-709694.html", "text": "За седма поредна година на 24-25 август Видин ще бъде домакин на фестивала „БъдинЪ“ в крепостта Баба Вида. Събитието е насочено към средновековното минало, когато ролята на видинските владетели нараства, а Видин става център на царство, съобщава агенция „Фокус“.Тазгодишното издание на фестивала ще впечатли посетителите с демонстрации на занаяти, характерни за периода, с военната екипировка и тактика, използвани по време на честите битки тогава. Ще могат да се дегустират средновековни напитки, ще бъде показано как се изработват лъкове и стрели, как се секат монети и ще се слуша средновековна музика.По време на вечерния спектакъл първата вечер атмосферата ще е наситена с танци, дуели, ще прехвърчат огнени искри.Групата за исторически възстановки „Първи италийски легион“ ще покаже значимостта на историческите събития. Целта е да се постигне образователен и емоционален ефект както за посетителите, така и за участниците. Автентичността на мястото допълнително засилва връзката минало-настояще и предизвиква интерес към историята.За доброто настроение и спазването на традициите се организира и дегустация на дунавски вина.Децата ще имат възможност да участват в специално подготвени игри, които ще ги забавляват, но и ще покажат необятния лабиринт на историческото познание.Пъстрата палитра от различни елементи, включени във фестивала, ще обогати представата за отминали събития, но и за запомнящо се преживяване сред неповторимата обстановка в замъка „Баба Вида“. Входът за всички прояви по време на средновековния фестивал „БъдинЪ“ ще бъде свободен.", "date": "2019.08.20", "title": "Фестивалът 'Бъдинъ' отново среща посетителите му със славното ни минало"}
{"url": "https://offnews.bg/kultura/chehov-h-3-na-teatar-azarian-e-chast-ot-teatralnata-programa-na-apol-709674.html", "text": "Уникалният спектакъл „Чехов х 3”, с който и  отбелязаха 85-ия рождения ден на големия режисьор проф. Крикор Азарян, е специален акцент от театралната програма на 35-тото юбилейно издание на фестивала .Спектакълът е дело на Фондация \"Проф. Крикор Азарян\" и може да бъде видян на 2 септември от 18:30 ч. в читалище „Отец Паисий” в Созопол.След огромния успех и бурните овации, които предизвика „Чехов х 3” в Театър Азарян през месец март тази година, сега предстои спектакълът да зарадва публиката и на престижния морски фестивал. Заглавието ни връща към знаменитата трилогия от пиеси на А. П. Чехов, които Крикор Азарян реализира и оставя на сцената в последните години от земния си път.Актьори от “Чайка” в Театър „Българска армия“, “Три сестри” в Младежки театър “Н. Бинев” и “Вишнева градина” в Народен театър “Иван Вазов” ще съпреживеят отново на сцената, заедно с публиката, заснети неповторими моменти от процеса по създаването на трите постановки.Едни от най-обичаните и утвърдени български актьори, сред които Меглена Караламбова, Бойка Велкова, Георги Новаков, Александра Сърчаджиева, Койна Русева, Деян Донков и др. ще пресъздадат някои от най-емоционалните сцени от постановките на Чехов.Идеята и реализацията на „Чехов х 3” са дело на Антоанета Бачурова и Владимир Люцканов. Участват още Николай Урумов, Малин Кръстев, Станка Калчева, Владимир Люцканов, Валентин Ганев, Мария Каварджикова и Марин Янев.НДК и „Аполония” партнират активно тази година не само на театралната, но и на музикалната сцена. Друго голямо събитие, което НДК и фестивалът реализират заедно, е концертът на Марио Бионди на 18 октомври от 20:00 ч. Ценителите на джаза и соул-музиката могат да се насладят на едни от най-големите хитове на изпълнителя през годините и да чуят песните от новия му албум „Brasil”.Билети за концерта на Марио Бионди могат да бъдат закупени от касите на Билетен център НДК и онлайн на  .", "date": "2019.08.20", "title": "'Чехов х 3' на Театър Азарян е част от театралната програма на Аполония 2019"}
{"url": "https://offnews.bg/obshtestvo/pochitame-sv-prorok-samuil-kojto-dava-vlast-na-tcarete-709586.html", "text": "Християните почитат днес Св. пророк Самуил, имен ден празнуват всички, които носят неговото име.То означава \"измолен от Бога\".В Библията Самуил е този, който помазва царете и им дава власт. Според легендата пророк Самуил е роден в семейството на Елкана от град Рама, който имал две жени - Ана и Фенана. Ана не можела да има деца дълго време, заради което се молела непрекъснато. Молбата ѝ към Бог била да я дари със син, в благодарност на което тя ще му го посвети. Молитвата ѝ се изпълнила и „Измоленият от Бога\" Самуил останал да расте в храма при първосвещеник Илий.След няколко години станало ясно, че момчето има дарба да пророкува. Докато растял, той поучавал израилтяните и ги карал да се покаят за греховете си. Народът го слушал и изпълнявал напътствията му. Затова според желанието на всички го избрали за съдия и началник.С помощта на Самуил израилтяните се избавили от двадесетгодишното филистимийско робство. Управлявал мъдро и справедливо. Когато остарял, отстъпил на синовете си част от властта и ги поставил за съдии.Самуил умрял в дълбока старост и целият народ жалил за него. Погребали го в Рама.", "date": "2019.08.20", "title": "Почитаме св. пророк Самуил, който дава власт на царете"}
{"url": "https://offnews.bg/obshtestvo/remontat-na-zhitnitca-e-na-finala-polagat-relsite-na-metroto-v-ovcha-709706.html", "text": "До 15 септември свършва ремонтът по улица \"Житница\" от ул. \"Съвет на Европа\" до бул. \"Овча купел\". Едното платно ще бъде отворено за автомобили до дни. Това стана ясно при проверката на строителните дейности от кмета Йорданка Фандъкова, заместника й Дончо Барбалов и шефа на Метрополитен Стоян Братоев. \"Житница\" е сред най-важните инфраструктурни обекти по линията на метрото от \"Красно село\" през \"Овча купел\" до Околовръстното. В отсечката на \"Житница\", с дължина близо километър, се изграждат 4 ленти /по две в посока/, тротоари с унипаваж, ново улично осветление, извършени са реконструкции на инженерните мрежи на ВиК, електро и телекомуникациите. Изграждаме 4 км с четири метростанции тук на стойност 100 млн. евро, припомни Фандъкова. Конструкцията на метростанция 15 е изградена, като в момента текат довършителни дейности и предстои полагането на релсите. Самата станция ще има пет изхода като е предвидено на три от станциите да бъдат изградени буферни паркинги с капацитет по 200-240 автомобила всеки.", "date": "2019.08.20", "title": "Ремонтът на Житница е на финала, полагат релсите на метрото в Овча купел"}
{"url": "https://offnews.bg/zdrave/mladite-lekari-niama-da-spetcializirat-po-razpredelenie-709705.html", "text": "Младите лекари ще имат право на свободен избор къде да специализират. Съгласието по този и други аспекти за промени в Наредбата за придобиване на специалност беше постигнато на среща в Министерството на здравеопазването, съобщиха от пресцентъра на ведомството.Зам.-председателят на БЛС д-р Николай Брънзалов и д-р Стоян Борисов, гл. секретар на съсловната организация, заедно с лекари специализанти и завършващи студенти по медицина, се срещнаха с министър Кирил Ананиев и зам.-министър Жени Начева. Срещата беше инициирана от БЛС и е поредната, на която бяха представени предложения за промени в новата Наредба за придобиване на специалност.Ръководството на БЛС, заедно с младите лекари, се обявиха против промените в Наредбата, предвиждащи специализиращите на държавна издръжка млади лекари да бъдат служебно разпределяни след приключването на специализацията в посочени от МЗ лечебни заведения. А в случай, че специализантът не изпълни задължението си, той да трябва да връща заплатите, получените по време на специализацията.По време на срещата бяха уточнени следните предложения за промени в Наредбата:- младите лекари да имат право на свободен избор къде да специализират. Финансираните от МЗ специализации да бъдат обявени предварително - къде в страната и за кои специалности има недостиг на кадри и всеки специализант да може да избира дали и с коя болница да сключи договор. Служебно разпределение от МЗ в избрани от ведомството болници няма да има.- специализантите, кандидатстващи за финансираните от МЗ специалности, да знаят предварително къде и при какви условия ще работят след като завършат. Ще бъдат изготвени типови договори, които специализантът ще сключва с болницата, която сам е избрал. Договорите ще са от две части – обща и индивидуална, в която всеки специализант ще може да уточни допълнителни условия. Подписването на договор ще бъде и основанието болницата да бъде подпомогната от МЗ, но при ясен регламент.- запазва се съществуващият механизъм за специализация: разкриване на места за специализанти от лечебните заведения. Всяка болница да има възможност да обяви конкурс за специализанти и да наеме на трудов договор необходимата за лечебното заведения бройка млади лекари по съответните специалности.- ясно и прозрачно провеждане на конкурсите за назначаване на специализанти, чрез унифициран конкурс, който е еднакъв на всички лечебни заведения. Конкурсите за финансираните от държавата специализации ще се провеждат до два пъти в годината, а за избралите да специализират по стария ред – целогодишно. Информация за обявените места ще се публикува на специално създадена платформата на сайта на МЗ.По време на срещата бяха дискутирани и въпроси, свързани със затруднения, които имат специализантите по „Педиатрия“ и „Обща медицина“. Дадени бяха идеи за подпомагане на разкриването на практики на специализиращи „Обща медицина“ или на млади лекари, които имат тази специалност.Беше коментирано, че за първи път МЗ ще отделя средства за заплати за специализанти по „Обща медицина\", както и че ще финансират специализациите. Следващата седмица отново ще има среща в МЗ, на която БЛС и младите лекари, да обсъдят конкретни предложения, се казва още в съобщението.", "date": "2019.08.20", "title": "Младите лекари няма да специализират по разпределение"}
{"url": "https://offnews.bg/futbol/belgijski-ucheni-mesi-e-dva-pati-po-dobar-ot-ronaldo-709726.html", "text": "Кой е по-добър футболист - Лионел Меси или Кристиано Роналдо, е въпрос, на който всеки фен си има отговор. И двамата доминатори на световния футбол имат армии от почитатели, които не приемат мнение, което оспорва върховенството на техния идол.Учени от Католическия университет в белгийския град Льовен решиха да дадат малко по-обективен отговор на въпроса. Те съставиха формула VAEP, която оценява двамата играчи по редица показатели - като се започне от голове и асистенции, до удари, пасове, единоборства и т.н. Взети са данните на двамата от 2013 до 2018 година.\"В първите изследвани сезони Роналдо и Меси бяха на практика равни. Но след 2015-а Меси започва да изпреварва своя съперник\", споделя участник в изследването.Така според резултатите средният VAEP показател на Меси е 1,21, а на Роналдо - 0,61. Излиза, че според резултатите аржентинецът е двойно по-добър футболист от португалския си съперник.И двамата играчи станаха шампиони през миналия сезон - Лео с Барса в Испания, а Кристиано с Ювентус в Италия.", "date": "2019.08.20", "title": "Белгийски учени: Меси е два пъти по-добър от Роналдо"}
