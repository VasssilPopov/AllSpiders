{"url": "https://offnews.bg/politika/tcacheva-za-ostavkata-si-borisov-ne-mi-e-okazval-natisk-ne-zhelaia-i-699907.html", "text": "Категорично премиерът Борисов не е оказвал натиск върху мен, не желая името ми да му тежи.Това заяви пред агенция Фокус в Стара Загора Цецка Цачева, която  от поста министър на правосъдието.Не желая по никакъв начин името ми да тежи на премиера Борисов в тази вече предизборна кампания, нито пък на правителството като цяло, поради което считам, че решението ми е правилно, а то е споделено и от министър-председателя, каза Цачева.Така се носи отговорност - според мен. Натиск върху мен категорично не е имало от страна на премиера. Отношенията ни са коректни. Проведохме спокоен разговор тази сутрин, но при така създалата се ситуация, когато вървят проверки, считам, че един правосъден министър не може да изпълнява функциите си, категорична е тя.Оставката е личен акт. Във времето назад съм доказала, че мога да нося отговорност. Поех отговорността за загубата на президентските избори еднолично. И това се доказа веднага след това на проведените парламентарни избори, коментира  министърът на правосъдието в оставка.Знаете, че във вчерашния ден еднолично сезирах компетентните институции с искане да бъдат извършени проверки по отношение на придобитото от мен недвижимо имущество. Това означава, че нямам никакви притеснения за извършени престъпления, тъй като не съм в никакви връзки с фирмата продавач, нито пък може да се говори за злоупотреба с власт, каза Цецка Цачева.Още във вчерашния ден, след като информирах премиера, съм изразила готовност да подам и оставка. Беше коректно да го изчакам да се завърне от Брюксел, добави тя.Едновременно с подаването на оставка съм заявила и молба да ми бъде разрешен полагаемия ми се годишен отпуск - до момента, в който оставката бъде гласувана в Народното събрание. Докато вървят проверките, няма да коментирам повече, заяви още Цецка Цачева.", "date": "2019.03.23", "title": "Цачева за оставката си: Борисов не ми е оказвал натиск, не желая името ми да му тежи"}
{"url": "https://offnews.bg/zimni/radoslav-iankov-zavarshi-sezona-s-8-o-miasto-vav-vintenberg-699912.html", "text": "Радослав Янков записа достоен финал на сезона в Световната купа по сноуборд в германския зимен център Винтерберг. Единственият българин печелил Големия кристален глобус на ФИС завърши на осмо място.Янков отпадна на 1/4-финалите в паралелния слалом. Той беше 16-и в квалификациите, а в първия кръг от елиминациите се справи с лидера от пресявките Дмитрий Логинов от Русия, но след това отпадна от представителя на домакините Щефан Баумайстер.Андрей Соболев се нареди 14-и, но това му беше достатъчно и той си осигури Световната купа в паралелните дисциплини с 4625.0 точки след деветте старта от сезона, пред Мастнак с 4116.0 точки и Роланд Фишналер (Италия) с 3989.4 точки.В генералното подреждане на Големия кристален глобус Янков, който голяма част сезона кара с шина заради счупена кост на дясната ръка, е 21-ви, а победител е Соболев. В паралелният гигантски слалом Янков е 29-и, а купата е за Тим Мастнак от Словения.Малката Световна купа в паралелния слалом пък заслужи Баумайстер с 2020.0 точки, следван от Соболев с 1990.0 точки и Дарио Кавизел от Швейцария с 1870.0 точки. Със спечелените днес 320 пункта Янков пък зае 9-о място в класирането за купата в паралелния слалом.", "date": "2019.03.23", "title": "Радослав Янков завърши сезона с 8-о място във Винтенберг"}
{"url": "https://offnews.bg/politika/i-kumitcata-na-tcvetanov-koiato-e-zam-ministar-podade-ostavka-zarad-699909.html", "text": "Ваня Колева подава оставка като заместник-министър на младежта и спорта, съобщиха от спортното министерство.Колева напуска поста по искане на министър-председателя Бойко Борисов, пише в съобщението.По-рано днес правителственият пресцентър съобщи, че Борисов е приел оставката на министъра на правосъдието Цецка Цачева.\"Двамата разговаряха и обсъдиха свързаната с името й имотна сделка. Пред премиера министър Цачева заяви решението си, че подава оставка и не желае създалото се напрежение да се пренася върху работата на правителството\" - уточняват от \"Дондуков\" 1.Ваня Колева, която е, също се е сдобила с имот в сграда \"Летера\" в столичния квартал \"Изток\". Колева е купила апартамент от над 230 кв.м с гараж за общо 665 хиляди лева. Цената е платена с кредит от банка. ", "date": "2019.03.23", "title": "И кумицата на Цветанов, която е зам.-министър, подаде оставка заради скандала с апартаментите"}
{"url": "https://offnews.bg/obshtestvo/siderov-za-arteks-kakvo-da-pravish-chovek-se-izkushava-699911.html", "text": "Волен Сидеров коментира оставките в ГЕРБ, които последваха след скандала с продажбата на изгодни имоти от фирма \"Артекс\" на Цветан Цветанов, Вежди Рашидов, Цецка Цачева и кумицата на Цветанов, която е зам.-министър. Според него Цветанов не е министър, че да подава оставка, но със сигурност ще има размествания за него, предаде \"Фокус\".\"Нека се види всеки един случай. Цветанов е другата основна фигура в ГЕРБ, нито тази заместник-министърка е известна. Вероятно Борисов ще поговори и с нея. За Рашидов е съвсем друг случай. Той има парите да си купи и къща, и апартамент. Там не можем да говорим, че политиката му дава някакви привилегии. Цветанов съм сигурен, че ще има също разговор с премиера. Малко се митологизира личността и значението на г-н Цветанов, като едва ли не машината за избори, без която ще рухне. Не мисля, че е така. ГЕРБ ще направят изборите и дори той да не е председател на предизборния щаб\", коментира Сидеров.Той смята, че сделките за апартаментите са законни, но въпросът дали са морални не е съвсем ясен, тъй като те са купени на преференциални цени, които повечето българи не могат да си позволят.\"Основният проблем е, че в България започва да има едно разделение между хората, между политическа класаи българи, които живеят зле. Това е вече основният въпрос. Много пъти съм казвал, включително на моите колеги в Тройната коалиция: „Не се самозабравяйте, властта не е тояга, а отговорност“. Какво да правиш, човек се изкушава. Ние сме слаби същества“, философски заключва политикът.Относно предстоящите евроизбори, лидерът на \"Атака\" заяви, че патриотите може и да се явят заедно, ако Ангел Джамбазки бъде избран да води евролистата. „Готов съм на отстъпки и компромиси лично като лидер на партия „Атака“. Вече решението зависи от третия ни партньор. Надяваме се разумът да надделее. Лично нямам претенции за участие в листи“, обясни той.", "date": "2019.03.23", "title": "Сидеров за Артекс: Какво да правиш, човек се изкушава"}
{"url": "https://offnews.bg/sviat/poslednata-teritoria-na-isliamska-darzhava-v-siria-padna-699917.html", "text": "Подкрепяните от САЩ Сирийски демократични сили (СДС) обявиха пълна победа на \"халифата\" на Ислямска държава в Сирия, след като последното населено място под контрол на терористите - Багуз - беше превзето, предава \"Мидъл ийст ай\".Победните бойци на СДС вдигнаха своето знаме в Багуз след седмици на боеве, като това бележи края на териториалните завоевания на Даеш в Сирия и Ирак. Въпреки че градът е превзет, от време на време все още се чуват престрелки и гърмежи.На 10 септември СДС започна офанзива срещу последния бастион на джихадистите в долината на Ефрат, завземайки град след град. През последните 2 месеца 60 000 души избягаха от Багуз, докато освободителните войски, подкрепени от американски самолети, обстрелваха района. Половината от тях са поддръжници на Ислямска държава.Организации за правата на човека обвиниха СДС и САЩ, че по време на ударите си са убили около 630 цивилни, но тепърва това трябва да бъде доказано.На върха на своята мощ от 2014 г. насам ИД контролираше огромни територии в Сирия и Ирак, включително двумилионния град Мосул. С падането на Багуз тя вече няма територия. Въпреки това лидерът на групировката - Абу Бакр Ал-Багдади - все още е на свобода, като САЩ смятат, че той се намира в Ирак.Въпреки победата днес опасността от ислямския тероризъм и Даеш не е изчезнала, тъй като групировката продължава да съществува, макар и без повече земя под неин контрол.", "date": "2019.03.23", "title": "Последната територия на Ислямска държава в Сирия падна"}
{"url": "https://offnews.bg/futbol/zhoze-mourinio-se-vrashta-kam-treniorstvoto-ot-liatoto-699910.html", "text": "Треньорът Жозе Моуриньо сподели, че до юни ще се завърне начело на клубен отбор. За последно той беше мениджър на Манчестър Юнайтед, но беше уволнен през декември миналата година.Всеки ден името му е свързвано с редица отбори, сред които са Реал Мадрид и Интер. Зинедин Зидан обаче отново пое \"кралете\" и така най-логичната опция изглеждат \"нерадзурите\".Настоящият треньор на италианския гранд Лучано Спалети едва ли ще запази поста си след края на сезона. Причината е, че отборът ще запише пореден нулев сезон.\"Мисля, че ще се завърна през лятото, през юни, за началото на предсезонната подготовка. Знам точно какво не искам. Именно това бе и причината да откажа три-четири оферти.\"Готов съм за следващата си работа. Сега не си почивам, а се подготвям. Когато си всеки ден във футбола, когато имаш шест пресконференции на седмица, както и три мача, когато се занимаваш с анализи преди и срещу футболните срещи, когато се занимаваш ежедневно с различни проблеми, не ти остава време за себе си. Сега аз използвам свободното време, за да се подготвя по-добре за бъдещата си работа\", каза Моуриньо.", "date": "2019.03.23", "title": "Жозе Моуриньо се връща към треньорството от лятото"}
{"url": "https://offnews.bg/kultura/vivaldi-metal-project-posreshtnaha-proletta-v-sofia-snimki-699914.html", "text": "Страхотен концерт в чест на 13-ия рожден ден на радио \"Тангра мега рок\" и идването на пролетта на 22 март изнесоха Vivaldi Metal Project в София.Формацията, в която участват и няколко българи, представи на живо безсмъртната музика на Вивалди - с метъл китари, но и с вокали.На 21 април в \"Микстейп 5\" празненствата по случай рождения ден на радиото продъжават с концерт на Marduk, Valkyrja и Attic.Билети с цена 35 лв в системите на ,  и на всяка каса на Easypay в страната. В деня на коцерта, цената скача на 40 лв.Радиото организира още два концерта:- 05 юни: Dropkick Murphys и Франк Търнър в Зимния дворез на спорта;- 03 юли: Dream Theater в Зала 1 на НДК. . Снимки от концерта на Vivaldi Metal Project, дело на Орлин Николов, може да видите по-долу:Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.Vivaldi Metal Project. Снимка: Орлин Николов / Тангра мега рок.", "date": "2019.03.23", "title": "Vivaldi Metal Project посрещнаха пролетта в София (снимки)"}
{"url": "https://offnews.bg/politika/preizbraha-karakachanov-za-lider-na-vmro-snimki-699913.html", "text": "Красимир Каракачанов бе преизбран за председател на ВМРО по време на днешния VII-ми редовен конгрес на партията с 516 гласа.„Успехите са общи, постигнахме ги заедно. Аз съм на този пост благодарение на Вас. Не защото съм най-великия или най-красивия, а защото всички в ръководството успяхме да обединим и мотивираме нашите членове, че има смисъл да се бориш. Когато всички ние си повярвахме, започнаха да ни вярват и други и постигнахме успехи. И изборите го показват. Един човек е велик, според това какво се каже за него след като приключи политическата му кариера. Без труд и усилия, без жертва на лично време, всички знаем, че няма как да се постигне успех. Най-великият за мен лидер на ВМРО Тодор Александров е казал и ще го цитирам: „Едно дело побеждава тогава, когато за него се води борба. Ние продължаваме да водим борба за отстояване на българския национален идеал. Благодаря Ви. Да живее България\", коментира след вота политикът.Без изненади мина гласуването и за членове на националното ръководство, които остават същите: заместник-председатели Ангел Джамбазки, Искрен Веселинов, Милен Михов, Атанас Стоянов, организационен секретар Юлиан Ангелов, членове – Александър Сиди, Антон Андонов, Борис Вангелов, Васил Христов, Георги Дракалиев, Красимир Богданов, Султанка Петрова. Конгресът разшири състава на Националния изпълнителен комитет с трима души. Новите попълнения – членове на НИК, са съответно депутатите Йордан Йорданов от Добрич и д-р Калин Поповски от Плевен. За член на НИК бе избран и председателят на политическа група „Патриоти за София\" в Столичния общински съвет Карлос Контрера.По-рано по време на своето изказване пред конгреса Каракачанов коментира: \"Ние се намираме в състояние на война между две цивилизации. Цивилизацията на традиционната европейска демокрация и християнска култура срещу агресивния ислям, който съвсем открито заявява своите амбиции и намерения да унищожи света, в който живеем. Това е недопустимо.\"На конгреса гостуват Волен Сидеров, председателят на АКРЕ – Ян Захрадил, Хавиер Мартин – член на испанската дясна политическа партия „Вокс“, Армин Хампел – депутат в Бундестага от „Алтернатива за Германия“, Адам Липински – заместник-председател на полската партия „Право и справедливост“, италианският сенатор от групата на „Лега“ – Мануел Вескови, членът на ЕП от датската народна партия – Андерс Вистисен, изпълнителният директор на АКРЕ – Ричард Милсом, евродепутатът от Финландия Юси Хала-ахо и евродепутатът от Румъния – Лауренти Ребега.", "date": "2019.03.23", "title": "Преизбраха Каракачанов за лидер на ВМРО (снимки)"}
{"url": "https://offnews.bg/sviat/1-milion-na-protest-v-london-iska-nov-referendum-za-brekzit-699915.html", "text": "Около 1 милион души протестират по улиците на Лондон с искане за провеждане на нов референдум, който да реши дали страната им да остане в ЕС, или не, предава \"Гардиън\", като допълва, че към момента над 4 милиона души са се подписали в интернет петиция с искане за оставане в съюза.Никола Стърджън, първият министър на Шотландия, призова за удължаване на процеса по напускане на ЕС, за да се проведе нов референдум:\"Това е моментът, в който имаме максимален шанс - трябва да избегнем катастрофата на излизане без сделка и на приемане на лошата сделка на премиерката. Решението на ЕС да ни даде отсрочкадо 12 април дава възможност на тези от нас, които искат да се противопоставят на Брекзит, да го направят.\"\"Министър-председателката и нейното правителство доказаха, че са напълно неспособни да изпълнят решението от 2016 г., което значи, че е време контролът да се върне обратно в ръцете на хората\", допълва тя.Кметът на Лондон, Садик Кан, също обвини Тереза Мей, че се е провалила с Брекзит заради своя \"хаотичен и объркан подход\" и страната трябва да гласува отново.По улиците има хора от всякакви възрасти, политически убеждения и дори такива, които са гласували \"за\" излизане на Великобритания от ЕС. Лидерът на опозицията, Джеръми Корбин, обаче е критикуван, че вместо да присъства, е избрал да говори на предизборна кампания в провинцията.\"Брекзит е катастрофален за нашата страна. Не съм бил на протест от 1962 г., когато си тръгнах от армията, но почувствах, че трябва да съм тук днес. Това е фантастично, толкова много хора сме. Според мен, трябва да се опитаме да поговорим и решим общите си проблеми заедно, вмето да сме в опозиция. Светът е опасно място и напускането на Европа само ще го фрагментира повече, което ще доведе до себе си ужасни политически последствия. Надявам се - макар и да се съмнявам - че Тереза Мей ще се вслуша в този призив срещу нейната стратегия. Толкова много се случи откакто гласувахме и толкова много хора вече знаят за какво става въпрос всъщност. Производството ни на коли колабира, банките се разбягаха навсякъде и всеки с малко пари напуска Англия. Трябва да спрем това или последиците за нашите страна, деца и бъдеще ще са катастрофални\", коментира Дейвид Фрост, 80-годишен бивш военен полицай, който е на протеста.", "date": "2019.03.23", "title": "1 милион на протест в Лондон иска нов референдум за Брекзит"}
{"url": "https://offnews.bg/zimni/johanes-tinges-bio-specheli-presledvaneto-v-holmenkolen-i-podobri-reko-699918.html", "text": "Пред очите на Мартен Фуркад, който живее в Норвегия, Йоханес Тингес Бьо спечели последното преследване за сезона от Световната купа по биатлон в Холменколен. Така 25-годишният състезател записа на сметката си 15-ти триумф и подобри рекорда от 14 успеха за една кампания на французина и шведската легенда Магдалена Форсберг.Бьо, който стартира от първа позиция след победата си в спринта вчера, допусна общо 3 грешки при четирите си стрелби и спря хронометрите с време 32:15:6 минути. На второ място завърши по-големият брат на норвежеца - Тарей, на 13.9 секунди след 19 от 20 свалени мишени. Трети остана Арнд Пайфер от Германия на 18.2 секунди също една грешка.Така Йоханес си осигури Големия кристален глобус, както и малките Световни купи в преследването, в индивидуалната дисциплина и в спринта, а той е лидер и в подреждането за масовия старт преди утрешния последен старт от сезона в дисциплината.Норвежецът спечели малката Световна купа в преследването с 386 точки, пред Кентен Фийон Майе (Франция) с 315 точки и Александър Логинов (Русия) с 305.Бьо води в генералното класиране с 1230 точки, следван от Логинов (Русия) с 844 точки и Фийон Майе с 836 точки. Красимир Анев е 39-и със 160 точки, Владимир Илиев е 43-и със 135 точки, Димитър Герджиков е 74-и с 24 точки, а Антон Синапов е 75-и с 23 точки.", "date": "2019.03.23", "title": "Йоханес Тингес Бьо спечели преследването в Холменколен и подобри рекорд на Фуркад (видео)"}
{"url": "https://offnews.bg/tenis/grigor-dimitrov-pomete-ispanski-veteran-i-se-klasira-za-tretia-krag-v-699923.html", "text": "Най-добрият ни тенисист Григор Димитров се завърна по най-добрия начин след двумесечното отсъствие заради контузията в рамото и победи категорично испанския втеран Фелисиано Лопес с 6:1, 6:3 за скромните 59 минути игра. Така българинът се класира за третия кръг в турнира от сериите Мастърс 1000 в Маями.В спор за място на 1/8-финалите Димитров ще се изправи срещу австралиеца Джордан Томпсън, който постигна изненадващо категоричен успех срещу руснака Карен Хачанов – 6:2, 6:3.  Иначе Гришо демонстрира великолепна форма и буквално помете Лопес в първия сет. За кратко време той проби във втория и шестия гейм, като всичко на всичко даде само гейм на испанския си противник.Вторият сет започна равностойно, но Григор отново показа, че е по-добрият от двамата и в петия гейм проби за 3:2. След това българинът с лекота успя да затвърди пробива и да увеличи аванса си. С пробив в деветия гейм, втори във втория сет за него, Димитров довърши клетия си противник... През януари той достигна до четвъртфиналите в Бризбън и 1/8-финалите на турнира от Големия шлем Открито първенствот на Австралия.", "date": "2019.03.23", "title": "Григор Димитров помете испански ветеран и се класира за третия кръг в Маями (видео)"}
{"url": "https://offnews.bg/politika/karakachanov-da-zapazim-koalitciata-obedineni-patrioti-699902.html", "text": "Аз съм радетел за това да бъде запазена коалицията \"Обединени патриоти\", заяви лидерът на ВМРО Красимир Каракачанов на VII-ия редовен конгрес на ВМРО.Ще видим дали разумът ще надделее, но няма да участваме в сепаративни действия срещу партньорите си. Това не е морално, каза Каракачанов.По думите му обединението на патриотичните сили е довело до успешни президентски избори, много добро представяне на парламентарните и участие в изпълнителната власт.Председателят на ВМРО посочи, че партията е изправена пред нови предизвикателства - европейските и местните избори. Затова той е на мнение, че от това какво е поведението на партията в изпълнителната власт хората ще оценят управленските й качества.Рецептата на силата на българската нация е в нейното единство, акцентира вицепремиерът.\"Ние сме в състояние на война между две цивилизации\"Същевременно Каракачанов обърна внимание на позицията на партията по Истанбулската конвенция и по мигрантската криза:\"Ние не сме съгласни да идват едни хора в България и в Европа, които смятат, че заради тях трябва да променим своята култура, своята идентичност и своите семейни ценности.\"Ние се намираме в състояние на война между две цивилизации. Цивилизацията на традиционната европейска демокрация и християнска култура срещу агресивния ислям, който съвсем открито заявява своите амбиции и намерения да унищожи света, в който живеем. Това е недопустимо, заяви вицепремиерът.Против фалшификацията на нашата история в МакедонияБългария е длъжна да подпомага сънародниците си в Северна Македония -  по начин, по който да се гарантира териториалната цялост на Северна Македония и спокойствието на българските сънародници там. Това не означава, че сме се отказали да се борим против фалшификацията на нашата история и против опитите с административни и насилствени методи да се създава някаква измислена нова етническа принадлежност на населението в Република Македония, категоричен е  Красимир Каракачанов.Той добави, че ВМРО е постигнала значителни успехи по темата за българските сънародници в Северна Македония.", "date": "2019.03.23", "title": "Каракачанов: Да запазим коалицията Обединени патриоти"}
{"url": "https://offnews.bg/politika/tcacheva-podava-ostavka-kato-ministar-na-pravosadieto-zaradi-skandala-699901.html", "text": "Министърът на правосъдието Цецка Цачева подаде оставка заради купения от нея луксозен апартамент в столичния квартал \"Изток\".Цачева е разговаряла рано сутринта днес с премиера Борисов. Тя сама е изявила желание да напусне правителството.\"Министър-председателят Бойко Борисов прие оставката на министъра на правосъдието Цецка Цачева. Двамата разговаряха и обсъдиха свързаната с името й имотна сделка. Пред премиера министър Цачева заяви решението си, че подава оставка и не желае създалото се напрежение да се пренася върху работата на правителството\" - гласи съобщението на правителствената пресслужба, пристигнало в 14:00 ч.Категорично премиерът, не желая името ми да му тежи. Отношенията ни са коректни. Проведохме спокоен разговор тази сутрин, но при така създалата се ситуация, когато вървят проверки, считам, че един правосъден министър не може да изпълнява функциите си, заяви в Стара Загора Цецка Цачева.Знаете, че във вчерашния ден еднолично сезирах компетентните институции с искане да бъдат извършени проверки по отношение на придобитото от мен недвижимо имущество. Това означава, че нямам никакви притеснения за извършени престъпления, тъй като не съм в никакви връзки с фирмата продавач, нито пък може да се говори за злоупотреба с власт, каза министърът на правосъдието в оставка.РеакциитеУправляващата коалиция е стабилна и Обединените патриоти нямат претенции и желание да имат министър на правосъдието. Това заяви заместник-председателят на ВМРО и депутат Юлиан Ангелов по повод подадената днес оставка на Цачева.Оставката винаги е индивидуален акт. Надявам се, че госпожа Цачева знае какво прави. Какви ще са аргументите за оставката, които ще изтъкне Цачева, не е толкова важно. По важно е какви аргументи ще изтъкне партия ГЕРБ. Дали ще има други оставки, предстои да разберем, коментира пред bTV вицепрезидентът Илияна Йотова.Оставката на Цачева е добър повод за премиера Борисов да направи по-голям ремонт на кабинета. И то в посока правителството да заработи много по-ефективно по дневния ред на хората - доходи, здравеопазване, образование, демографска криза, справяне с битовата престъпност - проблеми, които вълнуват българите ежедневно, коментира зам.-председателят на НС и лидер на партия ВОЛЯ Веселин Марешки.", "date": "2019.03.23", "title": "Цачева подава оставка като министър на правосъдието заради скандала с апартамента"}
{"url": "https://offnews.bg/112/kola-blasna-dve-detca-kraj-stolichen-park-699904.html", "text": "Две деца са блъснати от автомобил край столичен парк в квартал „Света Троица”, съобщава bTV.Инцидентът е станал днес по обед.Децата са откарани в „Пирогов”. Едното е в противошокова зала, а другото е без опасност за живота.Свидетели твърдят, че жената зад волана не е успяла да спре, тъй като децата изскочили изневиделица на пътя.", "date": "2019.03.23", "title": "Кола блъсна две деца край столичен парк"}
{"url": "https://offnews.bg/politika/elena-joncheva-%c2%a0ostavki-da-podadat-i-tcvetanov-rashidov-i-koleva-699905.html", "text": "Борисов да обясни откъде е тази корупция, защото той е главата и е на върха на тази пирамида. Не само Цецка Цачева трябва да си подаде оставката. Оставка трябва да подадат и г-н Цветанов, г-н Рашидов и г-жа Колева. Това заяви водачът на листата на БСП за европейските избори и говорител на ПГ на \"БСП за България\" Елена Йончева пред „Дарик радио“. Според нея не става въпрос само за оставки, а те трябва да напуснат и политиката.Проблемът е много голям. Не става въпрос за няколко политици, които са си купили апартаменти на цена няколко пъти по-ниска от пазарната. Големият проблем е как се прокарват лобистки закони, коментира Йончева.Тя се позова на данни от Българската стопанска камара, според които 72% от законите в парламента се вкарват през задния вход.Това са закони, които се правят за един или друг човек, една или друга фирма. На всички е ясно, че е вкаран лобистки закон през януари 2017 г., в резултат на което една фирма, вместо да построи сграда на 8 етажа, построява сграда от 35 етажа. Това е начинът, по който се управлява България и всичко тръгва от българския премиер, категорична е Йончева.Според нея \"днес трябваше да откриваме „Южен поток“ и АЕЦ „Белене“, а вместо това откриваме асансьорите на г-н Цветанов.\"Имаме правителство, което вече 10 години не може да застане зад нито един значим за България проект. Управляващите въобще не ни водят към Европа, а към Анкара. Кранчето на газта се държи от нашата южна съседка. След 10 години ще имаме недостиг на електроенегрия, тогава вече и шалтерът ще се държи от Турция, защото те строят нови атомни електроцентрали, твърди водачът на листата на БСП за европейските избори.2/3 от сигналите за корупционни сделки сред видни политици в България не се разследват от съответните органи, констатира още Йончева.", "date": "2019.03.23", "title": "Елена Йончева: Оставки да подадат и Цветанов, Рашидов и Колева"}
{"url": "https://offnews.bg/tenis/dzhokovich-vapros-na-vreme-e-otnovo-da-vliaza-v-neobhodimia-ritam-699906.html", "text": "Световният номер 1 в мъжкия тенис Новак Джокович не спести добрите си думи по адрес на Бърнард Томич след победата на сърбина в . Джокера се наложи със 7:6(2), 6:2 над австралиеца в двубой от втория кръг на надпреварата.\"Томич не ти дава възможност да влезеш в ритъм. Всяка топка е различна. Може да играе еднакво добре навътре в корта и далеч от основната линия, да убива темпото. Има много нетипични удари.Малко е трудно да играеш срещу играч, от когото просто не предвидиш какво следва. Във втория сет играх по-добре. Като цяло беше стабилен мач.Имах доста време между онази загуба в Индиън Уелс и този мач. Поработих върху всичко, върху което трябваше. Сега просто е въпрос на време отново да вляза в необходимия ритъм и надградя\", каза Джокович.Сърбинът се бори за седма титла от турнира в Маями, която ще го постави еднолично на върха за най-много отличия във въпросната надпревара.В момента той дели първото място с Андре Агаси. В следващия кръг Ноле ще се изправи срещу Федерико Делбонис от Аржентина, който надигра със 7:5, 3:6, 7:6(2) Джон Милмън.Малко преди триумфа Джокера, изненадата дойде от шампиона от Индиън Уелс Доминик Тийм. Той отпадна сензационно. Полският младок Хуберт Хуркач стигна до изненадваща победа след 6:4, 6:4 над Доминатора. .", "date": "2019.03.23", "title": "Джокович: Въпрос на време е отново да вляза в необходимия ритъм"}
{"url": "https://offnews.bg/politika/dzhambazki-za-nas-makedonia-nikoga-niama-da-bade-severna-ili-iuzhna-699903.html", "text": "За нас Македония никога няма да бъде Северна, Южна, Горна или Долна. Македония е една, тя е братска и тя е българска, заяви евродепутатът Ангел Джамбазки на VII-ия редовен конгрес на ВМРО.Той отчете, че връщането на името на Цариброд е исторически пробив.Успяхме да решим въпрос с близо 100-годишна давност. ЕП прие резолюция за Албания. Прие нашето предложение за признаването на българското национално малцинство, каза Джамбазки от трибуната.Пет години дадохме всичко от себе си, за да защитим българския интерес в Европейския парламент. Пет години направихме възможното, за да осмислим понятието европейски представител. Открихме инструментите, които трябва да използваме, за да защитаваме нашите интереси там, категоричен е евродепутатът.Той акцентира, че ВМРО е успяло да защити правата и законните интереси и на българите в Македония.", "date": "2019.03.23", "title": "Джамбазки: За нас Македония никога няма да бъде Северна или Южна. Тя е българска"}
{"url": "https://offnews.bg/futbol/despodov-s-emotcionalno-poslanie-kam-kontuzenia-chochev-699908.html", "text": "Нападателят на Каляри Кирил Десподов подкрепи Ивайло Чочев, който получи тежка контузия по време на снощното равенство 1:1 между България и Черна гора.В 70-ата минута дясното коляно на халфа пострада при единоборство с Марко Вешович и футболистът беше изнесен на носилка. Днес ще стане ясно дали има и скъсани връзки.\"Иво, имаш голямо сърце! Ние сме с теб!\", написа Десподов в социалните мрежи.Това е втора поредна тежка травма за Чочев. През есента той се завърна в игра, след като пропусна 6 месеца заради проблеми в глезена.В Палермо също следят ситуацията с притаен дъх. Докторът на клуба Кристиан Франкавила е в постоянен контакт с лекарския екип на националите.", "date": "2019.03.23", "title": "Десподов с емоционално послание към контузения Чочев"}
{"url": "https://offnews.bg/ikonomika/fitch-ratings-povishi-perspektivata-za-kreditnia-rejting-na-balgaria-o-699900.html", "text": "Международната рейтингова агенция Fitch Ratings повиши перспективата на дългосрочния кредитен рейтинг на България от стабилна на положителна. Агенцията потвърди дългосрочния кредитен рейтинг на България „BBB“ в чуждестранна и местна валута, тавана за рейтинг на страната „A-“, както и краткосрочния кредитен рейтинг в чуждестранна и местна валута „F2“.Подобряването на перспективата до положителна отразява оценката на Fitch Ratings за това, че ключови показатели, влияещи на крайната оценка за рейтинга, имат по-добро изпълнение за България в сравнение с групата държави с рейтинг „BBB“, съобщават от пресцентъра на министерството на финансите.От рейтинговата агенция очакват растежът на БВП да се засили през 2019-2020 г. (средно 3,3 %) след по-силно от очакваното забавяне през 2018 г. до 3,1 %.Fitch посочват факторите, които поотделно или заедно биха предизвикали повишаване на оценката за рейтинга. Това са продължаващо подобряване на външните и фискални баланси, напредък в присъединяването към еврозоната, благоприятни перспективи за икономически растеж, които водят до по-бързо сближаване към нивата на доходите за държавите от групата със сходен рейтинг.Бъдещи развития, които поотделно или заедно биха довели до негативни действия по рейтинга, са появата на външни дисбаланси, влошаване на външната конкурентоспособност, както и рязко покачване на държавния дълг, водено от фискално разхлабване или материализиране на условни задължения в баланса на държавата.", "date": "2019.03.23", "title": "Fitch Ratings повиши перспективата за кредитния рейтинг на България от стабилна на положителна"}
{"url": "https://offnews.bg/politika/v-pika-na-skandala-s-apartamentite-tcvetanov-zaminava-za-sasht-699897.html", "text": "На пика на скандала с луксозните апартаменти, които Цветан Цветанов, Цецка Цачева, Вежди Рашидов и Ваня Колева са си купили от фирма „Артекс“, председателят на ПГ на ГЕРБ заминава за САЩ.Цветан Цветанов ще бъде на работно посещение във Вашингтон, където в периода 24-26 март ще участва като специален гост в Конференцията по политики на Американско-израелския комитет по обществени въпроси (AIPAC) по покана на Морт Фридман - председател на комитета, и Хауърд Кор - главен изпълнителен директор, съобщиха днес от пресцентъра на ГЕРБ.Тридневната конференция събира участници от цял свят и редица политици, експерти, дипломати и представители на неправителствения сектор и бизнес средите.\"Като представител на правоохранителната общност с дългогодишен опит, включително в изпълнителната власт, Цветанов също така ще вземе участие като говорител в Международния форум по сигурност, който се провежда в рамките на конференцията\" - обявиха още от пресцентъра на ГЕРБ.Целта на форума е обмен на добри практики и дебат по развитието на текущите въпроси и предизвикателства в сектор \"Сигурност\". По време на престоя си Цветанов \"ще проведе и редица двустранни срещи.\"", "date": "2019.03.23", "title": "В пика на скандала с апартаментите Цветанов заминава за САЩ"}
{"url": "https://offnews.bg/obshtestvo/istoriata-na-sgradata-zlaten-vek-tcvetanov-iskal-proverka-na-artek-699894.html", "text": "Покрай апартамента на Цветан Цветанов, придобит от Артекс, изплува силуетът на прословутата 34-етажна сграда на ул. \"Златен рог\" № 10 в Лозенец, наречена \"Златен век\" от създателите си. Дни преди да стане собственик на имота в \"Литера\", Цветанов е инициирал проверка на фирма Артекс за проекта \"Златен век\", съобщи сайта Биволъ. От Столична община пък уточниха кой и кога е дал разрешение на строеж и кога и защо е проверявана фирмата. Историята Разрешението за строеж на 34-етажна сграда на ул. „Златен рог“ №10 в кв. „Лозенец“ е издадено на 26.01.2007 г. от главния архитект на София Петър Диков на името на ЕТ „ДЖИ-БИ-АЙ-91- Жанета Младенова“ и ЕТ „Румен Марков – Джоинт Билдинг инвестмънт“. Разрешението е издадено съгласно застроителния и регулационен план от 1996 г., одобрен от арх. Стоян Янев.Протокол №2 за откриване на строителна площадка, с който стартира строителния процес, е съставен на 11.01.2010 г. от надзорната фирма „Консултантска инженерна група“ ООД.Разрешението за строеж на сградата е презаверено на 19.11.2012 г. от арх. Диков на името на фирма „Кристела“ ООД с управител Румен Марков. На 14.12.2016 г. в направление „Архитектура и градоустройство“ постъпва заявление от „Кристела“ ООД за повторна презаверка на разрешението за строеж. Инвеститорът е информиран, че разрешението няма да бъде презаверено. На 03.02.2017 г. фирмата оттегля искането си за презаверка. На 06.02.2017 г. главният архитект със своя заповед прекратява административното производство по заявлението за презаверка. На 180 градусаВъв връзка с искания на управителя на „Кристела“ ООД за допускане на изменения в одобрения инвестиционен проект в НАГ е получено тълкувателно писмо от зам.-министъра на регионалното развитие и благоустройството Валентин Йовев (№70-00-906/30.08.17 г.) В тълкувателно писмо за конкретния строителен обект зам.-министър Йовев определя: „срокът за завършване на строителството е 10 г. и се отчита от датата на започване на строителството, а именно от датата на съставяне на протокол образец 2“ (11.01.2010).На 09.01.2019 г. Инициативен комитет „Лозенец“ информира главния архитект на Столична община, че като жалбодатели са получили писмо от министъра на регионалното развитие и благоустройството Петя Аврамова, в което се казва, че писмото на зам.-министъра не е имало задължителен характер. Веднага след като тази информация е получена в НАГ, тя е изпратена до началника на ДНСК, който единствен е компетентен да извърши проверка на строежа, предвид категорията му. Строежът на ул. „Златен рог“ №10 е втора категория и съгласно разпоредбите на Закона за устройство на територията проверките на строителния процес и на строителните книжа се извършват от Дирекцията за национален строителен контрол (ДНСК). НАГ-СО има правомощия и компетентност да проверява само строежи с по-ниски категории (4-а и 5-а). Цветанов поискал проверка през юни, резултатът бил ясен още през януариВъв връзка със строителството на сградата на ул. „Златен рог“ в Столична община са получени няколко сигнала с искания за проверки на строителната документация и на строителния процес. Инициативният комитет и Цветан Цветанов са информирани, че във връзка с получените сигнали за незаконно строителство в общината и други институции, още на 05. 01.2018 г. е извършена проверка от компетентната институция – ДНСК и РДНСК Югозападен район. Столична община е информирана на 30.01.2018 г., че проверката не е установила нарушения по отношение на законосъобразността на издадените строителни книжа. Проверките за изпълнение на строителния процес също са изцяло от компетентността на ДНСК. ", "date": "2019.03.23", "title": "Историята на сградата 'Златен век' - Цветанов искал проверка на Артекс от СО, тя вече била направена от ДНСК"}
{"url": "https://offnews.bg/futbol/kontuzia-v-slabinite-spira-mesi-ot-uchastie-v-kontrolata-arzhentina-699916.html", "text": "Суперзвездата на Барселона и аржентинския национален отбор Лионел Меси няма да вземе участие в предстоящата контрола на гаучасоите срещу Мароко.Двубоят ще бъде във вторник от 21:00 часа в Танжер. 31-годишният нападател се завърна в игра за южноамериканците при загубата с 1:3 от Венецуела вчера.Той обаче е получил контузия в слабините, обявиха от Аржентинската футболна асоциация. За момента няма яснота колко време Меси ще бъде извън игра и дали ще пропусне някои от предстоящите мачове на Барса.По време на неговото отсъствие Аржентина записа 4 победи, 1 равенство и 1 загуба. Победите бяха срещу Гватемала, Ирак, Мексико и… отново Мексико. Ремито бе с Колумбия. Пораженията – от Бразилия и снощи от Венецуела.", "date": "2019.03.23", "title": "Контузия в слабините спира Меси от участие в контролата Аржентина - Мароко"}
{"url": "https://offnews.bg/obshtestvo/remont-na-relsi-prez-uikenda-tramvai-6-11-i-12-s-promenen-marshrut-699868.html", "text": "Два дни ремонти на трамвайни релси ще се извършват през уикенда, съобщи ЦГМ. Днес от 8.00 до 16.00 часа ремонтите ще са по ул. “Илиянско шосе” от Хюндай България (СТЗ Елпроменерго) до трамвайно ухо Илиянци по маршрута на трамвайни линии № 11 и 12. Ще бъдат заети и двата коловоза.Утре по същото време ще се работи по бул. “Рожен” в участъка от гара София север до трамвайно ухо “Илиянци” по маршрута на трамвайни линии № 6, 11 и 12. Ще бъдат заети и двата коловоза.Въвежда се временна организация на движение: трамвайна линия № 11 се движи от кв. Княжево до Хюндай България, трамвайна линия № 12 се движи от площад Журналист до Хюндай България.След 16:00 часа маршрутите на ТМ линии № 11 и 12 се възстановяват до кв. ИлиянциУтре промените от 4.30 до 16.00 часа са: трамвайна линия № 6 се движи от ж.к. Иван Вазов до метростанция “Хан Кубрат”, трамвайна линия № 11 се движи от кв. Княжево до надлез Надежда (трамвайно депо Банишора), трамвайна линия № 12 се движи от площад Журналист до надлез Надежда (трамвайно депо Банишора).Разкрива се временна автобусна линия № 12-ТМ с маршрут: автостанция Илиянци, ул. “Джерман”, бул. “Рожен”, ул. “Илиянско шосе”, бул. “Рожен”, надлез Надежда, бул. “Княгиня Мария Луиза”, надясно по бул. “Христо Ботев”, надясно по бул. “Сливница”, надясно по ул. “Опълченска” и наляво по бул. “Княгиня Мария Луиза” по маршрута двупосочно. ", "date": "2019.03.23", "title": "Ремонт на релси през уикенда, трамваи 6, 11 и 12 с променен маршрут"}
{"url": "https://offnews.bg/horoskop/horoskop-za-23-29-mart-ot-antonia-mechkova-698075.html", "text": "Предстоят нелеки дни в деловата сфера, но идеите ви са ОК и си струва да положите повече усилия, за да организирате точното им изпълнение. Още от уикенда Овните да бъдат внимателни с партньори и съмишленици, наблягат на приказки, а лозето иска мотика... Мнозина ще укротят темпото, от вторник до четвъртък не е време да изясняват деликатни теми в сътрудничество, имат куп задачи. Строгостта и всеотдайността ви са урок за малки и големи. Децата не ще го забравят, възрастните вкарвате в ред без кавги, не коментирайте грешки.Динамично 7-дневие, но дали можете да разчитате във всички дела на екип и рода? Група Телци имат амбициозни замисли и са готови да се сдърпат даже с близки, които не са на тяхна вълна през уикенда. Не е уместно, на Благовец ще проличи, че не сте взели предвид евентуални рискове, хич не се налагайте. Във вторник и сряда бъдете по-отстъпчиви, другите също имат идеи, от някои бихте извлекли добри дивиденти. Четвъртък е за нови планове, не за връщане към стари уговорки и мрънкане за чужди пропуски. Иначе сами се ощетявате...Мъчите се да изпипате всеки детайл в работата, а дали не губите перспектива? Част от Близнаците поемат и много обещания към колеги, познати и близки, но май трябва да търсят обиколни пътища за изпълнението. И в понеделник няма да споделяте притеснения по този повод, може да се наложи от някои идеи да се откажете за дълъг период, ако нямате условия. В сряда внимавайте на път, с нови хора и данни. В четвъртък може да решите проблеми с по-подходящи съюзници, предупрежденията от околни са важни. В любовта не се налагайте.Събота е начало на кратък период, в който трябва да контролирате амбиции и емоции, не всичко става както сте искали. И влюбените Раци да се държат на заден план, за да не им наложат някоя нежелана роля. В деловата сфера сте си кроили големи планове, но ситуацията налага друго. От понеделник уреждате административни и финансови въпроси по изискванията на шефа, от вторник до четвъртък пък изоставяте свои идеи. Ако може, забравете за всякакъв спор дори с по-близки. В петък виждате реален резултат от направения компромис.Периодът е доста динамичен, но ако поддържате баланса в отношенията, няма да ви ощетят и при по-неблаготворно стечение на обстоятелствата. Лъвовете се дразнят, че до Благовец остават в сянката на колеги и близки, макар че хвърлят много сили за изпълнение на задачи. Този понеделник и четвъртък уреждайте стриктно изяви и финанси, дори да не сте най-доволни от възможностите си. Нови шансове ще има в сряда и четвъртък, в петък бъдете отстъпчиви, не се месете и в чужди спорове. Търпението ще гарантира и щастието ви в любовта.При вас напрежението нараства, а деловите и личните ви неща не вървят зле. Е, част от Девите имат търкания с колеги, познати, близки, сега даже нарочно ограничават контактите. Споко, за Благовец неяснотите се разсейват, срещате хора, с които разбирателството е искрено и плодоносно. От сряда се връщате към стари идеи и връзки, трудът ще е тежък, но дава резултат и съюзите ще се хармонизират. Необвързаните откриват любовта, била наблизо, а на тях не им се е вярвало. Други получават ценни препоръки и влизат в отбрано общество...През тези 7 дни неведнъж ще решавате да се усамотите в свой свят – понякога заради лични проблеми, понякога заради прекалените претенции на околните към вас. Везните общуват умело и в понеделник и четвъртък ще се помъчат да изяснят някои от темите, да обединят усилия на познати и колеги в името на високи цели. В сряда не се претоварвайте излишно, знаете си своите задачи, а останалите в екипа трябва да поемат техните и да не ви се месят в работата. С такт прокарвайте стратегията си, а и в любовта така отстоявайте мнението си.Тези дни подсказват колко е важно да изясните отношения с близки и познати, пречки възникват, но ще ги преодолявате. Група Скорпиони мечтаят за лични начинания, май е по-разумно да действат в екип. На Благовец ще се убедите, че дейността така върви по-добре, а никой не може да ви засенчи. Във вторник давате много от себе си за общи успехи, не е време да се мъчите да печелите на или зад гърба на останалите. Четвъртък и петък са по-спокойни, разчитате на другите, пък и те на вас, ала не им позволявайте да се месят в чисто ваши дела.Периодът изисква да проявявате подчертана бдителност, задачи може да ви отведат сред нови хора и на път, да са свързани с малко позната дейност. Доста Стрелци ще приемат предизвикателства смело, от Благовец да се съобразяват с планове на влиятелни личности, до сряда-четвъртък те може да им подскажат интересни идеи, да им отправят доходни оферти. И в петък срещите обещават ненадейни шансове, обаче ако не сте премерени и предпазливи, ще има да се сърдите на себе си. В любовта – шанс за връзки, но не всички ще бъдат трайни. Периодът е напрегнат, през уикенда анализирайте по-сериозно грижи около финанси, сътрудници. Група Козирози да се пазят от преумора в сряда, после допълнителни проблеми ще създава и тяхната критичност. В четвъртък и петък е по-разумно да бъдете отстъпчиви, сговорчиви и ако с нещичко можете да помогнете на околните - да ги предпазвате от по-сериозни рискове. Мнозина ви имат доверие, то винаги е безценно за изпълнение на общи проекти, макар сега нищо да не става бързо. Трябва време, да преодолеете натрупани емоции.За вас – изнервящи дни, но ще намирате решение за проблемите и без спорове и усложнения с близки. В деловата сфера Водолеите се дразнят от клюките и егоизма на колеги, познати. Интриги да не ви плашат, с търпение ще налучкате път към сърцето на хората. На Благовец оценяват постоянството ви в работата, понякога чак се претоварвате. От вторник-сряда по-спокойно и по-резултатно изпълнявате задачите си, нови съюзи са успешни. В петък проявете търпение и благоразумие, има да уреждате лични въпроси. Любовта събира половинките...Сега сте нетърпеливи да свършите служебни и лични дела, да не се наложи да преработвате 2-3 пъти неща, които не сте се изяснили с близки, партньори, колеги, клиенти. Не те са виновните. Рибите с повече такт и проникновеност ще уловят подходящ момент за реализация на важните проекти, във вторник и сряда даже може да поразширят кръга на посветените. В петък поемате куп отговорности, претоварвате се. По-добре научете и другите къде е скрит ключ към успеха. Така постигнатото ще радва всички, но и на купон покажете мяра.", "date": "2019.03.23", "title": "Хороскоп за 23 – 29 март от Антония Мечкова"}
{"url": "https://offnews.bg/politika/vmro-provezhda-kongres-na-kojto-shte-reshi-kak-da-se-iavi-na-evroizbo-699895.html", "text": "Днес от 10.30 ч. започва работа VII-ият редовен конгрес на ВМРО – Българско национално движение.Той ще се проведе в зала „Европа“ на парк хотел „Москва“. Основна тема, която ще бъде коментирана на най-висшия форум на ВМРО, е какъв ЕС можем да очакваме след европейските избори през месец май.Ръководството на ВМРО ще направи отчет за свършеното от предния конгрес до момента. Делегатите ще изберат нови ръководни и контролни органи на партията. Отделна точка от дневния ред на заседанието е посветена на политиката на ВМРО и предстоящите избори за Европейски парламент.Лидерът на ВМРО, министър на отбраната и вицепремиер Красимир Каракачанов ще открие конгреса.Сред официалните гости са премиерът и председател на ПП „ГЕРБ“ Бойко Борисов, лидерите на партиите от КП „Обединени патриоти“, представители на българските общности зад граница, интелектуалци и общественици.По специална покана на българския евродепутат и заместник-председател на ВМРО Ангел Джамбазки на форума на партията гости ще са редица известни лица от семейството на европейските консерватори като председателят на АКРЕ – Ян Захрадил, Хавиер Мартин – член на испанската дясна политическа партия „Вокс“, Армин Хампел – депутат в Бундестага от „Алтернатива за Германия“, Адам Липински – заместник-председател на полската партия „Право и справедливост“, италианският сенатор от групата на „Лега“ – Мануел Вескови, членът на ЕП от датската народна партия – Андерс Вистисен, изпълнителният директор на АКРЕ – Ричард Милсом, евродепутатът от Финландия Юси Хала-ахо и евродепутатът от Румъния – Лауренти Ребега.", "date": "2019.03.23", "title": "ВМРО провежда конгрес, на който ще реши как да се яви на евроизборите"}
{"url": "https://offnews.bg/ikonomika/a1-s-parva-nagrada-ot-konkursa-kompania-na-godinata-699899.html", "text": "А1 получи поредно признание за своето ребрандиране – компанията бе отличена за ефективни комуникации в категория „Телекомуникации” от престижните награди „Компания на годината” на списание Business Lady.„Ребрандирането беше голямо предизвикателство за нас и съм много щастлив от резултатите, които постигнахме. Успяхме да надхвърлим всички очаквания и само 2 месеца след ребрандирането на практика всички знаеха, че вече сме А1. Наградата е за всички колеги от , които направиха това възможно и които продължават да дават най-доброто от себе си всеки ден. За нас ребрандингът не е просто смяна на лого и име – това е приключение, което започва много преди ребрандирането и продължава дълго след това”, сподели Симеон Донев, член на УС и старши директор „Маркетинг” на А1.През миналата година компанията премина през най-мащабната промяна в своята история. Основното предизвикателство беше не просто да се смени името и визуалния облик с идването на А1, а да се наложи нов стандарт на телеком пазара – с нови услуги в сектора, с високо ниво на експертиза и с по-добро клиентско обслужване. Позиционирането на бранда А1 не беше еднократен акт, а цялостен процес, който продължава и до днес с постоянен стремеж към усъвършенстване и подобряване.Измеренията на проекта изискваха и по-специален подход в комуникационно отношение. Новият бранд беше представен с мащабна рекламна кампания, серия от традиционни и нетрадиционни материали в медиите, публикации в социалните мрежи, специални събития и редица инициативи, компанията успя да достигне до всички целеви групи и да наложи новия бранд А1. За кратък период от време новото име беше припознато и стана разпознаваемо за всеки в България.Целта на „Компания на годината” е да се даде гласност на добрите бизнес практики, да се популяризира успешната индустрия в световен и локален мащаб, да се фокусира общественото внимание върху иновативни и актуални модели за управление на бизнеса и компанията, като по този начин се поощри предприемачеството сред българската общественост. A1 е традиционен победител в конкурса. През миналата година телекомът бе отличен с приза „Грижа за обществото и клиентски подход” в неговото четвърто издание.", "date": "2019.03.23", "title": "A1 с първа награда от конкурса Компания на годината"}
{"url": "https://offnews.bg/obshtestvo/slancheva-sabota-do-21-gradusa-dnes-699890.html", "text": "Днес ще преобладава слънчево време. По-значителни увеличения на облачността ще има над източната половина на страната, но вероятността за валежи е малка.Преобладаващите максимални температури ще са между 16 и 21 градуса, по-ниски ще останат в Североизточна България и по Черноморието: 10-14 градуса.Над Черноморието ще има по-значителни, временни увеличения на облачността, но вероятността за валежи е малка.Температурата на морската вода ще е 9-10 градуса. Вълнението на морето: 1-2 бала.Над планините ще преобладава слънчево време с по-значителни увеличения на облачността в следобедните часове, но валежи не се очакват. Ще духа умерен до силен вятър от север-североизток.Максималната температура на височина 1200 метра ще е около 9 градуса, на 2000 метра - около 3.", "date": "2019.03.23", "title": "Слънчева събота, до 21 градуса днес"}
{"url": "https://offnews.bg/futbol/penev-uredi-otstraniavaneto-na-nojbert-699898.html", "text": "Старши треньорът на ЦСКА Любослав Пенев спечели важна битка, която ще му развърже ръцете в близко бъдеще, информира \"Меридиан мач\". Той е успял да издейства раздялата с клуба на кондиционния треньор Томас Нойберт, който съвсем доскоро бе считан за непоклатим на \"Българска армия\".При назначаването си Пенев е поискал да вземе в екипа си свой доверен човек, който да отговаря за кондиционната подготовка.Пенев дълго време работи с Давид Родригес в националния отбор и Литекс, а преди това в ЦСКА дори бе докарал светилото Хесус Паредес. Шефовете в ЦСКА обаче твърдо му отказват понеже са на мнение, че Нойберт е важен за отбора, а и дясна ръка му е Кирил Динчев.Германецът е неизменно на \"Армията\", като беше част от екипите на Едуард Йорданеску, Христо Янев, Стамен Белчев и Нестор Ел Маестро. Пенев обаче е успял да издейства да освободят Нойберт от длъжност заради серията от контузии през този сезон и недоброто физическо състояние на играчите. Така временно Динчев ще осигури прехода, ползвайки методиката на Нойберт, а през лятото Пенев трябва да доведе испански специалист за поста.", "date": "2019.03.23", "title": "Пенев уреди отстраняването на Нойберт"}
{"url": "https://offnews.bg/obshtestvo/lidia-praznuva-imen-den-pochitame-parvata-hristianka-v-evropa-699861.html", "text": "Църквата почита днес първата християнка в Европа, имен ден празнуват съименичките на св. Лидия.Името е от гръцки произход. Според историците това не е истинското й име, а означава, че е лидийка, родом от Лидия. Тя била съпруга на Филит. Лидия била продавачка на платове и слушала заедно с другите жени какво говори Апостол Павел по време на мисията си в нейния град. Тя и цялото й семейство станали християни и приели Свети Павел Апостол да живее в дома им.Заради вярата си Лидия и Филит били заловени, измъчвани и изправени на съд. В тъмницата им се явил ангел, който им вдъхнал смелост да понасят страданията. Съпрузите били потопени в котел, пълен с масло и сяра. Лидия и Филит обаче оцелели, започнали да се молят и да благодарят на бога. След това те починали.", "date": "2019.03.23", "title": "Лидия празнува имен ден, почитаме първата християнка в Европа"}
{"url": "https://offnews.bg/sviat/vsiaka-shesta-chehkinia-na-30-godishna-vazrast-niama-da-ima-detca-699880.html", "text": "Около 18% от жените в Чехия на възраст от 30 до 40 години се очаква да останат бездетни, показва статистически анализ на чешкото обществено радио.Ако през 70-те и 80-те години само 5-7% от жените, живеещи в тогавашната комунистическа Чехословакия, не са имали деца, то сега прогнозите сочат, че в близките години всяка шеста чехкиня на възраст от 30 до 40 години ще остане бездетна.Звучи като много висока цифра, когато я сравните с коефициента на раждаемост при предишните поколения, но например в Германия, а също и в много южноевропейски страни, броят на бездетни жени вече е достигнал 20 процента. От тази гледна точка цифрата всъщност не е толкова изненадваща, коментира социологът Хана Хаскова от Чешката академия на науките.Разликата между Западна и Източна Европа е най-очевидна през 70-те и 80-те години: само около 6% от жените, родени в Чехословакия през 1960 г., остават без деца, в сравнение с 21% в Швейцария и 19% във Великобритания.Понастоящем най-много жени без деца има в Германия, Австрия и Швейцария - около 20%. В бившия Източен блок средният процент е около 10, но има тенденция за силно нарастване, както и при броя на жените само с едно дете.Въпреки учеличаващия се брой жени, които остават без деца по свой избор, много малко чехкини всъщност планират да не създават семейство:„Хората могат ретроспективно да реконструират моментите в живота си, които са ги накарали да останат бездетни. Но рядко е имало съзнателно решение, което да изключи родителството”, коментира Хана Хаскова.Причините за нарастващия брой бездетни жени в Чешката република са няколко: отлагането на плановете за деца за по-късна възраст - поради отдаване в кариерата или икономическа несигурност; но и проблеми при намирането на подходящ партньор или проблеми при забременяването.Данните също така показват, че 1/3 от жените с висше образование в Чехия, които сега са на 30 или 40 години, няма да имат деца.", "date": "2019.03.23", "title": "Всяка шеста чехкиня на 30-годишна възраст няма да има деца"}
{"url": "https://offnews.bg/futbol/kabral-napuska-levski-prez-liatoto-turtci-go-vzimat-bez-transferna-su-699896.html", "text": "Левски и Жерсон Кабрал почти сигурно ще се разделят през лятото, пише \"Меридиан мач\".Холандецът е получил няколко примамливи оферти от Турция и едва ли ще приеме условията, които му предлагат \"сините\", за да остане при тях.Според запознати на това се дължат и слабите му изяви напоследък. Крилото не бе особено деен срещу Лудогорец, както и в мача с Верея. Треньорът Георги Дерменджиев дори го привика на разговор, за да му направи забележка. Няма да е изненада, ако в скоро време Кабрал бъде забит на пейката, ако не бъде докрай лоялен към \"сините\".Холандецът попадна в полезрението на турски клубове още през януари покрай трансфера на Габриел Обертан от Левски в Ерзурумспор. \"Той може да се окаже доста добра инвестиция, ако не се разбере с Левски\", отбелязват в Турция, гледайки показателите на крилото. До този момент Жерсон има 8 гола и 6 асистенции.Най-вероятно в Левски ще успеят да задържат само един от чужденците с изтичащи договори. Това ще бъде защитникът Давид Яблонски.", "date": "2019.03.23", "title": "Кабрал напуска Левски през лятото, турци го взимат без трансферна сума"}
