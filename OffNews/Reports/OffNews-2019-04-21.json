{"url": "https://offnews.bg/obshtestvo/tv1000-s-minisezon-na-kuentin-tarantino-701631.html", "text": "Очаквайте минисезон на Куентин Тарантино по кино канала  от понеделник, 22 април.\"Гадни копилета\" с Брад Пит, Мелани Лорен, Кристоф Валц, Майкъл Фасбендър, Диане Крюгер можете да видите в понеделник, в 22:00 часа, и сряда, 24 април, в 23:50 часа.В окупираната от нацистите Франция група от еврейско-американски войници, известни като \"Копилетата\", са избрани да предизвикат ужас в Третия Райх като скалпират и брутално убиват нацисти.Култовият „Криминале“ се завръща по TV1000 в понеделник, 29 април, в 22:00 часа. Пътищата на двама наемни убийци, боксьор, съпруга на престъпен бос и обирджии на ресторант се преплитат в четири истории за насилие и изкупление.В ролите са Джон Траволта, Ума Търман, Самюъл Л. Джаксън и др.", "date": "2019.04.21", "title": "TV1000 с минисезон на Куентин Тарантино"}
{"url": "https://offnews.bg/ikonomika/kakvi-tcigari-pushi-balgarinat-tablitci-701583.html", "text": "В началото на годината Булгартабак закри и последната си работеща цигарена фабрика у нас - бившата технологична гордост Благоевград - БТ.Това се случва две години след като Бритиш Американ Табако (БАТ) купи марките на бившия ни цигарен монопол и започна производството им в Румъния, а на пазара на цигари у нас настъпиха доста сериозни размествания показват съвсем пресни маркетингови данни, с които OFFNews разполага. От някогашното важно за държавата ни производство на цигари в момента не е останало почти нищо. Но българинът не е спрял да пуши.Ето какви са данните за продажбите на цигари по производители.При отсъствието на \"Булгартабак\" от българския пазар категоричният номер едно на цигарения пазар у нас е именно БАТ.Според актуалните данни за търговията с папироси в края на март т. г. компанията държи пазарен дял от 40,2 процента. Спрямо същия месец на миналата година делът на световната компания се е повишил с 1,5 процентни пункта, показва статистиката от продажбите.На втора позиция остава гръцкия производител \"Карелия\", но с двойно по-нисък пазарен дял. Компанията, която е съсредоточила маркетинга си върху един-единствен бранд, държи 19,9 на сто от пазара у нас. На годишна база делът на \"Карелия\" спада с 0,6 процентни пунка.Третият голям дистрибутор у нас е Филип Морис Интернешънъл. През миналия месец неговият пазарен дял е бил 17,4 на сто и също намалява - с 1,1 процентни пункта спрямо март миналата година.Три други производители - Джапан Табако Интернешънъл, Кингс Табако и Импириал са в групата с пазарен дял под 10%. От тях най-голям е делът на JTI. Вносителят на Уинстън и Собрание държи 9,2% от пазара и бележи ръст с 0,6 процентни пункта на годишна база.На пета позиция по продажби остава българската компания \"Кингс Табако\", но пазарният ѝ дял съществено намалява. Към март т. г. той е едва 6,8% при 8% през същия месец на 2018 г.На последно място с пазарен дял от 6,6% е Импириал. Компанията обаче е подобрила представянето си, тъй като преди година е държала едва 5,8% от продажбите на цигари у нас. При най-популярните марки лидер продължава да бъде Карелия. Пазарният дял на тази марка в момента е 17,3 на сто при 17,7% преди година. И докато гръцките папироси се задържат на върха, то на втора позиция Ротманс успява да измести Марлборо. Преди година брандът на БАТ е бил чак на четвърто място с дял от 8,7%. Сега вече държи 14,3% от пазара. Марлборо са на трета позиция с дял от 9,9% при 11,5% преди година. Четвъртото място е за Виктори - 8,6%, петото за Ева - 7,3%, а шестото - за Дънхил 6,7%. Следват Давидов, Уинстън, Мерилин и Собрание. Именно последната марка е успяла да избута от челната десетица цигарите Кинг.", "date": "2019.04.21", "title": "Какви цигари пуши българинът (таблици)"}
{"url": "https://offnews.bg/sviat/atentat-sreshtu-lidera-na-opozitciata-v-turtcia-po-vreme-na-pogrebenie-701726.html", "text": "Лидерът на главната опозиционна Републиканска народна партия /РНП/ в Турция Кемал Кълъчдароглу бе нападнат от група мъже по време на погребението на загинал войник, предаде Анадолската агенция.Кълъчдароглу се включи в поклонението пред тялото на войника в село до Анкара, загинал в престрелка на турско-иракската граница, а след молитвената служба в джамията група мъже протестира срещу кюрдската ПКК и с ритници, сопи, камъни и юмруци нападна политика. Той бе охраняван от собствени гардове, както и от полиция и жандармерия, които незабавно го отдалечиха от мястото и го отведоха в близка къща, а тя бе оградена от кордон униформени. Автомобилът на Кълъчдароглу бе докаран пред временното му убежище, но бе потрошен с камъни от местните жители.Министърът на отбраната Хулуси Акар пристигна в къщата, приютила опозиционния лидер и призова насъбралите се около нея да запазят спокойствие. Кълъчдароглу бе изведен от района с брониран автомобил. Валията на Анкара Васип Шахин заяви, че са били взети всички мерки за сигурността на политика. Прокуратурата е започнала разследване по случая, проверяват се всички възможни версии, в това число връзка с тероризма.По време на предизборната кампания, а и преди това, представителите на управляващата Партия на справедливостта и развитието тръбяха, че републиканците на Кълъчдароглу са в тясна връзка с кюрдската ПКК и че целят разделение на нацията. Нападателите от погребението скандираха „Героите не умират, родината не се дели, проклета да е ПКК“.След парламентарните избори от 24 юни миналата година вътрешният министър Сюлейман Сойлу предупреди валиите /областните управители/ никога повече да не включват в официалния протокол общинските кметове от РНП по време на погребенията на убити военни, припомня опозиционният в. „Джумхуриет“. Сойлу препоръчал на републиканците да ходят на поклонения пред терористите от кюрдската ПКК. Според районния кмет нападателите не са били местни хора, но атентатът е бил организиран предварително. РНП поиска оставката на вътрешния министър Сойлу заради нападението върху Кълъчдароглу.", "date": "2019.04.21", "title": "Атентат срещу лидера на опозицията в Турция по време на погребение"}
{"url": "https://offnews.bg/turizam/polina-karastoianova-zadava-se-spad-na-turizma-darzhavata-triabva-ba-701698.html", "text": "- Госпожо Карастоянова, във вторник ще бъде годишната среща на Националния борд по туризъм. Какво ново се случва в този бранш?- Шестата годишна среща на Националния борд по туризъм се организира съвместно с ресорното министерство и министъра на туризма г-жа Николина Ангелкова, Столична община и всички институции, които имат отношение към развитието на българската икономика като цяло - комисията по икономическа политика към Народното събрание, кметове, четирите национално представени работодателски организации и над 150 представители на корпоративния сектор у нас от областта на технологиите, комуникациите, банки, финансови институции и големи производители. Изреждам всички участници в подробен ред, защото е важно да кажем, че това е годишната среща на върха на туристическия корпоративен сектор. Нашата основна задача като най-голямата работодателска организация в сектор Туризъм от една страна е да бъдем коректен партньор на държавните и публични институции в техните компетенции и правомощия да формират политиката в сектора, но от друга страна се стремим да бъдем проактивни, да бъдем коректив, да даваме компетентни решения по възникнали проблеми. Затова на срещата ни на 23-и април ние поставяме на фокус ключовите теми, които стоят на дневен ред пред туристическата ни индустрия. Голямата рамка - промяна на мащаба в провеждането на национална реклама на България на международните туристически пазари. За нея е необходим много по-голям финансов ресурс от средствата, които се заделят в момента. Имаме готовност да представим аргументирани предложения в това отношение.- Какъв би трябвало да е по размер този бюджет?- Механизмът за национален маркетинг и реклама би могъл да бъде цялостен и много ефективен. НБТ настоява 1 процент от приходите, които секторът генерира в националната икономика да бъдат реинвестирани в национална реклама и маркетинг. За 2017 г. приходите от туризъм са 6,9 милиарда лева, а за 2018 г. по неокончателни данни очакваме да надминат 8 милиарда лева. Искаме коренна промяна в модела, по който се определя и усвоява бюджетът за реклама, тъй като считаме, че конкурентоспособността на българския туристически продукт е пряко свързана със средствата, които се влагат.На второ място, ние предлагаме и вече работим с Министерството на туризма като конструктивни партньори върху европейски проект, който има за цел да анализира най-добрите практики в други развити като туристически дестинации държави за създаването и функционирането на специален туристически фонд за маркетинг и реклама, в който средствата да се генерират от много широк кръг участници, тъй като туризмът е мултипликатор за българското производство. Има мултиплицираща положителна икономическа роля за други отрасли. В разговорен смисъл можем да кажем, че те живеят и се развиват благодарение на туризма. За нас е важно този много широк кръг рецептори - в областта на леката промишленост, в производството на храни, на отличните вина, които България произвежда, на транспорт и други, да бъдат съпричастни във формирането на този фонд, който на широка база създаден, ще изисква малък процент или такса, това е въпрос на финансов инструментариум, начинът на съучастие. Той обаче в никакъв случай няма да е голям и да създаде някаква тежест на който и да е. Важното е да се сформира една голяма основа и този вече бюджет в съотвествие с добрите практики, които в момента анализираме, би могъл да се изразходва и в други дейности, които досега поради скромността на националния бюджет не са били реализирани.И не на последно място, когато говорим за парите, трябва да кажем, че с изключителна важност стои въпросът за необходимостта от спешен ресурс, който да бъде одобрен с решение на Министерския съвет за подкрепа на националната реклама в български и международни медии. Необходимо е, тъй като има ясни индикации, и нашите професионални оценки сочат, че тази година ще наблюдаваме своеобразен спад на основни пазари. Този спад, веднага трябва да подчертая, се дължи на независещи от нас обстоятелства, на една сравнително спокойна геополитическа обстановка в региона и на невероятно атрактивни, професионални и много добре финансово осигурени кампании, които провеждат нашите преки конкуренти - Турция, Гърция, Египет, Мароко, Тунис, Черна гора, Хърватия, Сърбия и Македония и дори. В този смисъл ние се обръщаме към министър-председателя и министъра на финансите да намерят време и да осмислят необходимостта от тази мярка, защото тя трябва да дойде сега, достатъчно бързо, за да можем да спасим късните записвания за предстоящия летен и ранните записвания за предстоящия зимен сезон. Работим в много тясна координация с министъра на туризма, имаме готовност да предложим ад хок най-ефективните възможно медийни кампании, които да достигнат до широк кръг потребители.Тук трябва да подчертая, че говорим не само за нашата експозиция на международните пазари, но и за фокуса върху българския турист. Ние сме убедени, че с по-активна, по-атракивна и допълнителна медийна реклама, бихме могли да спечелим избора на българските граждани за тяхната почивка.- Бихте ли казали конкретните мерки, с които да опитаме да спасим летния сезон?- Две са основните възможности да се действа бързо и ефективно в тази посока.  Едната е това, за което говорихме - спешен финансов ресурс за реклама. Нашето предложение е той да е в размер на 10 милиона лева, защото смятаме, че с тази сума бихме могли да покрием основни медийни комуникационни канали в България и чужбина, социални платформи, интернет комуникацията - всички възможни модерни начини да достигнем до максимален брой потенциални туристи. Трябва да кажем, че индикациите при ранните записвания може да бъде компенсиран при късните записвания. Но това може да стане само и единствено чрез много активна, професионална, бърза и дори агресивна реклама. Късните записвания също са сериозен процент и играят сериозна роля.Вторият аспект, разбира се, е да имаме стабилна политическа картина, която България следва да излъчва, защото все повече и повече хората се информират не само за дадености като климат, природни забележителности и културно-историческо наследство, но и следят много повече неща - начинът, по който се представя държавата в политически и икономически план, инвестиционен климат и други. Всички сигнали, които излъчва държавата и институциите ѝ, имат важно значение. Интелигентните хора формират избора за държавата, която да посетят на базата от много широк кръг от фактори, които са извън информацията в една туристическа брошура.- Една от темите на форума ви ще е конгресният туризъм, който е един от най-печелившите сегменти. Как София може да се превърне в център за събитиен туризъм?- За нас е важно да поставим тази тема за София с разбирането, че тогава, когато е разработен професионален модел за развитие на един град като център за конгресен и конферентен туризъм, лесно би могъл да бъде пренесен и на други места. Без никакво съмнение столицата е първият и най-важен център на внимание в нашата програма и с кмета Йорданка Фандъкова ние ще търсим възможност даденостите, които имаме в момента, ще ми позволите една метафора \"те са като частите на разглобен автомобил\", да ги сглобим в един механизъм и да се придвижим на международната карта като MICE дестинация. Това е терминът за Meetings, incentives, conferencing, events. Събирателното понятие включва всички различни възможности за прояви в рамките на един град - посещения под формата на бонус или награда към служители в корпоративния сектор, организиране на събития с културен, спортен, политически, научен или бизнес характер, класическите конференции и конгреси, които са календара на събития на международните организации и, разбира се, всякакъв вид местни фестивали и събития. Всичко това придава уникалност на едно място. Оттук нататък започва много сериозна и тежка работа по формирането на механизъм. Той съществува и дава гаранции за развитие единствено по начин показал отлични резултати в много европейски градове. Първата лига са Виена, Париж, Лондон, Рим, следвани от Будапеща, Варшава, Милано. След това идва ред на Краков, Букурещ и имаме известно психологическо предимство затова, че София все още е слабо позната като град за конферентен туризъм. Но трябва да е съвсем ясно, че единственият работещ модел за развитие и успешно позициониране минава през формиране на конгресна организация, в която мажоритарният собственик е общината, тъй като тя е най-големият бенефициент от всяко едно такова събитие. Втори, също много важен партньор, в този процес би трябвало да са БАН и университетите, защото те са членове на международните научни организации и те са единствените, които имат правомощия да канят и организират срещи на съответните международни организации в София. Едва на трето място идва групата на туристическия сектор, а това са 4 и 5-звездните хотели, защото повечето събития имат предпочитания към високия клас хотели, авиокомпаниите, превозвачите, преводачите, компаниите за охрана, всички специализирани услуги по провеждането на събития. Докато този механизъм не е на място и не е структуриран, нешето участие и опитите ще бъдат абсолютно палеативни. Развитието на конгресния туризъм е дългосрочен процес. Повечето големи събития на международните туристически изложения и конференции се развиват като процедура и се осъществяват в период от 3,5 и дори 8 години напред. - През последните 2-3 години благодарение на нискотарифните авиокомпании София се напълни с туристи. В каква посока трябва да са насочени усилията на общината към тях?- Работим вече за оптимизиране на тази даденост, за която ме питате. Неслучайно новаторската дискусия в рамките на 6-ата годишна среща на НБТ е за умния град. Това е съвременната концепция, която провокира вниманието на целия корпоративен сектор и е изключително привлекателна за интелигентните млади хора. Какво означава един турист да попадне в един умен град? Това е съвременното удобство всеки един от нас чрез мобилния си телефон да държи в ръката си образно казано цялата информация за мястото, в което се намира. Това прави един град по-привлекателен в два важни аспекта. От една страна туристите с включването на мобилните си устройства имат достъп до интелигентна и многоезична информация, а вторият аспект се отнася до деловите посещения. В този случай лесно достъпната информация ще има още по-висока добавена стойност, защото доскоро туризмът се развиваше на плоскостта на конкуренцията между хотели, ресторанти, кухнята, винената листа, природните и културни забележителности. Но нека да кажем, че днес професионалната провокация, най-голямата конкурентна среда е всъщност с времето. Колкото по-бързо успеем да предоставим нужната информация на всеки човек, който дори неволно е обърнал погледа си към България, толкова по-успешни ще бъдем.- Работи ли се вече в посока за превръщането на София в умен туристически град?- Да. На форума ни ще коментираме темата за умните градове. Там ще срещнем представителите на водещите технологични и комуникационни компании със заместник-кмета на София Дончо Барбалов и други ангажирани с развитието на тези проекти компании. Всъщност умният град е една синергия между свързаност, сигурност, мобилност и екология. Това са обвързани системи, базисни, изключително важни за движението, а туризмът в крайна сметка е придвижване от едно туристическо място в друго и тяхната обезпеченост от гледна точка на инфраструктура, на комуникация, достъпност и завършен туристически продукт.Затова и бяхме изключително заинтригувани да проследим една инициатива на ЕК за своеобразни номинации по аналогия с градовете културни столици на Европа, която е създадена с идеята да представя смарт сити градове за туризъм в Европа. Ние смятаме, че имаме всички основания и сме готови във вторник на 6-ата годишна среща на Националния борд по туризъм да обединим усилията си и да предложим София да бъде подготвена и да се включи в тази инициатива, да търси възможност за своето представяне", "date": "2019.04.21", "title": "Полина Карастоянова: Задава се спад на туризма, държавата трябва бързо да отпусне пари за реклама"}
{"url": "https://offnews.bg/sviat/rosneft-goni-rojters-ot-rusia-zaradi-kritichni-publikatcii-701723.html", "text": "Компанията „Роснефт“ ще се обърне към Федералната служба за сигурност с искане да бъде забранена дейността на международната информационна агенция Ройтерс в Русия, съобщава „Новая газета“.Повод за това искане е публикация, според която руската държавна енергийна компания помага на Венецуела да заобикаля санкциите, наложени от САЩ през януари т.г. В статията на Ройтерс се уточнява, че „Роснефт“ играе ролята на медиатор между държавната петролно-газова компания PDVSA и нейните клиенти, купуващи венецуелски нефт. Експертите прогнозират, че тази ситуация може да стане причина за въвеждането на нови американски санкции срещу Русия.В изявлението, публикувано в сайта на руската компания, текстът на Ройтерс е наречен „откровена лъжа, а агенцията е определена като „псевдоагенция“. „Тази структура системно се занимава със създаването и разпространението на целенасочена дезинформация, легализиране на слухове в интерес на поръчителите, измисля си информационни поводи с цел да нанесе поражения на руската икономика, на руските компании и на руската държава“, се посочва в изявлението.На 18 април Ройтерс написа за схемата, с която Венецуела избягва американските санкции с помощта на „Роснефт“ и се позова на официални източници и документи – PDVSA прехвърляла фактурите на своите клиенти в руската компания, която ги заплащала и си удържала комисионна. „Роснефт“ при това е получавала от клиентите на венецуелската компания парите за пълната стойност на петрола.В схемата е замесена индийската компания Reliance Industries Ltd, закупила от PDVSA 390 500 барела нефт само за ден през март т.г., т.е. 40% от общия венецуелски експорт за същия ден. Финансовият директор на Reliance Industries Ltd Шрикант Венкатачари е потвърдил пред Ройтерс, че дружеството му е купувало венецуелски петрол чрез руски и китайски компании. Освен това PDVSA не е получавала печалбите, с петролни доставки Венецуела погасявала дълговете си към Русия и Китай.Източник на Ройтерс е заявил, че PDVSA предоставя задълженията си на „Роснефт“, част от парите се превежда чрез руско-венецуелската банка Еврофинанс Моснарбанк, която попадна под санкциите на САЩ през март т.г. По-рано агенцията пресметна, че руското правителство и „Роснефт“ са вложили във венецуелската икономика около 17 млрд.долара през последните няколко години.Публикуването на подобни сведения бе определено от руската компания като „противоправна дейност“, поради което Ройтерс повече не можела да се приема като информационна агенция и средство за масова информация. Именно затова Ройтерс следва да прекрати функционирането си на територията на Русия, считат в „Роснефт“.В руското законодателство не съществува юридическа процедура, позволяваща блокиране на чуждестранна медия на територията на Русия, твърди директорката на Центъра за правна защита Галина Арапова. Според нея може да блокиран отделен текст, но да се забрани изцяло дейността на чуждестранно издание е невъзможно. „Ако не ви харесва текст – подайте иск за защита на бизнес-репутацията си. Ако смятате, че са нарушени други норми, то нашата Държавна дума е предвидила твърде широк спектър от възможности за блокиране на публикации в Русия за всичко, което искате. Но в Руската федерация вие не можете да забраните пълния достъп до конкретна медия, такъв механизъм у нас не съществува“, коментира юристката.Говорителят на „Роснефт“ Михаил Леонтиев пред Business FM казва, че става дума за гарантиране на националната сигурност, затова няма смисъл да се занимават със съда, а трябва незабавно да се отиде във Федералната служба за сигурност. Използването на категории като националната сигурност в подобни ситуации е злоупотреба с правото на сезиране на правоохранителни органи, зад които стоят политически мотиви, подчертава Галина Арапова. Според нея изобщо не е работа на ФСБ да се занимава с разглеждане на текстове, които не са се харесали на шефа на компанията Игор Сечин, а и при липсата на правни механизми за забрана на Ройтерс в Русия е ясно, че от нея се иска невъзможното.През март т.г. Руската дума прие закон за фейк-новините, забраняващ разпространението на недостоверна обществено-значима информация. Той позволява на Роскомнадзор да блокира публикации в медиите при досъдебен режим. Компанията „Роснефт“, оглавявана от Сечин, предявява претенции към медиите не за пръв път и е подавала искове само срещу руски издания. Сред тях са „Ведомости“, РБК, руското издание на Forbes и „Новая газета“.", "date": "2019.04.21", "title": "'Роснефт' гони 'Ройтерс' от Русия заради критични публикации"}
{"url": "https://offnews.bg/sviat/slon-ubi-petima-dushi-za-edna-nosht-701727.html", "text": "Разярен слон е стъпкал и убил петима души за една нощ в индийския щат Одиша, съобщава сайтът Хинду, цитиран от БТА.Най-напред животното нападнало трима души по време на нощния им сън на верандата им в село Сандха. Всички те почнали на място. След набега си слонът стъпкал още един човек в същото населено място. Един час по-късно, в селцето Сандхапад, разположено на няколко километра от Сандхи, животното погубило и пети човек, чиято самоличност все още не е установена.Нападенията на слонове са голям проблем за хората от щата Одиша. По данни на Дружеството за защита на дивата природа, през последните 9 години по този трагичен начин живота са си загубили 661 души.", "date": "2019.04.21", "title": "Слон уби петима души за една нощ"}
{"url": "https://offnews.bg/sviat/zelenski-si-pokaza-biuletinata-i-politciata-se-iavi-v-shtaba-mu-701724.html", "text": "В деня на втория тур на президентските избори в Украйна претендентът за поста Володимир Зеленски се сдоби с протокол за административно нарушение, защото показал пред журналистите попълнената си бюлетина, съобщава Интерфакс.Протоколът е връчен на шоумена-кандидат за държавен глава от униформени полицаи. „Нов президент – нови правила. Всички са длъжни да живеят според закона. На Зеленски връчват протокол за административно нарушение, защото си показа бюлетината“, написа във Фейсбук говорителят на изборния щаб на артиста Дмитрий Разумков. Той публикува и снимки, на които се вижда как полицейски служители в присъствието на Зеленски попълват съответните документи.След като упражни вота си в изборната секция, Зеленски вдигна попълнената си бюлетина, на която кръстчето е поставено срещу неговата фамилия. По-рано от вътрешното министерство в Украйна съобщиха, че са се заинтересували от информацията за въпросното поведение на кандидата и обещаха да дадат правна оценка на това събитие. Според украинското законодателство разкриването на попълнена бюлетина е нарушение. Сега Зеленски е заплашен с глоба до около 190 долара.РИА Новости цитира данни от екзитпол-проучванията, според които към обяд шоуменът събира 71, 8% от гласовете на втория тур, а настоящият президент Порошенко – едва 28,2%. Анонимно са анкетирани 16 500 избиратели, след като са упражнили вота си.", "date": "2019.04.21", "title": "Зеленски си показа бюлетината и полицията се яви в щаба му"}
{"url": "https://offnews.bg/obshtestvo/chez-sgashti-bogatashi-krali-tok-za-7-hil-na-mesetc-701720.html", "text": "Компанията за доставка на ток ЧЕЗ е хванала кражба на ток в луксозна нова сграда, намираща се на софийския булевард \"България\" в размер на 7000 лева на месец.От дружеството уточняват, че са засекли кабел с голяма мощност, който е бил включен направо към електромерното табло, от което са отклонявани 35 хиляди киловата ток на месец, което се равнява на това, което биха изхарчили 70 средностатистически домакинства за 30 дни.Присъединението е използвано за захранване на бойлери и на климатичната система на сградата и на общите ѝ части, установиха разследващите. С цел да прикритият нарушението, извършителите са прерязали кабелите под напрежение, предизвиквайки късо съединение и прекъсване на електрозахранването за цялата сграда.По случая е заведено досъдебно производство.", "date": "2019.04.21", "title": "ЧЕЗ сгащи богаташи, крали ток за 7 хил. на месец"}
{"url": "https://offnews.bg/izvan-terena/futbolen-klub-pusna-ekipi-s-lika-na-lenin-701714.html", "text": "Лимитирана серия фланелки с лика на Владимир Илич Ленин пусна футболния клуб от родния му град ФК Волга.Тимът от град Уляновск, който е наречен така на името на родения преди 149 години на 22 април революционер, играе в долните нива на руския професионален футбол, а играчите ще излязат със специалните екипи в двубоя с Челябинск.Двата тима не са директни конкуренти, тъй като Челябинск върви едва девети в класирането в зона Урал-Поволжие, докато земляците на Ленин са трети и се борят за промоция.", "date": "2019.04.21", "title": "Футболен клуб пусна екипи с лика на Ленин"}
{"url": "https://offnews.bg/obshtestvo/mvnr-ne-poseshtavajte-religiozni-hramove-ne-hodete-na-mesta-s-mnogo-701729.html", "text": "По информация на посолството ни в Индия към този момент няма данни за пострадали български граждани при осемте терористичните атаки в църкви и хотели в Шри Ланка, съобщават от Министерството на външните работи.Засега информациите са за общо над 185 загинали, вследствие на експлозиите.В един от пострадалите хотели в град Коломбо се намират шестима български граждани, които са в безопасност. Те имат връзка с посолството в Делхи, с оглед оказване на съдействие при необходимост.Вицепремиерът и министър на външните работи Екатерина Захариева изпрати съболезнователна телеграма до Тилак Марапана, министър на външните работи на Шри Ланка, и осъди насилието във връзка с терористичните атаки в страната, довели до множество жертви и ранени.Правителството на Шри Ланка е обявило вечерен час от 18.00 вечерта до 06.00 сутринта местно време, който влиза в сила веднага след обявяването му.Към момента летището в Коломбо функционира в нормален режим със засилена охрана, но придвижването към него е затруднено, поради вечерния час.Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации.При нужда, българските граждани могат да се свържат с посолството на Република България в Делхи на тел.: + 91 11 26115549; +91 11 26115550 или при извънредна ситуация и в извън работно време на тел.: + 91 9910999498.Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.04.21", "title": "МВнР: Не посещавайте религиозни храмове, не ходете на места с много хора в Шри Ланка"}
{"url": "https://offnews.bg/politika/parvan-simeonov-niama-iznenada-che-bsp-izprevari-gerb-701733.html", "text": "По-скоро е очаквана (тенденцията БСП да изпревари ГЕРБ), каза пред БНР Първан Симеонов от „Галъп интернешънъл“ по повод последното социологическо изследване на агенцията, което даде преднина от 1,1% на левицата пред управляващата в момента партия.По думите му не могат да бъдат пренебрегнати дяловете на „Атака“, на АБВ, на НФСБ, на „Възраждане“, на „Движение България на гражданите“.Според него формулата за представителство в Европарламента от днешна гледна точка е нещо като 3+3.„Бързам да кажа, че това не е прогноза за изборен резултат, кампанията предстои, това е моментна снимка“, посочи още Симеонов.", "date": "2019.04.21", "title": "Първан Симеонов: Няма изненада, че БСП изпревари ГЕРБ"}
{"url": "https://offnews.bg/leka-atletika/svetoven-shampion-dade-start-na-a1-atletika-za-mladezhi-701722.html", "text": "Легендарният български спринтьор и световен шампион на 200 м Николай Антонов - Таланта даде старта на петия сезон в популярната верига състезания за \"А1 атлетика за младежи\". Стартът тази година бе в Шабла.Пламен Аршев и Христина Койнова от варненския клуб „Супер спорт“ спечелиха убедително в студеното и ветровито време на стадиона в Шабла. Всички деца участвали в надпреварата бяха наградени от кмета на община Шабла Мариян Жечев и световния и европейски шампион на 200 м в зала Николай Антонов, като получиха грамоти и подаръци от един от партньорите на БФЛА – А1.„А1 Атлетика за младежи” е една от емблемите на нашето партньорство с Федерацията по лека атлетика и със сигурност е сред най-популярните спортни програми сред подрастващите в България, коментира Илияна Захариева, директор \"Корпоративни комуникации\" на най-големия български телеком А1. - Гордеем се с инициативата, защото тя дава път на онези, които след време ще представят страната ни на най-големите спортни форуми.Радвам се, че с „Атлетика за младежи” А1 за пореден път доказва, че държи на дългосрочните проекти, които носят положителна промяна. Всеки път се повтаряме, но е важно да се знае, че А1 ще продължава да подкрепя българския спорт, който както винаги се доказва като един от най-авторитетните посланици на страната ни по света”.На старта в Шабла Аршев бе най-добър във трите дисциплини на състезанието със 7.5 на 60 м, 5.25 в скока на дължина и 2:29.6 на 800 м. Така той събра 233 точки на трибоя. Борбата бе за следвашите две места на почетната стълбичка, където Станислав Колев (Хеброс – Харманли) се наложи със 186 точки (8.0-4.79-2:40.7) срещу 184 точки на Даниел Ангелов (Дунав – Русе), който записа 8.2-4.77 и 2:36.2. Извън тройката със 181 точки остана Димитър Костадинов (Добруджа – Добрич) – 8.0-4.71 и 2:43.3.При момичетата Койнова също беше с класи над другите с 213 точки (7.9 на 60 м, 4.12 на скок дължина и 1:46.1 на 600 м). Съотборничката й Даная Захариева зае второто място със 191 точки (8.1-4.57-2:00.8), а Сияна Казанджиева (Черно море Атлетик – Варна) е трета със 186 (8.1-4.08-1:54.8). Следващият кръг на веригата е на 23 април (вторник) на Националния стадион „Васил Левски“ в София преди турнира „Цветанка Христова“.", "date": "2019.04.21", "title": "Световен шампион даде старт  на \"А1 атлетика за младежи\""}
{"url": "https://offnews.bg/tenis/fonini-specheli-parva-titla-ot-mastars-v-monte-karlo-701734.html", "text": "Италианецът Фабио Фонини спечели титлата в тенис турнира от сериите \"Мастърс\" в Монте Карло след успех с 6:3, 6:4 над сърбина Душан Лайович във финала. Това е първа титла за италианеца в събитие от най-високата категория на АТР.Нещо повече - той е първият италианец от 1968 година насам, който постига подобен успех. За последно това стори Никола Пиетранжели. Поставеният под номер 13 в схемата Фонини, който в събота сензационно елиминира 11-кратния първенец на червените кортове в Княжеството Рафаел Надал, стигна до успеха след 96 минути игра. От своя страна Лайович отстрани в полуфиналите руснака Даниил Медведев.Той влезе в ролята на фаворит в срещата, но първи се оказа в ролята на догонващ, тъй като Лайович направи ранен пробив за 2:1.Последваха обаче четири последователни гейма за италианеца, който затвори първата част след 45 минути игра.В началото на втория сет Фонини и Лайович си размениха по един пробив, а решителният момент в сета дойде в петия гейм, когато италианецът реализира нов пробив, за да завоюва деветата си титла от турнири на АТР и първата за 2019 година.", "date": "2019.04.21", "title": "Фонини спечели първа титла от Мастърс в Монте Карло"}
{"url": "https://offnews.bg/sviat/rusia-spria-da-dava-ubezhishte-na-sirijski-bezhantci-701728.html", "text": "От 2018 г. Русия практически спря да предоставя убежища на граждани на Сирия и отказва да ги продължава за тези, които преди са се сдобили, пише „Коммерсантъ“.Правозащитници от организацията „Гражданско съдействие“ твърдят, че за една година броят на сирийците, получили статут на временно убежище в Руската федерация, е спаднал с 30%. Руските съдилища обясняват отказите с позицията на министерството на отбраната, според която войната в Сирия е приключила и животът там е станал спокоен. Правозащитниците недоумяват защо при такъв случай външното министерство официално не препоръчва на руснаците да пътуват до Сирия, след като „гражданската война там продължава“.Анализаторът от организацията Константин Троицки е проучил статистиката на вътрешното министерство от 2012 г. и е подготвил доклад за положението на сирийските граждани в Русия, в който се посочва, че „държавните миграционни и силови ведомства целенасочено създават крайно тежки условия за бежанците“. В началото на доклада се подчертава, че в продължение на целия военен конфликт Русия практически не е предоставяла на сирийците статут на бежанци. От 2 585 заявления, подадени от началото на войната през 2011 г., миграционната служба е удовлетворила само едно. Друг бежанец от Сирия е бил регистриран преди началото на войната.Руското законодателство предвижда още един статут за гражданите на страните, където има военни конфликти – временно убежище, което трябва да бъде продължавано всяка година. „Но далеч не всички сирийци успяват да поискат този статут – често заради откровеното нежелание на чиновниците да приемат заявленията им“, се посочва в доклада. Според данните на правозащитниците през 2014 г. в Русия са се намирали 1 162 сирийци с временен статут. Но от началото на миналата година руските власти са започнали масово да отказват продължение. На 1 януари 2018 г. са регистрирани 1 128 граждани на Сирия, а към 1 януари т.г. те са само 826 души, спадът е почти 30%.Отказите на държавната миграционна служба да предоставя временно убежище на сирийците през 2018 г. са абсолютно цинични, непрофесионални, дезинформиращи и просто с абсурдни твърдения, смятат правозащитниците. Според тях при отказите си чиновниците се позовават на позицията на министерството на отбраната за „стабилизиране на обстановката в Сирийската Арабска република“ и че „около 100% от сирийската територия се намира под контрола на правителствените войски“.Правозащитниците не вярват на тези твърдения. Те се аргументират с доклада на Независимата международна комисия на ООН, където се говори за продължаващи бомбардировки и кървави сблъсъци в редица региони на Сирия и за жертви сред гражданското население, в това число жени, деца и възрастни хора. Организацията им посочва, че външното министерство на Русия до момента не препоръчва на руските граждани да посещават Сирия заради това, че „в страната има гражданска война, съпроводена с насилие върху мирното население и терористични актове“. В доклада се посочва, че в защитата на основните човешки права не следва да се прилагат двойни стандарти и разделение на базата на националната принадлежност.В предишни публикации „Коммерсантъ“ съобщаваше, че през 2018 г. Върховният съд не е разглеждал жалбите на десетки сирийци срещу отказите за предоставяне на временно убежище. Тогава съдът е определил, че „събитията на територията на Сирия имат специфичните характеристики на антитерористичната операция, а не са класическо противопоставяне с ярко изразена фронтова линия“. От това съдът прави извода, че в Сирия хората не могат да бъдат подложени на „лично преследване и нехуманно отношение“.„През последната година ситуацията в много райони в Сирия значително се подобри, ако говорим за края на бойните действия. Но остават социалните проблеми – няма жилища, нормални санитарни условия, бензин. А главното е, че малко страни са готови да дават пари за реконструкцията в Сирия, докато не се намери политическо решение. Въпросът е и в това, необходимо ли е бежанците да се завърнат в самия сирийски режим. Особено за младите мъже, много от които не подкрепят политиката на Дамаск. Безусловно, на думи се декларира обратното, особено под натиска на Русия, която настоява бежанците да се завърнат, за да се обяви краят на войната в Сирия“, коментира ръководителят на Центъра за арабски и ислямски изследвания Василий Кузнецов.", "date": "2019.04.21", "title": "Русия спря да дава убежище на сирийски бежанци"}
{"url": "https://offnews.bg/bojni/iznasilena-kato-dete-boksiorka-iska-da-se-bie-sreshtu-mazhe-701715.html", "text": "Най-добрата професионална боксьорка в средната категория Клариса Шийлдс не спира да афишира амбицията си да се бие срещу мъжете от елита на бойния спорт. Наскоро 24-годишната американка постигна най-голявата победа в кариерата си, като срази на ринга Кристина Хамер с единодушно съдийско решение. \"Аз съм най-великата боксьорка в историята\", скромно отбеляза Шийлдс и хвърли ръкавицата на асове като Генадий Головкин, Шон Портър и други. В детството си Шийлдс има болезнен спомен от мъжете - като петгодишна тя е била изнасилена от мъжа, с когото е живеела тогава майка й. Тя не е могла да разкаже на никого, тъй като е изоставала с развитието си и все още не е говорела. Тя показва със знаци на баба си какво й е сторил приятелят на майка й, след което е изведена от дома и записана на логопед и невропатолог, които й помагат да започне да говори.Шийлдс е олимпийска шампионка, а в момента държи поясите на федерациите WBA, IBF, WBC, WBO и списание The Ring.Според Шон Портър обаче тя много бърза с желанието си да излезе на ринга срещу елита в средната категория на мъжкия бокс.\"Очевидно е, че отстъпва физически. Мъжкият бокс е на по-високо ниво. Ако иска да се боксира с мъже, да започне от най-ниското стъпало и да се изкачи в ранглистата. Тя не може просто защото така е преценила да получи възможност да се боксира с истински шампиони\", коментира Портър пред TMZ.", "date": "2019.04.21", "title": "Изнасилена като дете боксьорка иска да се бие срещу мъже"}
{"url": "https://offnews.bg/kultura/pochina-obichanata-aktrisa-violeta-gindeva-701730.html", "text": "На 72-годишна възраст почина голямата българска актриса Вилета Гиндева, съобщиха от Народния театър \"Иван Вазов\".Актрисата ни напусна след кратко боледуване.Вилета Гиндева е родена е на 14 юни 1946 г. в Сливен. Завършва актьорско майсторство за драматичен театър в класа на професор Желчо Мандаджиев във ВИТИЗ през 1968 г. Играе в Драматичен театър „Сава Огнянов“ Русе (1968 – 1969), Народен театър „Иван Вазов“ (1969 – 1971), Театър „София“ (1971 – 1974), Народен театър „Иван Вазов“ (1974 – 1993), Нов драматичен театър „Сълза и смях“ (от 1994). Директор на кафе-театъра в кафе-бар „София“ от 1998.Ще запомним актрисата с ролите й в „Черните ангели” и „Чичо Кръстник”, в които си партнира със Стефан Данаилов, Йосиф Сърчаджиев, Апостол Карамитев, Коста Цонев и др.От 2008 г. Виолета Гиндева преподаваше актьорско майсторство в Пловдивския университет „Паисий Хилендарски“ с асистент Михаил Ботевски.Поклон пред паметта й!", "date": "2019.04.21", "title": "Почина обичаната актриса Виолета Гиндева"}
{"url": "https://offnews.bg/snukar/mark-uiliams-startira-zashtitata-na-svetovnata-si-titla-s-pobeda-nad-m-701681.html", "text": "Марк Уилямс започна с победа защитата на титлата си от миналата година, след като се наложи с 10:7 фрейма над квалификанта Мартин Гулд в първия двубой от световното първенство по снукър шефийлдския театър \"Крусибъл\".Уелския дракон имаше аванс от 6:3 след първата сесия и не позволи да се стигне до обрат. Уилямс спечели първия сегмент от вечерната сесия и дръпна с 9:4, като изглеждаше, че доста по-бързо ще си осигури прогрес към осминафиналите, но Гулд спечели следващите три фрейма.В крайна сметка до изненада не се стигна и трикратният първенец на планетата продължи напред. В следващата фаза на турнира той ще очаква победителя от двойката Дейвид Гилбърт - Джо Пери.В друга среща Лука Бресел демонстрира великолепна форма и поведе на Гари Уилсън с 5:4. Той успя да реализира брейкове от 74, 88 и 131, преди Уилсън да затвори сегмента със серия от 72. Двамата ще довършат битката в 16:30 часа в неделя.", "date": "2019.04.21", "title": "Марк Уилямс стартира защитата на световната си титла с победа над Мартин Гулд"}
{"url": "https://offnews.bg/sviat/komikat-zelenski-razbi-poroshenko-i-e-noviat-prezident-na-ukrajna-701736.html", "text": "Комикът Владимир Зеленски печели с убедителна победа на президентските избори в Украйна, показва екзит пол проучване. 41-годишният кандидат, чиито единствен политически опит е да изпълни ролята на държавен глава в телевизионен сериал, е получил 73% от вота, сочи проучването, цитирано от БГНЕС.Досегашният президент Петро Порошенко получава едва 25% от гласовете, като губи във всички региони на страната, включително и в западната й част, където традиционно има силна подкрепа.Веднага след като научи, че е спечелил вота, Зеленски заяви:Той обеща, никога да не изостави украинския народ.Владимир Зеленски (41 г.) e актьорът, който изигра Наполеон и президента на Украйна в кинокомедия.Роден в Кривой Рог, той получава юридическо образование, но не работи дори ден по своята специалност. Той създава успешно студио, което произвежда хумористични предавания, комедийни филми и сериали. В един от тях - \"Слуга на народа\" - Зеленски играе учител, който става президент на Украйна.В първия си законопроект той призовава хората да могат да определят задачите на властта чрез референдуми. Всеки бизнесмен да може да легализира доходите си срещу 5% от тях. Всяко дете ще може да натрупа в своята сметка доходи от продажбата на държавни природни богатства. Монетизиране на помощи и субсидии. Украйна да се превърне в световен лидер в продажбата на екологични храни. Това са част от залегналите идеи на Зеленски.Досегашният президент на Украйна Петро Порошенко призна победата на комика Владимир Зеленски.Той каза, че вотът е бил честен и обеща партията му да защити курса на Украйна към ЕС и НАТО. Петро Порошенко обеща преди да напусне президентството да подпише Закона за езика, ако Върховната Рада го приеме следващата седмица.Въпреки поражението, Порошенко обеща да остане в политиката. Порошенко се появи в предизборния си щаб, където беше посрещнат с аплодисменти. Той се усмихваше и се ръкуваше с всички присъстващи, въпреки съкрушителните за него данни от вота.", "date": "2019.04.21", "title": "Комикът Зеленски разби Порошенко и е новият президент на Украйна"}
{"url": "https://offnews.bg/sviat/zelenski-se-gotvi-da-pobedi-na-balotazha-za-prezident-na-ukrajna-dnes-701702.html", "text": "Досегашният президент на Украйна Петро Порошенко излиза на балотаж срещу комика Володимир Зеленски за лидерството на страната. Статистическите проверки до момента показват, че актьорът ще победи решително, предава БНР.По-рано през седмицата на Олимпийския стадион в столицата Киев двамата проведоха остър дебат, по време на който Зеленски обвини Порошенко в корупция: „Аз просто съм човек, обикновен човек, дошъл да разбие системата. Проблемът дори не е, че корумпирахте хората, а че ни отнехте пет години. Аз не съм ваш опонент, аз съм вашата присъда.“Настоящият президент не му остана длъжен и отвърна, че комикът, на свой ред, ще направи не само себе си, но и родината си за смях по света, ако бъде избран: „Имаме само красива опаковка, под която всеки може да намери желаното. Изправени сме пред външни предизвикателства и проблеми, които изискват кураж и международен опит от президента.“В първия тур на вота Зеленски получи 30% от гласовете. Порошенко беше подкрепен от 16 на сто от избирателите.", "date": "2019.04.21", "title": "Зеленски се готви да победи на балотажа за президент на Украйна днес"}
{"url": "https://offnews.bg/futbol/rakovodstvoto-na-tcska-s-ofitcialna-pozitcia-za-gafa-s-aleksandar-kost-701699.html", "text": "Клубното ръководоство на ЦСКА излезе с официална позиция по повод гафа, заради който не последва минута мълчание с която да почетат легендата на Левски и българския футбол Александър Костов. След срещата между червени и сини изпълнителният директор на тима от \"Герена\" Павел Колев заяви пред журналистите, че клубът е искал да почете своята легенда, но това не се е случило. Ето какво написаха от ЦСКА на официалния си сайт:\"Армейци,по повод изнесената в медиите информация от страна на Левски, че нашият клуб не се е включил в едноминутното мълчание като почит към бившия им футболист Александър Костов, сме длъжни да заявим следното:Към нас не е отправяна по никакъв начин и от никого молба за подобна инициатива. Никой от синия клуб, по никакъв начин, не е дори споменавал за такова желание - нито на ниво ръководители, нито в кореспонденция през седмицата и най-вече на техническата конференция преди самата среща. Делегатът на двубоя Христо Ботев категорично потвърди пред наши представители, че подобно желание не е постъпвало и при него.ЦСКА винаги е уважавал спортните легенди на България. Сашо Костов е забележителен играч в историята на Левски и ние без никакъв проблем и с нужното уважение щяхме да откликнем. Такава молба обаче нямаше - нито в писмена, устна, официална и неофициална форма. Ако някой не си е свършил работата и не е осъществил нужната комуникация с нас, то със сигурност вината не е в ЦСКА.\"", "date": "2019.04.21", "title": "Ръководството на ЦСКА с официална позиция за гафа с Александър Костов"}
{"url": "https://offnews.bg/futbol/ronaldo-ostavam-v-iuventus-na-1000-protcenta-tova-beshe-godina-na-ad-701713.html", "text": "Нападателят на Ювентус Кристиано Роналдо опроверга твърденията, че може да напусне италианския тим преди края на договора си, който изтича през 2022 година. Ювентус снощи си гарантира осма поредна титла в Скудето след успех с 2:1 над Фиорентина, а португалецът стана първият футболист в историята, печелил шампионска титла в Англия, Испания и Италия.“Това беше много добра година, година на адаптация. Ние спечелихме Суперкупата на Италия, Скудето… Чувствам щастие и радост, не беше лесно да постигнем тези победи. Дали съм разярен от отпадането от Шампионската лига? Невъзможно е да побеждаваш винаги.Направихме всичко възможно, но само един отбор може да се пребори за трофея. Положих всички усилия, за да помогна на отбора. Ще се постарая да направя това и през следващия сезон. Отборът е настроен позитивно, спечелихме два важни трофея.Представихме се добре и в Шампионската лига, а следващата година ще бъде още по-добра. Дали ще остана в Ювентус? Да, на 1000 процента”, заяви Роналдо.", "date": "2019.04.21", "title": "Роналдо: Оставам в Ювентус на 1000 процента, това беше година на адаптация"}
{"url": "https://offnews.bg/sviat/trima-dushi-se-boriat-za-prezidentskoto-miasto-v-makedonia-701700.html", "text": "За пръв път след смяната на името си Северна Македония ще избира президент. 1,8 милиона души имат правото да се явят пред урните под погледа на 3094 местни и 419 чуждестранни наблюдатели, предава \"Дарик\".Георге Иванов, който е настоящият президент за втори мандат, няма право да се яви на изборите, като е интересно за кой кандидат ще гласуват хората. Вотът е показателен не само за личността, която ще дойде на власт, но и за политиката, която тя ще олицетворява - сближаване с ЕС и НАТО с цената на национални компромиси или отдръпване и запазването им.Трима професори са в битка за президентското място. Това са Стево Пендаровски - издигнат от Социалдемократическия съюз (СДСМ) на премиера Зоран Заев и неговия коалиционен партньор от албанския блок - Демократическия съюз за интеграция (ДСИ) на Али Ахмети, Гордана Силяновска - издигната от опозиционната ВМРО-ДПМНЕ и Блерим Река - издигнат от опозиционните албански партии.Това са шестите президентски избори от обявяването на независимостта на Македония. Досега президенти са били Киро Глигоров (1991-1999), Борис Трайковски (1999-2004), Бранко Цървенковски (2004-2009) и Георге Иванов (2009-2019).", "date": "2019.04.21", "title": "Трима души се борят за президентското място в Македония"}
{"url": "https://offnews.bg/obshtestvo/izpiti-po-fizika-i-himia-v-sofijskia-universitet-dnes-701579.html", "text": "Кандидатстудентски изити по физика, по химия и със събеседване за специалността „Графичен дизайн“ провежда днес Софийският университет. Те са последните в първата му кампания за прием за учебната 2019/2020 година.Изпитите по физика и по химия започват в 9 ч., събеседването е насрочено за 14 ч.Конкурсният изпит по физика е с продължителност 4 часа и се състои от тест и една задача върху материали по физика за средните общообразователни училища.Задачата има за цел да провери умението на кандидатите да прилагат знанията си за решаване на конкретен физически проблем. Тестът е съставен от 20 въпроса, обхващащи всички дялове на физиката. Целта е проверка на познаването на физичните величини и закони.При провеждане на изпита се допуска използването на калкулатори. Не се разрешава ползването на електронни бележници, портативни компютри и калкулаторите към мобилните апарати.Конкурсният изпит за специалност „Графичен дизайн“ се провежда под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант (на личен лаптоп).Кандидатстудентският изпит по химия е писмен и продължава четири и половина астрономически часа. Изпитът се състои от два компонента:Компонент 1 се оценява с числова оценка по шестобална система. Тази числова оценка се използва за балообразуваща за всички, които кандидатстват с изпит по химия в Софийския университет. Компонентът се състои от две части. Първата част включва 20 тестови въпроса с изборен отговор (един от пет) върху материала по неорганична и органична химия; втората част включва 4 логически задачи (2 по неорганична и 2 по органична химия).Компонент 2 е задължителен само за кандидатите за специалност „Медицина“ в Софийския университет. Той представлява развиване на тема от учебния материал от VII, VIII, IX и X клас. До участие в балообразуването и класирането за специалност „Медицина“ се допускат само кандидат-студентите, получили резултат „ДА“ на този компонент.", "date": "2019.04.21", "title": "Изпити по физика и химия в Софийския университет днес"}
{"url": "https://offnews.bg/analizi-i-komentari/religiata-kato-nachin-na-upotreba-701707.html", "text": "Ако ме попитате дали вярвам в бог, ще ви отвърна с въпрос: какво наричате бог? Дали имат предвид дядо с бяла брада, който седи на облаците и ни наблюдава с микроскоп? Не, в това не вярвам. Ако с тази метафора опитвате да изразите представите си за смисъл и морална норма – да, вярвам.Повечето хора, които познавам, мислят така. Сътворяването на света за шест дни, поглъщането и изплюването на Йона от кита, възкресяването на Лазар, конниците на Апокалипсиса – тези истории нормалните хора възприемат като морални притчи, не като исторически факти. Доксата, т. е. мнението на съвременния българин поне от времето на Възраждането се модернизира стъпка по стъпка, съответно ортодоксията (правилното мнение) вече е доста далеч от канона на едновремешната църква. Остават обаче традиционните ритуалните практики - религията се свежда до ортопрактика.Подобно разминаване на убеждения и действия в България е особено видимо. Вероятно високата теологическа традиция тук няма дълбоко корени, пък и модернизацията май не е докарана до край. И ето в примера с предстоящия Великден. На този най-важен за християнството празник векове наред се е говорило за победата над смъртта, надеждата, смисъла, спасението. Какво се дискутира в навечерието му у нас? Колко ще струва агнешкото, дали боите за яйца са опасни за здравето и дали италианските козунаци са подходящи за нашата трапеза. Формата се е откъснала от съдържанието и е заживяла свой собствен живот.Християнските моралисти често бичуват този феномен, аз обаче го наблюдавам с изследователско любопитство. Какво казва той за страната ни? Хора, които могат да се определят като истински православни са малко. Агенция Тренд например констатира преди година, че само 14% посещават религиозни храмове поне веднъж месечно, пак толкова смятат, че трябва да се сключва църковен брак. Вадим мюсюлманите и получаваме около десетина процента сериозно вярващи. Вероятно толкова или по-малко ще се окажат и тези, които спазват поста (които знаят, че той не е здравословна диета и че предполага въздържание не само от хранителни удоволствия). Толкова ще се окажат хората, които имат свой свещеник, пред когото се изповядват и чиито напътствия следват. Максимум 10%.Убежденията варират, вярата в чудесата е непоклатимо високаЕ добре, тогава какво точно казват българите, които между две трети и четири пети според различните изследвания се определят като източноправославни? Казват: ние сме ортопрактици, правим нещата, които се изискват от нас, за да сме част от тази общност – ядем агнешко, боядисваме яйца, месим козунаци. А що се отнася до убежденията – те варират. В бог вярват 50-60 на сто, в рая и ада - под 40 (мисля, че раят по разбираеми причини бие ада, който буди едни неприятни асоциации). Затова пък вярата в чудеса, енергийни места и в пророчествата на Ванга е непоклатимо висока.Религията се е превърнала в един вид приличие. Прието е да се представяш за православен – това е просто белег на националната идентичност, все едно да те питат дали си турчин, ами не, българин съм. Все едно да седиш в сектор Б и да твърдиш, че не си от Левски. Не съм чувал политик да излезе на телевизора и да каже уважавам убежденията на всички, но аз лично не съм православен. Вярно, че подобно лицемерие е грях, но ако не си вярващ, значи не вярваш и в наказанието за греха, нали така?Това етнизиране на християнството вероятно има нещо общо с наследството на комунизма, защото се случва из цяла Източна Европа, дори при уж универсалистките католици. Бруталното и нехристиянско отношение към по-слаби хора като бежанци или роми и флиртът с бизнесмени и политици за нас сякаш не е проблем, защото боядисваме яйца. Не вярвахме и навремето във великото пришествие на комунизма, а че ходехме по комсомолски събрания, скандирахме на манифестации.Традиционните ценности и празните черупкиСамо че автономизиралата се форма не е съвсем безопасна. Настъпление на алтернативната десница навсякъде търси подкрепа от църквата, макар уж в Европа тя да е отделена от държавата. Агитират за връщане към някакви традиционни ценности, от които са останали само празните черупки. Вземете традиционното семейство - него отдавна го няма, 60 % от децата се раждат извън брак, половината бракове се разтрогват, а съвременната жена трудно ще се върне в кухнята и ще възприеме традиционната роля на машина за раждане на деца. Но попът продължава да произнася чудноватите си думи и да разменя короните на младоженците; включват се и ресторантските диджеи, които инсценират ритане на менче и други традиционни неща. Религиозният фундаментализъм у нас дори се върна към една такава традиция, каквато е вярата във вещици – нарекоха ги джендъри и обявиха, че сменяли пола на децата по заповед на европейския сатана.Въпросът е колко сериозно вярва един съвременен човек в тези неща, в чудодейните икони, джендърите и менчетата. Днес хората са индивидуалисти, свикнали са да избират всичко от мелодията на мобилния телефон до конспиративната теория, с която си обясняват несправедливостите на света. Религиите ни се предлагат на един глобален пазар, където всеки намира онова, което ще реши екзистенциалните му въпроси. Ромите в България например не случайно се обръщат към евангелизма, както се случва и с други маргинализирани общности в Бразилия, Африка и другаде. В протестантските деноминации те намират онова равно човешко достойнство, което дълбоко расисткото българско общество им отказва. Протестантите впрочем са малко на брой, но много по-силно мотивирани, защото там всеки вярващ се смята длъжен да бъде проповедник, за разлика от мнозинството православни, които се сещат за отвъдното само по празници. А това прави палитрата на обществото ни много по-шарена. Имаме будисти, имаме атеисти, които са един вид вярващи с обратен знак, има агностици като моя скромност, които се съмняват и търсят.В САЩ днес съществуват десетки хиляди деноминации. Зрелищни телевангелисти извършват чудеса в реално време – как да не се впечатлиш? Групата, обединена около Евангелието на богатството и здравето, пък проповядва това, че Исус Христос бил искал от нас да сме богати и щастливи – тя със сигурност ще намери някой ден последователи и у нас. Най-куриозна си остава религията на Копимизма, която твърди, че копирането и споделянето на файлове е нейна върховна ценност и в този смисъл отстоява правото си на пиратстване в интернет. Други пък ще изберат да са фундаменталисти, да четат буквално някакви свещени текстове и да отхвърлят модерния свят.Религията е сбор от метафори, които предполагат тълкуване. Ако те помагат на човека да води един морален и полезен живот – подкрепям. Ако тези метафори се превръщат в оръжие на едни групи, които искат да се налагат на други – аз съм против, надявам се и вие. А за ортопрактиките около религиозните празници надявам се никой не възразява. Можем да се обединим около една програма-минимум: важното е да сме заедно, да си припомняме колко важни са връзките помежду ни. Това е най-старата традиция на човешката цивилизация.", "date": "2019.04.21", "title": "Религията като начин на употреба"}
{"url": "https://offnews.bg/politika/stanishev-bsp-ima-vsichki-shansove-da-specheli-701708.html", "text": "„БСП има всички шансове да спечели. Всички кандидати от листата сме един силен отбор и ще работим за победа на предстоящите избори“. Това заяви кандидатът за евродепутат от листата на „БСП за България“ и президент на ПЕС Сергей Станишев в сутрешния блок на БТВ. Той е категоричен, че в листата има силни хора от гражданската квота, има силни партийни фигури, както и двама млади и успешни социалисти, които са минали на предни позиции. „Всеки един от тях допринася за успеха на БСП“, допълни той. По неговите думи силната идентичност на БСП е социалното, лявото, справедливостта, като идея. „Аз ще се стремя да достигна до максимален брой хора с плана на БСП и на европейските социалисти - как да променим и България, и Европа. Всички усещаме, че тази прекрасна идея - народите да живеят в мир, взаимно благоденствие, да търсят баланс на интереси и заедно да вървят напред, е под тежка заплаха“, каза още Станишев и обясни, че причините са две. „Първата е статуквото - в Европа се олицетворява от ЕНП, в България – от ГЕРБ, което не удовлетворява повечето хора. Другото е псевдоалтернативата в лицето на крайните националисти, които казват, че трябва да се затворим в нашите си къщички, да изградим по между си огради, да си нямаме доверие и националното е най-важно“, каза още той. Като пример посочи плана „Макрон“: „Това е Европа на нациите, когато силните сгъват по-малките. Това направиха с нас и редица страни, без да се търси баланс“, уточни кандидатът за евродепутат. Според него идеята на Европа е да се намират баланси между интересите на страните - никой да не бъде изцяло печеливш, никой да не бъде изцяло губещ. „Промяната, която е необходима, е социална. За хората това е най-важно – дали имат работа, дали доходите, които получават им позволяват достоен живот, дали могат да се погрижат за своите родители и деца. Това създава перспектива. Европейските и българските социалисти имаме общи идеи, каузи и цели в това“, заяви Станишев. Той е категоричен, че трябва да се даде нова перспектива на младото поколение с младежкия план. „От години работим по Младежката и детската гаранция и увеличаване на минималните доходи на хората“, допълни той. „От 10 години управляващи са все партия ГЕРБ. За сегашното състояние на страната, носят отговорност те“, коментира Сергей Станишев. Според него всеки един политик трябва да бъде по-смирен пред хората в България, които живеят тежко. „Те имат нужда да видят отношение към тях. За това ще се боря и в тази кампания, и извън нея“, заяви той. По неговите думи най-голямата заплаха пред България днес, в европейски план, е Европа на скорости, която ще изтласка страната ни в периферията трайно и за дълго. „Това не бива да допускаме. Трябва ни Европа на солидарността, на взаимното уважение и Европа, в която България има своите представители, които са уверени, компетентни и отстояват националния интерес по всички въпроси“, каза още Сергей Станишев.", "date": "2019.04.21", "title": "Станишев: БСП има всички шансове да спечели"}
{"url": "https://offnews.bg/sviat/13-teroristi-sa-zadarzhani-za-atentatite-v-shri-lanka-701735.html", "text": "Полицията в Шри Ланка е задържала микробус в квартал \"Велавате\" в столицата Коломбо по подозрение, че с него са превозвани експлозивите, с които са били извършени смъртоносните атаки в Коломбо, съобщава “Спутник нюз“, цитиран от Нова телевизия. Шофьорът на превозното средство е задържан.С новия арест броят на задържаните за съпричастност с атентатите, взели до момента най-малко 215 жертви, е 13 души. По-рано премиерът на страната Ранил Викремесинге обяви, че са задържани осем заподозрени атентатори – граждани на Шри Ланка.Министър-председателят на островната държава беше категоричен, че разследващите ще проверяват и възможни връзки на атентаторите с евентуални групировки „отвъд океана“.Над 450 са ранените, съобщи говорителят на полицията Руван Гунасекера, цитиран от АФП. В болниците в Коломбо и още два града на острова настана истински хаос, в опитите да бъде организирано приемането и лекуването на стотици ранени.Aтентатори самоубийци са извършили най-малко две от смъртоносните атаки в Шри Ланка. Осмият взрив от серията атаки е бил извършен от камикадзе и е взел три жертви – полицейски служители.Атентаторът се е взривил, когато полицаите са влезли в къща в северно предградие на столицата Коломбо, за да извършат обиск. При ударната вълна се е срутил изцяло втория етаж на сградата и отломките са затрупали полицаите.Официален представител на „Синамън гранд“, един от трите взривени луксозни хотела в центъра на столицата Коломбо, заяви, че нападението е било извършено от камикадзе, което е детонирало експлозивите си в ресторанта на хотела.На територията на цялата страна се извършват полицейски акции и обиски в търсене на отговорните за атентатите. Вероятно на това се дължи и разминаването в данните на арестуваните за съпричастност към най-кървавите нападения в Шри Ланка за последното десетилетие. Все още никой не е поел отговорност за атаките, но властите предполагат, че те са дело на една организация.", "date": "2019.04.21", "title": "13 терористи са задържани за атентатите в Шри Ланка"}
{"url": "https://offnews.bg/gimnastika/novo-silno-predstaviane-i-srebaren-medal-za-boriana-kalejn-v-tashkent-701710.html", "text": "Българката Боряна Калейн спечели сребърен медал на финала на топка на Световната купа по художествена гимнастика в Ташкент, Узбекистан. Калейн, която вчера взе и сребро в многобоя, получи за изпълнението си оценка 20.400 точки.Другата ни представителка Невяна Владинова е пета на топка с 18.150 точки, след като завърши без уред. На обръч Владинова отново е пета с 19.300 точки, а Калейн остана на осмо място със 17.350 точки, след като допусна грешки, включително и уред извън терена.Златните отличия на обръч и топка грабна Александра Солдатова съответно с 21.250 точки и 20.800 точки. На топка трета е рускинята Атастасия Гузенкова с 20.300 точки. Гузенкова завоюва и сребро на обръч с 20.500 точки. Влада Николченко от Украйна се окичи с бронзовия медал на обръч с 19.900 точки. Финалите на бухалки и лента с участието на Боряна Калейн и Невяна Владинова са по-късно днес.", "date": "2019.04.21", "title": "Ново силно представяне и сребърен медал за Боряна Калейн в Ташкент"}
{"url": "https://offnews.bg/obshtestvo/armentci-i-katolitci-dnes-praznuvat-velikden-701706.html", "text": "Днес Възкресение Христово празнуват арменците и католиците по света и у нас. Причината се дължи на това, че ние следваме Юлиянския календар, а те Григорианския.Пред БНР апостолическият екзарх епископ Христо Пройков коментира, че разликите в честванията на празника обаче почти няма, като изключим деня на честване.Католиците се събират да празнуват заедно, като преди това къщата трябва да бъде цялостно изчистена, а старите неща хвърлени.„Когато се съберем в къщи и се чукаме с яйцата, тогава яйцето всеки си го разделя на части и си ги раздаваме тези части от яйцата един на друг като символ на братска любов“, коментира пред БНР Симеон Атков, член на римокатолическата енория „Свети Йосиф“ в София.Празнични литургии ще се отслужат освен в София и в Плевенската католическа църква „Дева Мария от Фатима“, пловдивската църква „Св. Лудвиг“, храмовете в общините Калояново и Раковски и храма \"Свети Антон Падуански\" в Белене, където ще се включи и най-старият католически свещеник у нас, отец Йоско на 92 г.„Той е бил ръкоположен от Блажения Евгений Босилков през 1951 г. и той продължава да служи заедно с мене, изповядва и хората. Той продължава да работи. Той винаги повтаря думите на Свети Павел: „Който не иска да работи, няма да яде\". Той участва винаги навсякъде“, добави отец Павел Кортези.Освен католиците, Възкресение Христово честват днес и миряните на Арменската апостолическа православна църква в България.", "date": "2019.04.21", "title": "Арменци и католици днес празнуват Великден"}
{"url": "https://offnews.bg/sviat/nad-156-ubiti-pri-atentati-sreshtu-tcarkvi-i-hoteli-v-shri-lanka-obno-701703.html", "text": "Над 156 души са загинали, а повече от 400 са ранени след поредица от атентати в църкви и хотели в Шри Ланка навръх празненствата за Великден в страната, предадоха световните агенции.Експлозии са поразили три църкви и три хотела - „Шангри-ла Коломбо“, Кингсбъри и „Синамон гранд Коломбо“ - като не е ясно дали няма още ударени места. Най-много са жертвите в църквите, като се смята, че само един от загиналите е убит в хотел. Всички те се намират в столицата Коломбо, с изключение на една църква в град Негомбо.Освет местните са загинали и 35 чужденци. Населението на страната е 22 милиона души, от които 7,6% са християни, будистите са около 70%, мюсюлманите - 10% и индуисти - 12, сочат данните от преброяване през 2012 г.Засега никой не е поел отговорност за взривовете. Няма данни за убити или ранени българи към момента.Към 13:00 часа българско време още две бомби избухнаха в столицата. Няма данни колко са ранените и убитите при ударите. Турция осъди атаките и ги сравни с тези в Нова Зеландия срещу джамии. България изпрати своите съболезнования на Шри Ланка.", "date": "2019.04.21", "title": "Над 156 убити при атентати срещу църкви и хотели в Шри Ланка (обновена в 13:18)"}
{"url": "https://offnews.bg/kultura/patriarhat-prizova-kam-sastradanie-i-liubov-kam-blizhnia-701712.html", "text": "По случай днешния празник патриарх Неофит произнесе своето слово за Неделя Вайя – Вход Господен в Йерусалим. По-долу може да го прочетете цялото.Ваши преосвещенства, боголюбиви отци, обичани в Господа братя и сестри,В последната неделя на светата и спасителна Четиридесетница, която предшества седмицата на най-тежка скръб и страдания, преживени от нашия Господ Иисус Христос, преживявани и до днес от Неговите ученици и следовници, светата Църква тържествено отбелязва влизането на Спасителя в Светия град Йерусалим и началото на последните, най-решаващи дни от Неговия земен живот. Дългите и мъчителни дни, които завършват на Голгота и в мрака на хладния гроб, но и които ще бъдат увенчани със славната победа над тлението и смъртта чрез дивното Христово Възкресение.Православните народи са нарекли този ден и празник с най-различни живописни имена – Цветница, Връбница, Палмова неделя, споделяйки по този начин радостта и на йерусалимските жители, която те преживели, посрещайки в града си Божия Помазаник и приветствайки Го с маслинови клонки и пеене на „Осанна“. Посрещнаха Го като Този, Който идва, за да донесе избавлението и помирението с небесата, като дългоочаквания Месия и Царя Израилев, с радостни възклицания: „Благословен Идещият в име Господне! Осанна във висините!“ (Мат. 21:9).В този ден радостта от срещата с Христос е неизбежно примесена и със скръб и горест, поради онова, което предстои: предателството, залавянето и присъдата над Него – присъда, произнесена от грешни човеци над Едничкия Безгрешен, а след това и кръстните страдания, разпятието и смъртта. Тази радостна тъга съпреживяваме и ние днес, събрани в храма за божествената света Литургия, в която сме не само свидетели, но и участници в най-важните събития от земния живот на Христа Спасителя. Днес, заедно с някогашните йерусалимци, ние също приветстваме влизащия, възседнал осле, Господ, постиламе пред Него одеждите на нашата вяра и надежда, заедно с любовта си към Него, и Му пеем: „Носен на небесата върху престол, а на земята върху осле, Христе Боже, прие хвала от ангелите и прослава от децата, които Ти викаха: Благословен си Ти, Който дойде да призовеш Адама“ (Кондак, гл. 6).В евангелския разказ за влизането на Господа в Светия град за пореден път виждаме смирението, с което Бог слиза и пребивава на земята, сред човеците. Виждаме и онази божествена власт, с която Той прогонва търговците от храма, с която изцерява „слепи и хроми“ (Мат.21:14) и назидава първосвещеници и книжници. Назидава и поучава онези, които макар и отлични познавачи на Закона и пророците, не успяха да разпознаят в Него дошлия в света Месия и които, в озлоблението и ненавистта си към Него, стигнаха до там, че да Го предадат на позорна смърт, с което си заслужиха и Негова справедлива отсъда: „Затова казвам ви, че царството Божие ще се вземе от вас и ще се даде на народ, който принася плодовете му“ (Мат. 21:43).Този народ сме всички ние, вярващите в Христа Иисуса и живеещите с надеждата за донесеното ни от Него помирение с небесата и спасение от греха и смъртта. Подобно на децата, които посрамиха книжниците и първосвещениците и с чисти сърца посрещат днес Господа в Йерусалим, ние също сме призвани не само днес, но и във всички дни от нашия живот да държим сърцата си отворени за Него, да живеем с вярата и упованието в Него и да претворяваме тази вяра в дела на милост и добротворство, на състрадание и любов към ближния, за да носим достойно Неговото име и да се удостоим с обещаното ни от Него спасение и вечен живот.Благодатта и мирът на Господа Иисуса Христа, и общението в Светия Дух да бъдат с всички нас!Честит и благословен празник!† НеофитПатриарх български", "date": "2019.04.21", "title": "Патриархът призова към състрадание и любов към ближния"}
{"url": "https://offnews.bg/izvan-terena/futbolist-na-levski-ocharova-s-blagotvoritelen-zhest-701705.html", "text": "Бразилският нападател Луан Виана, който е собственост на Левски, но играе под наем в Царско село, очарова с рядко виждан жест. 23-годишният футболист предприе благотворителна великденска мисия, с която зарадва много малки деца. Както е известно, католическата църква днес отбелязва Възкресение Христово.Виана дари стотици шоколадови яйца за малчуганите от квартал \"Жардим Ринкао\" в Сао Пауло, където самият той е израснал. Нападателят от няколко години има такава традиция, правейки това като малък жест към квартала си, в който бедността е широко разпространена.\"Израснал съм в \"Жардим Ринкао\" и познавам трудностите на живота в квартала. С цялото си сърце помагам на нуждаещите се. Лично съм се сблъсквал с ежедневните проблеми на хората. Искам да им донеса поне малко радост в трудностите\", коментира Луан Виана пред бразилското издание \"Lance\".", "date": "2019.04.21", "title": "Футболист на Левски очарова с благотворителен жест"}
{"url": "https://offnews.bg/futbol/stanislav-kostov-otnovo-e-v-radara-na-turski-klubove-701704.html", "text": "Скаути на два турски клуба присъстваха на дербито ЦСКА - Левски от четвъртия кръг на първата шестица в Първа лига, за да гледат нападателя на „сините\" Станислав Костов.Според запознати единият от отборите е елитният Гьозтепе. През зимата Костов имаше сериозно предложение от турски клуб, но тогава нападателя отказа да играе в южната ни съседка.На трибуните е имало и емисари от италиански клубове, но не е ясно, каква е била целта на посещението им на стадион „Васил Левски\".", "date": "2019.04.21", "title": "Станислав Костов отново е в радара на турски клубове"}
{"url": "https://offnews.bg/politika/ivo-hristov-zaiavi-che-balgaria-e-avtokratcia-vodena-ot-borisov-701716.html", "text": "Бившият съветник на президента Румен Радев и настоящ кандидат на БСП за европейския парламент - Иво Христов - заяви, че формата на управление в България е автокрация, водена от Бойко Борисов. Коментарът му беше направен в интервю за БНР, което .Христов разкритикува премиера Бойко Борисов за думите, че от БСП разчитат на „късата памет и ниското образование“ на избирателите си:„Това от висотата на своя образователен и интелектуален стандарт ли го обявява? Това е твърде високомерно изказване. Аз намирам, че и академик би трябвало да говори по-смирено, когато става въпрос за целокупния български народ. Той самият разчита на късата памет, тъй като, когато променяш мнението си няколко пъти в рамките на един ден, тук наистина трябва да разчиташ на много късопаметни избиратели, за да не бъдеш санкциониран.“Според него, предизборната кампания за европарламента ще бъде недиалогична и нецивилизована: „Все още живеем някакво подобие на демокрация. Качеството на свободата на словото определя и качеството на демокрацията и нашата се оказва африканска“. Той подчерта, че остава верен на Румен Радев и допълни, че връзките между президентската институция и БСП са нормални и няма някаква порочна връзка между тях, както се внушава от някои места.", "date": "2019.04.21", "title": "Иво Христов заяви, че България е автокрация, водена от Борисов"}
{"url": "https://offnews.bg/analizi-i-komentari/totalitarna-mafia-kak-si-vzaimodejstvat-rezhimi-i-prestapni-grupi-701717.html", "text": "Всеки, който е прекарал достатъчно време в бивша тоталитарна страна ще ви каже, че е живял в особена държава. Голяма част от управляващите след тоталитарен преход са или бивши партийни членове или хора, срещу които са водени по няколко съдебни дела за немаловажни престъпления. Всички държави, преминали през период на тоталитарно управление, са изживели или изживяват този мъчителен преходен процес на несигурност и политически турбуленции.Организираната и неорганизираната престъпност играе важна роля в него. Причината за това е, че всяка авторитарна държава, съществувала през последните 100 години, фактически се сраства със съществуващият подземен свят. Или както казва един високопоставен съветски вор, „Нашите групировки бяха доста опасни, но не бива да забравяме, че най-опасната престъпна структура в държавата е управляващата партия“.Как всъщност се стига до това сливане на криминалното и политическото в една амалгама е въпрос, който тормози експертите в продължение на десетилетия. Отговорът се крие в начина, по който се установява съответната тоталитарна власт. В по-голямата част от случаите, това става в следствие на вътрешен преврат, гражданска война или чрез помощ отвън. Тук няма значение дали тоталитарният режим е десен или ляв – принципите са едни и същи.Преди съответното поемане на контрол, тоталитарната върхушка преминава през процес на подготовка, който обикновено трае години. В хода на този процес, обикновено се създават нелегални структури, които извършват подривна дейност или се стремят да проникнат на всички нива на действащата администрация, за да я отхвърлят и заменят. Процесът е свързан с употребата на повече или по-малко насилие, прехвърляне на незаконни средства и набиране на съюзници и помощници сред онези прослойки, недоволни от съществуващият ред. А кой би бил по-недоволен от един наложен ред от онези, които постоянно нарушават правилата – престъпниците.В хода на нелегалните операции, борещите се за политическа власт нелегални структури неминуемо си взаимодействат с подземния свят. Формите на контакт са най-разнообразни. В някои случаи, борците за власт се опитват да ликвидират престъпниците и да поемат в ръцете си всички техни дейности. В други наблюдаваме симбиоза между двете страни. В трети случаи, превратаджиите проникват в самите подземни структури, завладяват ги отвътре и ги трансформират. Съществуват още десетки вариации на тези взаимоотношения, които могат да се наблюдават по цял свят. Крайният резултат е, че борещите се за власт установяват някаква форма на взаимодействие с престъпния свят като част от подготовката за по-сериозни действия, често свързани с масово насилие на територията на съответната страна.Веднъж влязла в действие, съответната революция се развива и достига своята кулминация. В случай на успех, новите властници започват да пренареждат държавата по свой образ и подобие и съответно, отношенията им с престъпния свят минават на съвсем различно ниво. Най-верните помощници от подземния свят биват наградени с постове, които им позволяват легално, в рамките на системата, да продължат да печелят значителни дивиденти. В други случаи, престъпните групи биват инкорпорирани в новите полицейски сили или армията или се сформират паравоенни части, верни на правителството. По този начин, групировките получават законен контрол над зоните, в които са действали до преди това.Онези престъпни структури, които не могат да бъдат контролирани, биват ликвидирани. Какъвто и да е тоталитарният режим, едно нещо винаги присъства – неистовото желание за абсолютен контрол. Това означава, че в тоталитарната система могат да съществуват само тези престъпници, които са официално санкционирани от властта. Всеки друг, който понечи да разгръща противозаконна дейност, бива смазан с цялата възможна репресивна сила на държавата.Процесът по ликвидиране на непокорните подземни структури и опозиционни въоръжени групи може да продължи десетилетия, в зависимост от отношението на населението и географските и икономически специфики на съответната държава. Във всеки случай, онези групи, които оказват съпротива на тоталитарния режим са принудени да започнат да извършват разнообразна престъпна дейност за да оцелеят. Така, дори самото движение за „права и свободи“ да продължи да функционира, то се извращава и често се превръща в огледален образ на това, срещу което се бори.Една добре изградена тоталитарна система се нуждае от непрекъснато подхранване с врагове – външни, но и вътрешни, срещу които да се насочва озлоблението на хората и да се търси отдушник за неминуемите икономически и социални проблеми, които всеки тоталитарен модел носи със себе си. В този контекст, за всеки режим е изгодно да поддържа съществуващи престъпни структури и дори да допуска съществуването (макар и контролирано или ограничавано), на определени враждебни елементи, които да влизат в ролята на Торбалан по отношение на обществото – „Ако ни няма нас, ето тези ще плъзнат на всякъде, ще започне хаос и ще загубите всичко, което имате“. Употребата на подобни „плашила“ не е характерна за абсолютно всички тоталитарни общества, а е продукт на определена подредба на обстоятелствата. Самото съществуване на подобни структури се прилага само тогава, когато държавния контрол отслабва и обществото трябва да бъде сплашвано за да се подчинява.Същевременно, тоталитарната държава продължава да поддържа всички съществуващи нелегални форми на търговия и трафик. Разликата е, че начело вече не седят подземни босове, а номинирани от властта хора. Зад фасадата на синекурни правителствени назначения и фиктивни държавни или частни (където има право на частни) фирми, тези личности продължават да движат износа и вноса на нелегални или дефицитни стоки, а печалбата се дели процентно между тях и управляващият елит.На повърхността, всички тоталитарни режими твърдят, че залавят 100% от наркотиците, които минават през техните граници, не допускат никакъв пренос на нелегални оръжия, трафик на хора, антики и горива и т.н. В действителност, цялата тази престъпна дейност се случва като част от многобройните форми на политически контрол, наложени от тоталитарния елит. Контролът над тези доходоносни пера в неформалния приход на страната, е отлична форма за награждаване на верни хора. Съответно, самозабравилите се биват отстранявани от постовете си, ликвидирани или изпращане в забвение.Колкото по-дълго съществува една тоталитарна система, толкова по-голямо е срастването между престъпния и политическия елит до степен, в която големите престъпници и партийните/военните лидери се оказват едни и същи хора. На по-ниско ниво продължава да съществува някаква дребна престъпност, но тя е под прекия надзор на държавата, която не се свени да използва репресии, лагери, убийства и затвор за да контролира престъпните процеси, които иначе са прекалено на дребно за вниманието на олигархичния елит.Институциите, свързани с вътрешните структури за сигурност като лагери и затвори са и средство за вербуване на широка мрежа от доносници и верни на властта хора, които фактически да контролират и онези ниски етажи на престъпния свят, които не заслужават непрекъснатото внимание на големите акули. От своя страна, тези верни престъпници са насърчавани да ликвидират и онези техни побратими, които се стремят да са независими от властите и да им се противопоставят. Това от своя страна прераства в поредица от подземни войни, в които верните на режима престъпници често се ползват и с подкрепата на властите, създавайки една ситуация на неравна битка, в която противниците на статуквото са обречени.Отделно от контрола върху себеподобните, престъпниците се използват и за репресии на политическите затворници и дисидентите. Убийства, обири, побои и непрекъснато малтретиране зад стените на затворите и лагерите са добър способ за пречупване на политическите опоненти на режима и на онези, които посмеят да надигнат глас срещу управляващата върхушка.Както всяко нещо, така и тоталитарната система си има край. Икономическата неадекватност на всички подобни „строеве“, рано или късно води до неминуем колапс, в който мафията на държавата, за пореден път става полезна. Онези, които стоят на върха бясно виждат настъпването на края месеци, ако не и години по-рано. Именно в такъв контекст, тоталитарните държави започват да се преструктурират, често позволявайки разни недостъпни до преди облаги като право на частни фирми, по-широка поземлена собственост и т.н.В действителност, всички тези мерки се случват само и единствено с цел да се прикрие създаването на огромен брой фирми и структури, посредством които тоталитарния елит започва да източва средствата от държавата и да ги пренасочва в своите частни сметки. Процесът на трансфер и изпиране на парите се случва посредством фирми, придобиващи собствеността над предприятия, пристанища, поземлени фондове, енергийни холдинги, нефто- и газодобивни компании и т.н. Тези предприятия се раздават на верни на властта хора – роднини, близки и приятели и в последствие чрез тях и от самите тях, се изстискват всички възможни средства. Следва ликвидация, приватизация и фактическа легализация на този изключително сложен престъпен процес.Успоредно с „легалното“ измъкване на държавните пари, олигархията се обръща и към своите престъпни босове, като тяхната нелегална дейност се преформатира за пореден път, така че съществуващите мрежи да се запазят, но и да се адаптират към променените условия. Така, престъпността фактически се разделя на частни сектори, доминирани от предварително подбрани хора, които да минат „под земята“ и да продължат да акумулират огромни средства, които индиректно да продължат да обслужват същите онези хора, които са били начело и преди.Разбира се, в тази нова среда, престъпните босове получават автономия, която не са имали преди и част от тях неминуем кривват от пътя, който е бил начертан, в преследване на собствени амбиции. Именно в този контекст се стига до ситуация, в която избухват нови престъпни войни, между верните на една или друга страна подземни групи. Този процес е свързан с множество поръчкови убийства (често неразрешени) и пренареждане на ръководните позиции в отделните незаконни „отрасли“.Обикновено победители са онези, които се съюзяват с властта (било тя новата или старата, която е преминала козметични процедури). Рухването на тоталитарния ред, разбира се, води до пропукване не само в престъпната, но и в политическата прослойка, която го е съставлявала. В този смисъл, новият след тоталитарен ред често е дефиниран от поредица от борещи се сегменти, които до преди това са били част от общото цяло, но в последствие преследват собствените си политически, икономически и социални интереси.От всичко, казано до тук трябва да стане ясно, че разгромяването на тоталитарния ред и неговото пост-тоталитарно наследство е процес, който изисква кански усилия и жертви от всяко едно общество, поело по пътя на така наречен „Преход“. Неслучайно мнозина заявяват, че преходът продължава поне толкова, колкото е продължил режимът, който го предшества. Тоталитарните структури имат неприятното свойство да се вкореняват дълбоко в населението. Заради всепронкиващото влияние на режима – образование, култура, администрация, стопанство и т.н., неговото изкореняване е свързано с болезнено изрязване на заразени части от всеки сегмент на социално-политическото тяло.Само онова общество, което е напълно готово да се подложи на тази болезнена интервенция, може да се надява някой ден да се излекува. За останалите, единственото бъдеще е да преболедуват – този път от една обновена версия на същия онзи вирус, който толкова години е измъчвал предшествениците им.", "date": "2019.04.21", "title": "Тоталитарна мафия: как си взаимодействат режими и престъпни групи"}
{"url": "https://offnews.bg/futbol/hero-pred-izgonvane-ot-irtish-701719.html", "text": "Българският футболен треньор Димитър Димитров - Херо може да загуби работата си в казахстанския Иртиш, информира \"24 часа\".Според медиите в бившата съветска република Херо може да бъде уволнен съвсем скоро заради слаби резултати.У дома в Павлодар Иртиш загуби с 0:1 от Актобе в последния кръг и вече има 4 загуби в 6 мача от началото на шампионата.Това е втори престой на Димитров в клуба, като през първия успя да го класира за участие в Лига Европа. Тогава Иртиш игра с Дунав Русе и го отстрани.", "date": "2019.04.21", "title": "Херо пред изгонване от Иртиш"}
{"url": "https://offnews.bg/evropa/stevo-pendarovski-povede-na-prezidentskite-izbori-v-skopie-701738.html", "text": "Държавната избирателна комисия /ДИК/ оповести първите резултати от първия тур на президентски избори в Република Северна Македония. От 47 263 преброени гласове Стево Пендаровски получава 41.75%, Гордана Силяновска-Давкова - 37.56 %, а Блерим Река- 16.80%.Избирателната активност е 39% или на първия тур от президентските избори са гласували 730 000 души.За нов президент на западната ни съседка се състезават трима кандидати - Стево Пендаровски издигнат от управляващата коалиция, Гордана Силяновска-Давкова от опозиционната ВМРО-ДПМНЕ и Блерим Река, кандидат на двете албански формации - Беса и Алиансът на албанците.Това са шестите президентски избори от обявяването на независимостта на Македония. Досега президенти са били Киро Глигоров (1991-1999), Борис Трайковски (1999-2004), Бранко Цървенковски (2004-2009) и Георге Иванов (2009-2019).", "date": "2019.04.21", "title": "Стево Пендаровски поведе на президентските избори в Скопие"}
{"url": "https://offnews.bg/obshtestvo/hiliadi-praznuvat-imen-den-na-tcvetnitca-nosim-varbovi-klonki-u-doma-701636.html", "text": "Днес е Цветница, имен ден празнуват всички кръстени на цветя, билки и дървета. Пролетният празник се чества винаги в неделя преди Великден.Той символизира посрещането на Исус Христос с палмови клонки и цветя, който пристига, яздейки магаре, в Йерусалим. Затова на Цветница отнесените вкъщи осветени в църквата върбови клонки, здравец и пролетни цветя се приемат като пазители на здравето, обичта и късмета в семейството. Цветята са и символ на вечната пролет в Райската градина.На този ден от постите се разрешава яденето на риба.Списъкът имениците е дълъг, но честито на всички, кръстени: Аглика, Божура, Вероника, Виола, Виолета, Върба, Върбан, Върбинка, Гергин(а), Гроздена, Далия, Дафина, Делян, Деляна, Дилян, Диляна, Детелина, Елица, Жасмина, Здравко, Здравка, Зюмбюла, Ива, Иглика, Калина, Камелия, Карамфил, Карамфила, Китка, Латин, Латинка, Лилия, Лиляна, Лила, Лили, Лоза, Люлина, Магнолия, Малина, Маргарит(а), Невен, Невена, Невян, Ненка, Ралица, Ренета, Роза, Росен, Росица, Ружа, Теменужка, Трендафил, Цено, Цвета, Цветелина, Цветан(ка), Цветелин(а), Цветомила, Цветомир (а), Цвятко, Явор, Ясен, Ясмина и още много други.От утре започва Страстната седмица.", "date": "2019.04.21", "title": "Хиляди празнуват имен ден на Цветница, носим върбови клонки у дома"}
{"url": "https://offnews.bg/futbol/shefat-na-barsa-ne-e-saglasen-machovete-ot-shampionska-liga-da-se-igra-701709.html", "text": "Президентът на Барселона Хосеп Мария Бартомеу изрази своето несъгласие с идеята на УЕФА мачовете от Шампионската лига да се играят през уикендите.Такава промяна в провеждането на турнира е залегнала в плановете на футболната централа за новия формат на надпреварата.„Позицията на Барселона е ясна – мачовете от Ла Лига трябва да се провеждат в края на седмицата, а тези от Шампионска лига през седмицата“, заяви Бартомеу в интервю за „Süddeutsche Zeitung“.„Ла Лига е изключително много важна за нас“, добави президентът на \"Лос кулес\".„Искаме в Шампионска лига да има еволюция, а не революция“, продължи Бартомеу.Плановете на УЕФА са Шампионска лига да претърпи промяна и в турнира от 2024 година да участват 32 отбора, които да бъдат разпределени в четири групи от по осем тима. Това ще гарантира повече мачове на отборите, които взимат участие в надпреварата и повече финансови постъпления.„Има различни идеи за Шампионска лига и все още нямаме финално изчистена концепция“, каза още Хосеп Мария Бартомеу.„На мен ми харесва проекта с 24 отбора на Световното клубно първенство“, завърши президентът на Барселона.", "date": "2019.04.21", "title": "Шефът на Барса не е съгласен мачовете от Шампионска лига да се играят през уикенда"}
{"url": "https://offnews.bg/gimnastika/gratciite-ni-specheliha-chetiri-srebarni-medala-v-tashkent-701721.html", "text": "Като успешно може да се определи представянето на грациите ни на Световната купа по художествена гимнастика в Ташкент. В индивидуалната надпревара Боряна Калейн и Невяна Владинова спечелиха общо четири сребърни медала за България.Калейн вчера се нареди втора в многобоя, а днес взе сребро на финалите на топка и лента. Калейн получи за изпълнението си на топка оценка 20.400 точки.Невяна Владинова остана пета на топка с 18.150 точки, след като завърши без уред. На обръч Владинова отново се нареди пета с 19.300 точки, а Калейн зае осмо място със 17.350 точки, след като допусна грешки, включително и уред извън терена.Рускинята Александра Солдатова спечели златните отличия на обръч с 21.250 точки и на топка с 20.800 точки. На топка трета е Анастасия Гузенкова (Русия) с 20.300 точки, която взе и сребро на обръч с 20.500 точки. Влада Николченко от Украйна завоюва бронзовото отличие на обръч с 19.900 точки.Владинова обаче се реваншира и спечели сребърен медал на финала на бухалки. Тя получи за композицията си оценка от 20.250 точки. Боряна Калейн имаше изпусната бухалка и се класира на седмо място с 18.700 точки. Победителка стана рускинята Александра Солдатова с 21.100 точки. Трета се нареди Влада Николченко от Украйна с 20.000 точки.На лента Калейн имаше неточности, но получи оценка 18.850 точки взе сребърното отличие. Невяна Владинова остана пета със 17.700 точки. Победителка е рускинята Анастасия Гузенкова с 19.100 точки, а трета е Екатерина Веденеева (Словения) с 18.150 точки. Александра Солдатова също допусна грешки и остана четвърта на лента с 18.000 точки.Следващата Световна купа е в Баку (Азербайджан) следващия уикенд.", "date": "2019.04.21", "title": "Грациите ни спечелиха четири сребърни медала в Ташкент"}
{"url": "https://offnews.bg/bojni/atanas-bozhilov-prodalzhi-deloto-na-pitbula-701711.html", "text": "Капитанът на националния отбор по кикбокс на България Aтанас Божилов е новият носител на престижната Световна титла на WAKO. На второто издание на SENSHI в зала „Арена Армеец“ той успя да извоюва Световния трофей, с което продължи и делото на Владимир Вълов – Питбула, който беше досегашният му носител.Двубоят на Божилов беше срещу най-добрия кикбоксьор на Беларус Макс Сподаренко. Срещата им се разигра в 5 пълни рунда. И през петте рунда и двамата състезатели показаха впечатляваща техника и умения. Българинът обаче успя да надделее, което му отсъди и Световната титла на WAKO PRO. Владимир Вълев-Питбула връчи на Божилов тържествено пояса на ринга на SENSHI.Иначе галавечерта започна с четири победи за българските бойци. След зрелищното откриване, което става традиция за SENSHI, на ринга се разигра и първата среща. Тя беше по карате киокушин и изправи един срещу друг Петър Стойков и руснака Омар Магомедов по правилника на Световния киокушин съюз (KWU) – International Professional League. 22-годишния Стойков достигна до победата след като съдиите край ринга отсъдиха категорично 3:0 в негова полза.След убедителната си победа на първото издание на гала вечерта във Варна и сега Николай Йоргов не разочарова феновете си. Той постигна убедителна победа срещу опонента си от Холандия Томас Дуве, който е от отбора на световната кикбокс легенда Петер Артс.В първите два рунда Николай Йоргов доминираше в двубоя. Третият рунд бе най-равностоен, а боецът на Артс пласира няколко силни удара към българина, но и това не сломи родния боец. Съдиите отсъдиха 3:0 за Йоргов, с което той бележи втори успех на професионалния ринг на SENSHI.Третият двубой на гала вечерта също завърши в полза за България. По правилата на KWU Professional International League на ринга се изправиха Кристиян Георгиев и Маркос Зинхани от Бразилия. Българинът завоюва уверено победата и спечели с единодушно съдийско решение. Министърът на младежта и спорта Красен Кралев специално връчи купата на Георгиев.С огромни овации и аплодисменти в зала „Арена Армеец“ беше посрещнат най-добрият български муай тай боец Антон Петров. Той се изправи срещу Танасис Кукуфикис от Гърция. Двамата се срещат на ринга за втори път. При първия им двубой победата отива при българина. За съжаление на Кукуфикис резултат и от втората им среща беше същият. Още в първия рунд Петров смачка опонента си.", "date": "2019.04.21", "title": "Атанас Божилов продължи делото на Питбула"}
