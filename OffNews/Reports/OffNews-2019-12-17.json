{"url": "https://offnews.bg/temida/sadat-zadalzhi-prokuraturata-da-kazhe-kakvo-e-rabotil-ivan-geshev-prez-717802.html", "text": "Гражданското сдружение БОЕЦ спечели дело срещу отказа на прокуратурата да съобщи какво е работил през последните 10 години Иван Гешев.На 13 август тази година сдружението е внесло заявление по Закона за достъп до оществена информация до ВКП с въпроси относно професионалната дейност на прокурор Гешев. ВКП препраща заявлението на СГП, а оттам няма отговор.Заради мълчаливия отказ БОЕЦ завежда дело в Административния съд във Видин.На 13 декември съдът констатира, че „Софийска градска прокуратура е нарушила приложимия материален закон“. Решението е окончателно и не подлежи на обжалване.Административният съд във Видин е изпратил преписката на Административния ръководител на Софийска градска прокуратура за произнасяне по заявлението на БОЕЦ.Въпросите на гражданското сдружение, изпратени до прокуратурата по ЗДОИ, са следните:1. По колко наказателни производства (в досъдебна и съдебна фаза) е бил наблюдаващ прокурор Иван Стоименов Гешев за периода от командироването му в Софийска градска прокуратура през 2009г. до настоящия момент?2. Колко от водените от него наказателни производства за същия период са приключили с осъдителни и колко с оправдателни присъди - брой на осъдени и оправдани лица по делата? Колко от досъдебните производства водени от него за този период са прекратени с постановление на прокурора?3. Колко от водените от него наказателни производства за същия период са за престъпления от глава седма от особената част на Наказателния кодекс - престъпления против финансовата, данъчната и осигурителната система (чл.253 - чл.268 НК)?4. Колко от водените от него наказателни производства по т.З са приключили с осъдителни и колко с оправдателни присъди - брой оправдани лица по делата? Колко от делата по т.З са приключили със споразумения между прокурора и подсъдимите? По колко споразумения е отнето или конфискувано незаконно придобито имущество и в какъв размер?5. Колко от водените от него наказателни производства са за престъпления по чл.321, ал.1 от НК - за образуване или ръководене или по ал.2 - участие в организираната престъпна група? Колко от водените от него наказателни производства са за организирана престъпна група, извършваща престъпления срещу данъчната система с користна цел по чл.321, ал. 3 от НК?6. Колко от водените от него наказателни производства по т.5 са приключили с осъдителни и колко с оправдателни присъди - брой на осъдени и оправдани лица по делата? Колко са прекратени с постановление на прокуратурата? Колко от делата по т.5 са приключили със споразумения между прокурора и подсъдимите? По колко от сключените споразумения е отнето или конфискувано незаконно придобито имущество и в какъв размер?7. Какъв е общият брой на внесените от прокурор Иван Стоименов Гешев обвинителни актове в съда от командироването му в СГП през 2009г. до 31.07.2019г.? Какъв е общият брой на внесените от него в съда споразумения за същия период?", "date": "2019.12.17", "title": "Съдът задължи прокуратурата да каже какво е работил Иван Гешев през последните 10 години"}
{"url": "https://offnews.bg/temida/bashtata-na-zaginaloto-bebe-pri-katastrofata-s-mestan-sashto-stana-obv-717811.html", "text": "Бащата на загиналото бебе при катастрофата с лидера на ДОСТ Лютви Местан също е привлечен като обвиняем по делото, съобщи bTV.Окръжната прокуратура в Кърджали повдигна обвинение на Юсеин Ахмед за съпричиняване на смърт по непредпазливост.Решението на държавното обвинение е взето след като е излязла назначената автотехническа експертиза.На бащата на загиналото бебе е наложена мярка за неотклонение - парична гаранция от 2 000 лева, която трябва да плати до 30 декември.Катастрофата стана на 14 април тази година на разклона край момчилградското село Загорско.При опит на Лютви Местан да се включи с автомобила си в международния път от Кърджали за Гърция двата автомобила се сблъскват.В продължение на 9 месеца политикът беше единственият обвинен за случая.", "date": "2019.12.17", "title": "Бащата на загиналото бебе при катастрофата с Местан също стана обвиняем"}
{"url": "https://offnews.bg/zimni/federika-brinione-specheli-gigantskia-slalom-v-kurshevel-717794.html", "text": "Федерика Бриньоне триумфира в гигантския слалом от Световната купа по ски алпийски дисциплини във френския курорт Куршевел. Италианката финишира с общо време от двата манша 2:12.59 минути.Само на четири стотни от Бринтьоне завърши Мина Фюрст Холтман. Норвежката бе водачка след първия манш, но не можа да защити аванса си във второто спускане. Уенди Холденер от Швейцария пък финишира на третото място с 0.44 секунди по-бавно от това на Фредерика.Бриньоне вече има на сметката си респектиращите шест победи за Световната купа. Това я нарежда на втора позиция във вечната класация на италианките, изравнявайки я с Денис Карбон. Дебора Компаньони е лидерка по този показател с 13 успеха.Част от фаворитките допълниха топ 10 - Петра Влъхова, Виктория Ребенсбург, Сара Хектор, Марта Басино, Мария Терезе Твиберг, Марлене Шмоц (с 39-и стартов номер) и Алис Робинсън, докато Теса Уорли остана 11-а.Aдмирации заслужава швейцарката Алин Даньот, която потегли с 60-и стартов номер, но влезе във втория манш и финишира на 27-а позиция.", "date": "2019.12.17", "title": "Федерика Бриньоне спечели гигантския слалом в Куршевел"}
{"url": "https://offnews.bg/politika/za-vtora-godina-postapilite-v-armiata-sa-poveche-ot-napusnalite-717796.html", "text": "Тази година ще е втората, в която отчитаме положителен баланс – постъпилите в армията са повече от тези, които са напуснали. Това каза министърът на отбраната Красимир Каракачанов след като награди участници в кампанията \"Бъди войник\". Той добави, че наред с кампанията ръководството на Министерството на отбраната предприема и други мерки – реализиране на проектите за модернизация, отделяне на средства за ремонт на техниката и въоръжението, подобряване на материалната база и повишаване на възнагражденията за трета поредна година.Заместник-началникът на отбраната генерал-лейтенант Димитър Илиев и Каракачанов казаха пред журналисти, че най-голям интерес има към някои от позициите във Военновъздушните сили и в Сухопътните войски. Във ВВС дори са успели да наберат кандидати за всички обявени места. Добре се движели нещата и в Сухопътни войски.Двамата не посочиха конкретни данни, за недостига. През май Каракачанов съобщи, че недокомплектът в армията е 5000 човека.За медии пари не са давани, каза Каракачанов и добави, че най-големият разход е за участието на Националната гвардейска част във всяко от отделните събития - около 107 000 лева за цялата година.Кампанията \"Бъди войник\" беше обявена през октомври 2018 г. в София с киноспектакъл в НДК. Тази година проявите започнаха през февруари и завършиха през ноември във Велико Търново. В 31 града на страната бяха организирани информационни борси за запознаване с условията на военната служба. Кампанията вероятно ще продължи по по-различен начин, в началото на идната година концепцията за нея ще бъде обсъдена и приета.", "date": "2019.12.17", "title": "За втора година постъпилите в армията са повече от напусналите"}
{"url": "https://offnews.bg/offtopic/v-selo-vandam-izdignaha-pametnik-na-zhan-klod-van-dam-717805.html", "text": "Паметник в естествен ръст на актьора Жан-Клод Ван Дам е поставен в азербайджанското село Вандам. На паметника кинозвездата прави шпагат. Името на селото действително съвпада с това на актьора, но в превод от местния диалект означава \"ясенов покрив\". Паметникът на Жан-Клод Ван Дам в селото Вандам получи световна популярност след снимка, публикувана във Facebook от журналиста Шакир Еминбейли. ", "date": "2019.12.17", "title": "В село Вандам издигнаха паметник на Жан-Клод Ван Дам"}
{"url": "https://offnews.bg/ikonomika/otneha-litcenza-na-zastrahovatelnata-kompania-iuroamerikan-717812.html", "text": "Комисията за финансов надзор отне лиценза за извършване на застраховане на „ЗК Юроамерикан“ АД.Дружеството не е извършвало застрахователна дейност за период от осем месеца (от януари до август) в рамките на последните две години – 2018 г. и 2019 г.На 01.09.2019 г. застрахователят е сключил три броя застрахователни договори, които обаче са сключени с лица, които са акционери на „ЗК Юроамерикан“ АД, като две от застрахованите лица са и служители на застрахователната компания, съобщават от КФН.С днешното решение на Комисията за финансов надзор се забранява \"свободното разпореждане с активите на „ЗК Юроамерикан“ АД до започване на производство по ликвидация или несъстоятелност\", както и \"сключването на нови застрахователни договори по всички класове застраховки за срок от 6 месеца\".Комисията назначава Стефан Петров Стефанов за квестор на „ЗК Юроамерикан“ АД до назначаването от съда на синдик или до вписването на ликвидатор на дружеството.", "date": "2019.12.17", "title": "Отнеха лиценза на застрахователната компания ''Юроамерикан''"}
{"url": "https://offnews.bg/politika/manolova-stolichna-obshtina-izpadna-v-panika-spria-naglasenia-targ-717810.html", "text": "Столичният автотранспорт спря обществената поръчка за довеждащите електробуси на стойност 33 120 000 лева с ДДС. Решението е взето на 16 декември.В аргументите за спирането на поръчката е посочено, че търгът се прекратява заради „допусната техническа грешка\" - при методиката за оценка на офертите по отношение гаранционния срок на автобуса и силовите агрегати е записано максимален срок на гаранцията от 48 месеца вместо максимален срок от 60 месеца.По време на предизборната кампания за кмет на столицата Мая Манолова заяви, че поръчката е порочна и е направена така, че да бъде спечелена от конкретен участник. Името на участника тя написа в плик и го остави в студиото на телевизионно предаване.Според Манолова обявените причини за прекратяването са формални.Това е опит да се прикрие прогнилият модел на провеждане на обществени поръчки от това управление – нагласени поръчки с предизвестени победители. Страхуват се, че разгласихме каталога на спонсорите на ГЕРБ и сега трябва да го прикриват, коментира тя днес.Манолова акцентира, че \"предизвестеният победител в една от процедурите беше използван и за предизборна реклама в програмата на Йорданка Фандъкова и ГЕРБ в София (на стр. 42-43)\". Лидерът на \"Изправи се.БГ\" определя предизборната програма на Фандъкова като \"каталог на спонсорите на ГЕРБ\".", "date": "2019.12.17", "title": "Манолова: Столична община изпадна в паника - спря нагласения търг за електробусите"}
{"url": "https://offnews.bg/zdrave/koj-alkohol-napiva-naj-barzo-i-prichiniava-tezhak-mahmurluk-717795.html", "text": "Най-лесно може да се напиете от херес (сладко, подсилено с алкохол вино, което се дестилира в Испания) или с портвайн. Тези две напитки се усвояват бързо и имат сравнително високо съдържание на алкохол – около 20%, съобщава РИА Новости.Учените от Брайтънския университет, Великобритания, са провели собствено проучване върху напитките, които водят до най-бързо опиянение и предизвикват най-силен махмурлук.Ефектът след употребата на алкохол зависи от съдържащия се в него етанол, като делът му се колебае между 5 и 40%.Силно опиянение може да предизвикат уискито и другите концентрати. Но заради високия си градус те се абсорбират бавно в кръвоносната система.Пенливите вина също водят до бързо опиянение – газирането засилва усвояването. Ето защо още в първите минути може да почувствате действието на алкохола.Много хора редуват алкохола с вода, тъй като според тях това ще ги държи трезви и ще избегнат махмурлука. Това не работи при 40-градусовите напитки.Подобна практика понижава два пъти процента на поетия етанол, което води до по-бързо опиянение. По същата причина не трябва да се смесват слаб и силен алкохол.За да се чувствате по-малко зле на следващия ден, се препоръчва да пиете водка или да не пиете изобщо.", "date": "2019.12.17", "title": "Кой алкохол напива най-бързо и причинява тежък махмурлук"}
{"url": "https://offnews.bg/zdrave/15-bebeta-se-rodiha-za-denonoshtie-v-bolnitca-sveta-anna-varna-717793.html", "text": "Рекорден брой бебета за едно денонощие регистрира родилното отделение в МБАЛ “Света Анна - Варна” днес.От 9 часа сутринта вчера, 16-и декември, до обяд днес, 17 декември, в сектора са родени 15 живи и здрави момиченца и момченца, сред които няма нито едно недоносено бебе. Няма и близнаци. До края на деня има вероятност да приключат и други 4 започнали раждания. Това съобщи началникът на отделението д-р Милко Папазов. по думите на специалиста обичайният брой раждания на денонощие е средно 6-8.Ако темпът от началото на годината се запази, имаме всички шансове да сме сред малцината, които в сравнение с 2018 г. реализират ръст в броя на новородените, коментира шефът на най-старото родилно отделение във Варна, което наскоро навърши 110 години.Прогнозата е до края на 2019-а година екипът на обновеното родилно отделение на МБАЛ “Света Анна - Варна” да се поздрави с 1500 раждания.", "date": "2019.12.17", "title": "15 бебета се родиха за денонощие в болница  'Света Анна - Варна'"}
{"url": "https://offnews.bg/ikonomika/bdzh-podpisa-dogovor-za-137-mln-leva-za-remont-na-motrisite-simens-717800.html", "text": "„БДЖ - Пътнически превози” ЕООД подписа договора за ремонт и поддръжка на електрическите и дизеловите мотриси „Сименс” с избрания изпълнител „Алстом транспорт С.А.” по процедура: “Извършване на техническа поддръжка за 5-годишен период на дизелови мотрисни влакове серия 10 и електрически мотрисни влакове серии 30 и 31, собственост на \"БДЖ-Пътнически Превози\" ЕООД”.През първите 6 месеца след подписване на договора „Алстом транспорт С.А.” ще извършат подготовка за осъществяване на планираните ремонти, след което ще започнат възстановяването на няколко мотриси, които отдавна са спрени от експлоатация поради изключително тежкото им състояние.След като бъдат рехабилитирани 46-те мотриси, те ще бъдат експлоатирани безпроблемно в следващите 10 години.Стойността по договора, която е за изпълнение на мащабната процедура, е за близо 137 млн. лв. за срок от 5 години.", "date": "2019.12.17", "title": "БДЖ подписа договор за 137 млн. лева за ремонт на мотрисите Сименс"}
{"url": "https://offnews.bg/kultura/posledni-novini-za-kontcerta-na-m-o-d-urban-grey-i-savage-ravage-717791.html", "text": "Концертът на M.O.D. (Method of Destruction), Urban Grey и Savage Ravage е този четвъртък, 19 декември, в столичния клуб „Mixtape 5“. Както знаете събитието е част от турне, на което легендарният лидер на S.O.D. (Stormtroopers of Death) и M.O.D. Billy Milano изпълнява добре познатите композиции на двете банди.Програмата за вечерта ще е следната:19:30 - Врати20:00 – Savage Ravage20:45 – Urban Grey 22:00 – M.O.D.От BGTSC декларират желанието за провеждане на събитието в приятна и безопасна за здравето среда. Концертът ще се проведе при познатите на феновете условия за комфорт и сигурност.Опасни предмети и неакредитирани лица с професионална техника, пушене (във всичките му форми), антисоциално поведение, животни и малолетни без придружител няма да бъдат допускани в клуба.Билетите се продават онлайн и в мрежата на Евентим, а някои от местата, на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-и септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите за това шоу бяха на промо цена от 30 лева до 4 юли, включително. От 5-ти юли и в момента са на редовна цена от 35 лева. В случай на останали места в деня на събитието и на място в клуба, цената на входа ще е 45 лева.*Клубът не работи с резервации**Политика за достъп на непълнолетни:  ***Гардероб - упътване за употреба:  Организаторите препоръчват навременното закупуване на билети и спазването на реда в клуба! Събитието е 18+", "date": "2019.12.17", "title": "Последни новини за концерта на M.O.D., Urban Grey и Savage Ravage"}
{"url": "https://offnews.bg/obshtestvo/destructive-creations-kak-da-spasim-sofia-ot-kiumbetata-na-fakulteto-717784.html", "text": "Арт групата Destructive Creations помогнаха на жители от \"Факултета\" като поставиха котле на дърва с водна риза и така комините в квартала станаха с 10 по-малко.С акцията \"Топли хора\" Destructive Creations са закупили котле, прокарали тръби и поставили подарени от хората радиатори. Идеята им - лесно можем да спасим София от мръсния въздух. Организаторите разказаха, че това са обикновени печки, поставени на необичайно място.Зам.-кметът на район \"Красна поляна\" Николай Вушовски присъстваше на откриването днес. Според него акцията е правилна, но групата не може да изгради на всички живущи подобни инсталации. \"Въпросът е те да видят как се прави и ако може сами да изградят още\". Вушовски заяви, че общината ще помогне на хората, получили възможността да се отопляват с котлето.Планът на Destructive Creations е да бъде намерен по-голям котел и финансиране, за да се обхванат колкото се може повече къщи. И ако е възможно - целият квартал. От арт групата уточниха, че са поставили изискване на хората, които ще се отопляват на поставената инсталация, да горят само сухи дърва, без да замърсяват въздуха, защото \"когато имат кюмбета вкъщи, хвърлят в тях всичко - пластмаси, парцали. Ние не правим нищо по проект и затова имаме такава свобода. Тук сме от месец. Първо дойдохме, видяхме, че сме приемани от хората и че ще се получи\".Destructive Creations призоват хората да дарят своите стари радиатори, за да може хората от квартала да започнат да се отопляват чрез тях и да се намали замърсяването на въздуха. Арт групата търси финансиране за кранчетата и тръбите, които са по-големият разход. Благотворителната кауза обаче прерасна в разгорещен спор, след като една от жените, живееща в квартала, попита кмета кога може да отиде в общината, за да подаде декларация за прокарване на ток и вода.След като Вушовски отговори, че заявления се подават само с документ за собственост, жителите на \"Факултета\" започнаха да негодуват.Зам.-кметът обясни, че няма как да имат ток и вода в незаконните си постройки и допълни, че се очаква през пролетта част къщите да бъдат разрушени.Вушовски уточни, че няма улици и канализация, защото \"сте се настанили по поляната - на който, където му е хрумнало\", както и че лесно може да се провери дали е имало къщи на мястото преди 20 години. Хората обаче опонираха с това, че са родени там и искат да платят, каквото трябва, за да може всички постройки да бъдат узаконени. Според местните преди изборите е било обещавано да се изгради канализация и да се прокара електричество. Жителите изразиха убедеността си, че има как да бъдат изградена канализация, без да се премахват постройките. Спорещите поискаха от кмета да се узаконят постройките, за да не останат децата им без покрив. Спорът не беше решен, но приключи, защото Николай Вушовски си тръгна, като пред това обясни, че поводът за днешното събиране е друг. ", "date": "2019.12.17", "title": "Destructive Creations: Как да спасим София от кюмбетата на Факултето (видео и галерия)"}
{"url": "https://offnews.bg/kultura/komedijno-shou-razgnevi-milioni-isus-prilichal-na-gej-717804.html", "text": "Коледно комедийно шоу на стрийминг платформата Netflix - The First Temptation of Christ. в което Исус е гей, а Дева Мария пуши трева разгневи милиони зрители.46-минутният The First Temptation of Christ (\"Първото изкушение на Христос\") е дело на бразилска комедийна група от YouTube на име Porta dos Fundos. Той показва как Исус се завръща вкъщи за 30-ия си рожден ден, но води със себе си своя пищен приятел Орландо. Шоуто сериозно намеква, че двамата имат хомосексуална връзка, включително и чрез част от текста на песен, която Орландо изпълнява. Тя гласи: \"Сред жегата на пустинята, видях размера на неговата голяма... мощ\".В друга сцена от комедийното шоу Дева Мария пуши марихуана.Над 1,8 милиона души са се включили в онлайн подписка, която призовава Netflix да свали комедийното шоу, а Porta dos Fundos да се извинят публично, тъй като \"сериозно са обидили християните\".Текстът към подписката гласи, че на комедийната група трябва да се търси отговорност за \"престъплението\" им спрямо вярата.В критиките се включи и синът на бразилския президент Жаир Болсонаро - Едуардо Болсонаро. В Twitter той коментира, че според него Porta dos Fundos не са искали да \"създават хумор или да подобрят обществото\", а да го разделят, като \"проявят неуважение към вярата на други\".Друг бразилски политик - конгресменът и пастор Марко Фелициано, също коментира казуса, като обясни, че както християни, така и не-християни, са го накарали да предприеме действия срещу комедийната група. \"Предходни години съм ги съдил, но съдебната система казва, че става дума за свобода на изразяването. Време е за общи действия от страна на църквите и на хората, за да спрем това\", коментира той.Един от съоснователите на Porta dos Fundos - Фабио Поршач, коментира пред Variety, че Netflix и Viacom (който са собственици на част от комедийния бранд) застават зад спорното шоу. \"То не призовава към насилие, не казваме, че хората не трябва да вярват в Бог\", обяснява Поршач.Според него ако трябва да има ядосани, това трябва да е гей общността, защото гей персонаж се оказва Дявола, но Поршач посочва, че въпреки това \"гей общността обича\" Porta dos Fundos.\"За някои католици в Бразилия е ОК, ако Исус е лошият герой и използва наркотици: това не е проблем. Проблемът е, че е гей. Не, той не може да е гей. И това е интересно, защото Исус е всичко. Бог е черен и бял, гей и хетеро. Бог е всичко\", обяснява още единият от основателите на комедийната група.За него всички обидени дори само от идеята за гей Исус (защото шоуто само го намеква, а не го казва направо) всъщност са хомофоби.", "date": "2019.12.17", "title": "Комедийно шоу разгневи милиони, Исус приличал на гей"}
{"url": "https://offnews.bg/drugi/vlado-iliev-grabna-nagradata-sporten-ikar-za-2019-godina-717798.html", "text": "Биатлонистът ни Владимир Илиев получи приза \"Спортен Икар\" за 2019 година на Фондация \"Български спорт\". Традиционните годишни спортни награди бяха връчени по време на бляскава обстановка в Национална галерия \"Двореца\".Илиев бе удостоен с наградата, след като спечели сребърен медал в индивидуалната дисциплината на 20 километра на световното първенство в Йостерзунд, Швеция.Призът е уникална пластика на художника Христо Христов, придружен с диплома, които, поради това че Владимир е на състезания в чужбина, бяха връчени на неговата майка.Със специална награда на Фондация \"Български спорт\" бяха наградени европейският шампион и бронзов медалист от световното първенство по вдигане на тежести Божидар Андреев, Радослав Панталеев с бронз от Световното първенство по бокс за мъже, световният вицешампион по кану-каяк Ангел Кодинов и европейският шампион по бокс в различни възрастови групи Уилям Чолов.Отличието за пробив в световния спорт отиде при световната шампионка за девойки по ловна стрелба в дисциплината \"трап\" Селин Али (17 години), която получи и златна значка на БОК за постиженията си през годината.В категория \"Достойно представяне\" бяха наградени световната шампионка по самбо Мария Оряшкова, световният шампион на 1500 метра от първенството по лека атлетика за спортисти с увреждания Християн Стоянов и европейска шампионка и световна вицешампионка по борба Тайбе Юсеин.Специална награда получи Българска федерация по баскетбол по повод 100-годишния си юбилей.Ивет Лалова-Колио пък заслужи \"Спортен Икар\" за шампионско дълголетие, който й беше връчен от спортния министър Красен Кралев. Лалова достигна финал на 200 метра на световното първенство по лека атлетика в Доха през октомври и си осигури квота за пето участие на Олимпийски игри в Токио догодина.Успоредно с това Българският олимпийски комитет също раздаде своите призове. На тържеството присъстваха много олимпийски, световни и европейски медалисти, стотици заслужили спортисти, треньори и деятели, журналисти, представители на бизнеса и културата.Сред официалните гости бяха Стефка Костадинова – председател на БОК, Красен Кралев – министър на младежта и спорта, Николай Божинов - председател на Фондация Български спорт и други.", "date": "2019.12.17", "title": "Владо Илиев грабна наградата Спортен Икар за 2019 година"}
{"url": "https://offnews.bg/gimnastika/nepokolebimi-li-sa-sestrite-averini-717801.html", "text": "По-малко от година остава до целта на всички спортисти – Олимпийските игри. В залата по художествена гимнастика няма време за почивка. Всяка страна вече е направила новите си композиции, изработва ги и следи конкурентите.Как се справят обаче близначките Дина и Арина Аверини – титуляри в руския национален отбор индивидуално. Как успяват да издържат на напрежението? Оказва се, че на пръв поглед непоколебимите Аверини, също невинаги вярват в себе си и изпитват колебания.За това, което не е видимо за феновете, момичетата разказват повече след последното им голямо състезание – Световното първенство в Баку пред teamrussia.pro:Кога разбрахте, че спортът е сериозен и ще се занимавате сериозно с него?Дина: На тренировъчен лагер в Хърватия. Тогава бяхме с първата ни треньорка Лариса Белова. Там разбрахме, че трябва да продължим напред. Пристигнахме у дома и казахме: „Мамо, тате, отиваме в Москва“. Първоначално родителите ни се уплашиха и дори се разстроиха. Попитаха „Как така?“.Арина : Майка ми беше притеснена, че децата сами трябва да бъдат изпратени в Москва.Дина: И тогава казахме: \"Е, нищо. Ако не се получи, ще се приберем и ще продължим да учим и да тренираме\".Колко трудно беше за първи път без родители?Арина: Да, беше трудно. Но, първо, това помогна, че бяхме сами. И второ, познавахме почти всички деца, които тренираха с нас - срещахме се на състезания, бяхме разговаряли.Дина: И точно в този момент спряхме да се караме помежду си. Разбрахме, че трябва да си помагаме, защото нямахме родители, вече трябва да се грижим сами за себе си.В много интервюта казвате, че буквално има фантастична връзка между вас.Дина: Първият път го усетихме, когато бяхме малки. Например, Арина имаше болка в десния крак - буквално за един ден, аз също получих, въпреки че не съм се натоварвала. В началото не ни повярваха: „Как един и същ крак може да ви боли...?“. Същото е и, когато боледуваме – първо е едната, а после другата.В кой момент спряхте да гледате изпълненията си една на друга?Арина: В Берлин. През 2016г.Дина: Имаше Световна купа. Арина играеше във втория поток, а аз започнах да я гледам. Тя игра обръч и през цялото съчетание бях до Вера Николаевна и бях много неспокойна. Постоянно подвиквах или местих позицията си. И това, разбира се, попречи на Вера Николаевна - тя беше свикнала просто да стои спокойно с концентрация. Тогава тя ми каза: „Дина, това е всичко, няма да идваш с мен вече. Досаждате ми, всичко се предава на Арина. Трябва да си спокоен.\" След това спряхме.И какво правите сега? Ако единият от вас играе, къде е другият в този момент?Арина: На Световното първенство в Баку, когато Дина играеше, се опитах да отида по-далеч в залата, за да не чувам музиката. В края на краищата знам всичките й елементи, всички акценти и какво се случва. Оказа се, че мислено преминавам през едно упражнение с нея.Наистина ли се предава?Дина: Има някаква космическа връзка. Например на Световното първенство, спомням си, сякаш започнах да играя добре бухалките си, а във втората част започнах да губя концентрация. Не знам защо. Така се притеснявах до финала.Арина: Аз бях притеснена, защото не играх много добре и разбрах, че златният медал може да напусне Русия.Дина: Ето. И ми беше предадено.Важно ли е да знаете оценките си?Арина: Аз предпочитам да не ги знам/Дина: А аз, напротив. Ирина Винер знае това и в многобоя на Световното първенство ми казваше всички резултати, както и кой колко има.Как става така, че нямате вътрешна конкуренция?Арина: Радваме се и се подкрепяме. Дина: Винаги подкепям Арина. Тоест, правим го взаимно. Но, когато бяхме деца, аз завиждах на Арина, обиждах се и плачех. По време на една в Спартакиада, Арина зае първо място, а аз второ. И тогава родителите дойдоха при нас да ни поздравят. Видях ги и започнах да плача. Те попитаха какво се е случило и аз отговарих: „Загубих, заех второ място. И тогава майка ми ми обясни: „Арина спечели, трябва да си щастлива за нея. И за себе си, че ти си втора, а не трета или пета. А ти плачеш. Можеш ли да си представиш колко обидена е Арина? Тя спечели, но не може да се радва на победата си, защото плачеш. \" Така майка ми ме научи, че винаги трябва да се радваш на победата на сестра си.Какво ви казват родителите ви, когато и двете се състезавате?Дина: Родителите ни са по-притеснени за Арина.Защо?Дина: Те го обясняват така: ти излизаш по-смело и сякаш си по-уверена в себе си. Решена си буквално да разкъсаш всички. Повече се тревожим за Арина. Струва ми се, че дори аз самата се притеснявам повече за себе си, отколкото родителите ми. Често чета коментарите в социалните мрежи и си мисля, че всички мислят, че съм някакъв робот, но истината е, че аз също се притеснявам.Но в действителност какво се случва, когато стъпите на килима?Арина: Различни мисли, но обикновено по някакъв начин всичко е автоматично. На Световното първенство в многобоя дойде решаващият момент, когато преди последното съчетание Ирина Винер ми каза: „Трябва да получиш такава оценка, за да останеш на втора позиция“. Тогава си помислих, че не трябва да мисля за определена оценка, а просто да изпълня всичко добре и да завърша този турнир с достойнство. Да играя за публиката, за себе си, за треньорите и за мое удоволствие. Излязох и успях.Не се ли случва да чувствате, че ще изпуснете уред или ще направите грешка?Арина: Не, основното е да не мислиш, че ще го изпуснеш. Когато започнеш да мислиш как да хванеш, как да се настроиш, как да направиш нещо подобно, веднага възниква грешка. Всичко трябва да се прави едно по едно, без паузи.Гимнастиката е само привидно лек и ефирен спорт, но всъщност е един от най-трудните. Има ли дни например, когато нищо изобщо не ви боли или притеснява?Арина: Не. Ако нищо не боли, значи вече сте умрели (смее се).Дина: Или боли мускулът, или главата, пръстът - нещо те боли така или иначе. Всички спортисти изпитват болка.Най-трудният момент в кариерата ви?Арина: Имаше момент, в който искахме да е откажем заедно. Беше през 2018 г., някъде през април, май ...Защо?Дина: Трудно издържах на болката, нищо не се получаваше. Спомням си, че тогава не ходехме на състезания, а се лекувахме. И се появяваха още травми - една след друга. Не мога да живея без състезания - това е адреналинът. Тогава два месеца нямахме състезания и нормални тренировки - просто фитнес.Арина защо те подкрепи? Имаше ли контузии в този момент?Арина: Да, винаги имам някаква контузия. Има моменти, в които искате да направите всичко с пълна сила, но не можете и това боли още повече.Дина: В крайна сметка дори се обадихме на родителите си, казвайки, че сме приключили, връщаме се у дома. Те бяха изненадани, но казаха, че винаги ни чакат.Какво се случи след това?Арина: На другия ден отидохме на тренировки.Защо решихте да останете?Дина: Мислихме си какво ще правим? Това е първото.Арина: И второ, вече сме преминали през толкова много неща и сега да се откажем, да спрем ... Какъв е смисълът?Успяхте ли да кажете на треньорката ви - Вера Николаевна?Дина: Казахме: „Вера Николаевна, вече не можем. Вероятно ще приключим, утре няма да дойдем на тренировки.“ Това не беше първият път. Тя обикновено отговаря: „Вече сте големи, решете сами. Няма да ви притеснявам. \"", "date": "2019.12.17", "title": "Непоколебими ли са сестрите Аверини?"}
{"url": "https://offnews.bg/evropa/dvama-evrodeputati-iskat-izvinenie-ot-angel-dzhambazki-717803.html", "text": "Двама евродепутати са изпратили писмо до председателя на Европейския парламент Давид Сасоли, в което настояват да получат извинение от евродепутат иазбран от листата на ВМРО Ангел Джамбазки заради коментари за произхода им. Те искат и да се обмисли налагане на наказание „мъмрене“, съобщи БНР.Карима Дели от групата на Зелените/Европейски свободен алианс и Исмаил Ертуг от Прогресивния алианс на социалистите и демократите са засегнати от изказване на Джамбазки пред българското издание на „Юрактив“, в което подчертава техния произход от Алжир и Турция.Дели и Ертуг са евродепутати съответно от Франция и Германия, като Карима Дели е председател на транспортната комисия, а Исмаил Ертуг е един от активно работещите по пакет „Мобилност“. Той е сред инициаторите на идеята за връщането на камионите в страната, в която е регистрирана фирмата, на всеки 4 седмици, срещу която България е категорично против.Съпредседателят на групата на Зелените/Европейски свободен алианс Филип Ламбер изрази възмущението си в пленарна зала.„Смятам, че този тип характеристики са недопустими в тази зала. Всички сме европейски депутати, всички сме от различен произход и затова и дума не може да става да се стигматизират колеги заради това. И ви моля, господин председател, да призовете г-н Джамбазки да спазва реда“, каза той.Пред „Хоризонт“, на въпрос какво притеснително вижда в думите на Джамбазки и защо произходът му да е нещо, което да му създава неудобство, Ертуг отговаря: „Сериозно ли говорите или просто се шегувате? Къде е връзката между политическия аспект на пакета „Мобилност“ и произхода на родителите ми? Ако се стигматизира произхода, то това определено е ксенофобия и аз трябва да се защитя. Същото важи и за г-жа Дели“.„Вече трети мандат съм евродепутат и за първи път ми се случва такова нещо“, каза още Ертуг. „За първи път изпадам в такава ситуация. Никога не съм говорил с този човек. Ако не се лъжа, това е евродепутатът, който бе хванат да шофира в нетрезво състояние с 1,5 промила алкохол в кръвта и имаше проблеми с полицията. Мои колеги ми казаха, че е от крайната десница. Никога не съм го виждал, никога не сме разговаряли и той никога не е искал среща с мен. Да се правят такива неща, не е присъщо на демократите, нито на Европейския парламент. Затова трябва да се защитя“, каза още Ертуг пред БНР.Председателят на Прогресивния алианс на социалистите и демократите Ираче Гарсия определи изказването на Джамбазки като „напълно неприемливо“. Тя заяви, че в Европейския парламент има норми, които трябва да се спазват и че не може да се допуснат расистки изказвания там, като поиска председателя Давид Сасоли да предприеме необходимите мерки, за да не се повтаря случаят.", "date": "2019.12.17", "title": "Двама евродепутати искат извинение от Ангел Джамбазки"}
{"url": "https://offnews.bg/politika/veche-e-iasno-ot-kogo-shte-kupim-bojni-mashini-za-1-5-mlrd-lv-obnove-717771.html", "text": "Международната компания General Dynamics Land System – MOWAG със седалище във Швейцария  се очертава, като фаворит в търга за бойни машини за пехотата. Тя предлага машината PIRANHA IFV.  Приготвената от правителството сума за 90 бойни и 60 спомагателни машини е 1.46 млрд. лв. (с ДДС). Вчера изтече срокът в който останалите до полуфинала 4 фирми трябваше да подадат оферти. Тъй като е предвидено и подаване по пощата Министерството на отбраната са дали още 2 дни аванс.До вторник по обяд се твърдеше, че френската държавна компания Nexter излиза напред в класирането, с предложение за сделка “правителство с правителство”, както бяха купени F-16 от САЩ. По-късно се разбра, че съвместното им предложение с белгийския производител на куполи John Cockerill не е прието от Министерството на отбраната и те са декласирани. Причината била, че документите съдържат само схема за обща компания съвместно с българска фирма. Тя не е приета за оферта от Министерството на отбраната.General Dynamics обещават част от производството да бъде в България, както и поддръжката на машините да бъде в България. До този етап Министерството на отбраната поиска оферти от фирми - ARTEC GmbH (Германия), Patria (Финландия), NEXTER Group (Франция) и General Dynamics Land System – MOWAG (Швейцария).До сега като фаворити се сочеха предложението на финландците за бойната машина Patria AMV XP и на международната корпорация General Dynamics с машината Piranha 5. Patria участват с израелската фирма Elbit - за куполите. Те също залагат на голямо производство в България, каквато е тяхната схема по принцип във всяка страна. Според нашите източници Patria не са успели да намерят достатъчно партньори за проекта и дори са поискали още отлагане.Единствено офертата на General Dynamics Land System се доближава до приготвената от правителството сума. GDLS участват в търга с израелската държавна компания Rafael, която ще прави “куполите”. Това включва не само куполите, но и въоръжението, системите за контрол на стрелбата, уреди за нощно виждане и обмен на данни в реално време и интеграцията на всички системи.ARTEC участват с купол на Rheinmetall. Тяхната техника е сочена за най-добра, но е и най-скъпа и е много над заложената цена. Поради тази причина германската компания вероятно ще отпадне.Не се изключват обаче изненади, включително и промяна на проекта, до каквато се стигна при избора на САЩ и \"Lockheed Martin\" за доставчик на новите изтребители F-16 Block – 70.Министерството на отбраната сега трябва да избере две оферти. Към момента изглежда, че това ще са офертите на Patria и General Dynamics Land System – MOWAG. След това ще има изпитания след които ще бъде избран доставчикът и ще започнат и конкретните преговори. Специфичният момент в този проект е, че избраната фирма производител на машините сама избира с кой да си партнира, което може да доведе до по-евтини “куполи” за да се увеличи печалбата. По всяка вероятност нито една от фирмите няма да отговори на изискванията за “радиостанции”, тоест комуникационната техника, тъй като в изискванията прозира една определена фирма предлагаща изделия на много висока цена.Проектът за бронираните машини е най-сложният от модернизацията на армията и източници от бранша се съмняват в капацитета на министерството да се справи с него.Правителството паралелно подготвя и проекта за закупуване на два нови патрулни кораба, който е на стойност около 1 млрд. лева с ДДС.Изненадващо единствената българска фирма, която участваше в него - МТГ \"Делфин\" АД и беше смятана за фаворит, дори от правителството, не подаде оферта.Предложения са подали само германската Lurssen Weft GmbH и от италианската Fincantieri. По всяка вероятност “Делфин” ще участва, като подизпълнител на Lurssen.Засега правителството твърди, че ще може да подпише и двете сделки следващата година.", "date": "2019.12.17", "title": "Вече е ясно от кого ще купим бойни машини за 1.5 млрд. лв (обновена)"}
{"url": "https://offnews.bg/obshtestvo/natcionalnata-sledstvena-sluzhba-shte-razsledva-avariata-v-aetc-kozl-717799.html", "text": "Главният прокурор Сотир Цацаров възложи разследването за аварията в АЕЦ „Козлодуй“ на следователи от Националната следствена служба.Вчера около 10 ч. сутринта нa тeритoриятa нa AEЦ „Кoзлoдуй” - на строяща се площадка ДПРAO „Рaдиaнa” зa ниcкo- и cрeднoaктивни рaдиoaктивни oтпaдъци, загинаха двaма рaбoтници, други двама са ранени.До момента е образувано досъдебно производство по чл. 123, ал.1 от НК -  \"Който причини другиму смърт поради незнание или немарливо изпълнение на занятие или на друга правно регламентирана дейност, представляващи източник на повишена опасност, се наказва с лишаване от свобода от една до шест години.\"Разследването се наблюдава от Окръжна прокуратура- Враца.Към момента са извършени първоначалните действия - оглед на местопроизшествието, назначени са експертизи за установяване на причините за смъртта на работниците и е иззета документация, съобщават от пресцентъра на държавното обвинение.", "date": "2019.12.17", "title": "Националната следствена служба ще разследва аварията в АЕЦ ''Козлодуй'', при която загинаха двама души"}
{"url": "https://offnews.bg/temida/osadiha-78-godishna-baba-dilar-na-droga-v-liulin-717772.html", "text": "Специализираният наказателен съд наложи една година лишаване от свобода с тригодишен изпитателен срок на 78-годишната жена, която през ноември миналата година бе обвинена от Специализиранато прокуратура за участие в организирана престъпна група за разпространение на наркотици в столичния жк „Люлин“. Четири години „Лишаване от свобода“ определи съдът за внука ѝ, който бе обвинен като ръководител на групата. Той вече е приведен в Софийския затвор, след като съдът не измени мярката му за неотклонение „Задържане под стража“. Ако присъдата му бъде потвърдена от горните съдебни инстанции, той ще трябва да остане зад решетките общо 6 години. Ще изтърпи ефективо и 2-годишна предходна условна присъда за разпространение на наркотици, след като в рамките на изпитателния срок извършил ново престъпление.В затвора вече са и другите двама подсъдими по делото. Още преди внасянето на обвинителния акт в съда (на 16 април 2019 г.), те се признаха за виновни и поискаха споразумение с прокуратурата, като приеха да изтърпят3-годишни ефективни присъди. Четиримата наркоразпространители бяха задържани на 1 ноември 2018 г. при съвместни действия по разследването на ГДБОП и Специализираната прокуратура. У всеки от от бяха намерени и иззети различни количества наркотици. Най-възрастната жена, привличана до момента към наказателна отговорност за наркоразпространение, сама разфасовала марихуана на дози, когато внукът й отсъствал, и я продавала в дома си на клиенти след уговорка по телефона, доказа съдебното дирене. При неутрализиране на групата, малко преди разследващите да влязат в жилището й, от прозореца на обитаваната от нея стая бил изхвърлен плик с близо четвърт килограм марихуана. Жената опитала да се освободи от друго количество в тоалетната чиния.По-лекото наказание, наложено ѝ от съда, се дължи както на напредналата й възраст, така и на факта, че единствено тя от подсъдимите не е била осъждана. Към момента тя е с мярка за неотклонение „Подписка“.Определените от Специализирания наказателен съд наказания на 78-годишната жена и внука й не са окончателни и могат да бъдат обжалвани и протестирани пред Апелативния специализиран наказателен съд.", "date": "2019.12.17", "title": "Осъдиха 78-годишна баба дилър на дрога в Люлин"}
{"url": "https://offnews.bg/politika/parviat-debat-pri-prezidenta-se-izcherpa-s-obshti-konstatatcii-717785.html", "text": "Първата среща на президента Румен Радев с неговия Правен съвет за промени в конституцията не донесе нови идеи, а се изчерпа в общи констатации.От съобщение на пресофиса на Радев се разбира, че той е коментирал следното: \"Върху българската конституция не може да се посяга и не бива да се посяга произволно. Това е една демократична конституция, една от първите в посткомунистическия период в цяла Източна Европа. Тази конституция въведе демократичните принципи, въведе разделението на властите, въведе правата на гражданите, въведе устройството и функционирането на една демократична държава наред с ограниченията на обхвата на нейната дейност\".Но в същото време не трябва да бягаме от въпросите на нашето съвремие. Успя ли проектът, заложен в тази конституция, да изгради демократична, правова и социална държава, така както е в нейния преамбюл? Има ли в конституцията достатъчно защитни механизми срещу погазването на разделението на властите и срещу авторитарен произвол? Имаме ли системен проблем поради противоречив, неправилен прочит на конституцията, който да води до остър дефицит на справедливост в нашето общество? И ако има такъв – какви са причините, имаме ли системен проблем?, пита президентът.\"Затова оттук произтича и самият дебат, който искам да отворим. Първо – трябва ли изобщо да обсъждаме някакви промени в Конституцията на Република България? Ако обсъждаме – защо и в какъв обхват? Затова много се радвам на вашето присъствие тук\", е заявил Радев.\"Аз лично, като държавен глава, съм отговорен към всички тези въпроси, защото те са на дневен ред на нашето общество и те искат отговор. Затова е и моята първа среща с вас, за да можем да дебатираме свободно по тези теми, които стоят на дневен ред. За мен това е фундаментален въпрос. От него зависи дали България ще се развива като модерна демократична европейска държава, дали ще гарантираме истинско върховенство на закона, истинско разделение на властите и истински права на българските граждани за тяхното достойно бъдеще\", казал Румен Радев.Той благодари на Правния съвет, че се отзовал на поканата му за широк обществен дебат за конституционния модел на българската прокуратура в съдебната власт. \"Искам да разширим този дебат, да включим тук и правата на гражданите – как можем да ги засилим, как можем да засилим тяхното участие, контрола върху управлението, върху обществените процеси, още в обръщението си към парламента споменах за евентуалното въвеждане на индивидуалната конституционна жалба в нашата конституция\", заявил още Радев.", "date": "2019.12.17", "title": "Първият дебат при президента се изчерпа с общи констатации"}
{"url": "https://offnews.bg/futbol/tceremoniata-futbolist-na-godinata-shte-bade-na-5-ianuari-717792.html", "text": "Новият \"Футболист на годината\" на България ще бъде обявен на 5 януари 2020 година. Церемонията по награждаването на 59-ата анкета ще се състои в Централен военен клуб в София от 17:30 часа.На нея ще стане ясна призовата тройка. Ще бъде награден и треньор №1 на България, както и най-добрите футболисти в българското първенство за 2019 година.Отново ще бъде отличен и №1 а България в женския футбол. За четвърта поредна година ще бъде връчена и специална награда \"Лъвско сърце – Трифон Иванов\".59-ата анкета \"Футболист на годината\" се организира в партньорство от \"Дакс Медия\", Българската асоциация на спортните журналисти и Българския футболен съюз.", "date": "2019.12.17", "title": "Церемонията \"Футболист на годината\" ще бъде на 5 януари"}
{"url": "https://offnews.bg/obshtestvo/noshtniat-transport-v-sofia-sas-zaguba-ot-blizo-dva-miliona-leva-717769.html", "text": "Нощният транспорт в София е натрупал загуба от 1 880 776. 372  лв. от пускането си на 7 април миналата година до 31 октомври 2019 г. Приходите от 4 линии покриват само 20,09% от разходите им, става ясно от доклад в СОС, внесен от Карлос Контрера, Зафир Зарков и зам.-кмета Дончо Барбалов. Най-натоварена е линия № 2 между Студентски град и Обеля, а най-малко се използва линия 3 между Овча Купел 2 и Автостанция \"Изток\".Докладът предлага нощният транспорт в столицата да остане експериментално и през 2020 г, но ЦГМ да направи допълнителни наблюдения и да разработи варианти за повишаване на икономическата и социална ефективност на автобусите през нощта. Като отчете и фактът, че най-много хора се возят в нощните рейсове през юни и юли, в петък срещу събота и срещу неделя. Гражданската организация “Спаси София” първа настоя за въвеждане на нощен градски транспорт. Според техни данни още от 2015 г., когато те разпратиха до всички кандидат-кметове на София писмо с призив да включат темата в кампанията си.От Спаси София тогава бяха категорични, че това засяга хиляди софиянци, които пътуват из града след 23:30 часа, и среща бурна подкрепа в социалните мрежи, в разрез с твърденията на тогавашния зам.-кмет по транспорта Любомир Христов, според когото темата не интересува никого. 92% от общо 6500 анкетирани в интернет заявяват, че редовно им се налага да излизат след 23:30 часа и биха ползвали нощен транспорт, ако имаше такъв, обясняваха от гражданската организация тогава. ", "date": "2019.12.17", "title": "Нощният транспорт в София със загуба от близо два милиона лева"}
{"url": "https://offnews.bg/obshtestvo/290-litra-v-sekunda-ot-studena-otivat-za-industrialnata-zona-na-pern-717768.html", "text": "Към индустриалната зона на Перник са отивали 290 литра в секунда по време на водния режим. Това значи, че 40 на сто от водата в кризата отива не за битови, а за промишлени нужди. Данните са от доклад на експерти на \"Софийска вода\", съобщи новинарският сайт \"За Перник\". Докладът е направен от служители на \"Софийска вода\" за периода 25–28 ноември 2019 г. и е изискан от председателя на Общински съвет-Перник Димитър Колев.Експертите откриват, че водата към Индустриалната зона на Перник и предприятията там, включително и \"Стомана Индъстри\", не е могла въобще да бъде спряна, защото спирателният кран не работел.Така към индустриалната зона отивали 290 литра в секунда, а това прави 40% от водата за града.Спирателната арматура, която е необходимо да бъде използвана за прилагане на режима в част от територията /връзката между Клон 1 и Клон 2 в индустриалната зона на град Перник/, не е изправна и практически водоподаването към индустриалните предприятия не може да бъде ограничавано, е записано в доклада.Съгласно данни от ВиК-Перник около 290 л/сек. се подават към индустриалната зона посредством Клон 2 и тези количества представляват над 40% от цялото количество, подавано към територията на град Перник.Констатирано е и отклонение от магистралния водопровод от ПСПВ към напорен резервоар Могиличе за Стомана Индъстри, което е в двора на индустриалното предприятие и не се ограничава по време на изпълнение на режима.", "date": "2019.12.17", "title": "290 литра в секунда от 'Студена' отиват за индустриалната зона на Перник"}
{"url": "https://offnews.bg/obshtestvo/pochina-dotc-maria-deenichina-ot-fakulteta-po-zhurnalistika-na-sofijs-717807.html", "text": "Почина доц. д-р Мария Дееничина, дългогодишен преподавател във Факултета по журналистика и масова комуникация на Софийския университет.Целият професионален живот на доц. д-р Мария Дееничина премина във Факултета по журналистика и масова комуникация, където извървя пътя от асистент до хабилитиран преподавател като защити докторска дисертация през 1994 г., специализира в Лондонския университет, Великобритания и Университета на Мисури, Колумбия, САЩ, припомнят от ФЖМК.Доц. д-р Мария Дееничина преподаваше „Съвременна българска журналистика” и „Малцинства и журналистика”.Автор е на фундаменталното изследване „Между фанфарите и заклинанията: Тоталитарният модел на българската журналистика 1956-1989 година“, на десетки студии и статии в реномирани български и международни научни издания по въпросите на журналистиката и медийното битие на правата на човека.Мария Дееничина бе проникновен и задълбочен изследовател на медиите от близкото минало и съвременността, ерудиран и обичан преподавател на поколения студенти. Допринесе за развитието на ФЖМК като дългогодишен зам-декан и ръководител на множество проекти. За цялостния си принос бе удостоена с Почетен нагръден знак „Свети Климент Охридски“ – първа степен.", "date": "2019.12.17", "title": "Почина доц. Мария Дееничина от Факултета по журналистика на Софийския университет"}
{"url": "https://offnews.bg/nashite-avtori/mrasni-i-iarostni-717763.html", "text": "Честно да ви кажа, ние сме корав народ!!!Като се замисля колко експерименти си направиха управляващите в последния век с нас. То не беше комунизъм, то не беше социализъм, то не беше преход, то не викахме на президента \"председател - президент\", то не бяхме другари, то не бяхме господа...Истината е, че ако нямахме чувство за хумор и най-вече чувство за самоирония, отдавна тук да не е останал никой.Но ние сме корави!Народ, който, докато \"мъдрите\" му ръководители го правят на шпек салам, регистрира израза \"огледален свят\" като най-търсен в интернет (справката е отпреди 2 години), никога няма да изчезне.Мисля си това, докато чета поредните хипотези как така, докато в някои страни се канят да колонизират Марс и да садят там марули и авокадо, в съседен Перник хората са на воден режим.И докато си мисля това, попадам на сайт, който е направил няколко каламбура с режима на водата.Холивудските филми в пернишки вариантВижте, напълно си давам сметка какво им е на хората в Перник. И знам, че това нито е смешно, нито е нормално.И да, понеже като малък живеех в град (Кюстендил), в който също дълги години имаше воден режим и трябваше да се къпем нощем (слава богу, че в града има няколко минерални бани, та хората ходеха на баня), знам, че благодарение на нечие малоумие страда един цял град, докато премиерът ни за пореден път обяснява колко е готино в MAJKA BALGARIA и как хората масово се връщат обратно в родината...Да де, ама като се върнат, в родината има воден режим и тия хора, дето са свикнали да нямат воден режим там, откъдето идват, стават, вземат си дрехите (за да си ги изперат извън пределите на страната ни, че тук има воден режим) и си заминават обратно.Както и да е.Вместо да се тюхкат обаче, вместо да страдат, да пишат тъжни постове и да се чувстват подтиснати и скапани, гордите наследници на Кракра Пернишки намериха начин да възпеят своята мъка и своите несгоди.В навечерието на коледните празници народния гений в Перник роди различни заглавия на популярни холивудски ленти, които биха могли да се заснемат като римейкове с пернишки сюжети.Ето какво измислиха перничани:На други места се появиха нови заглавия, като:Заглавията продължават да валят и тук слагам още няколко култови:В тези заглавия е събрана цялата мъка на пернишкия воден режим. Но перничани не се задоволиха с това.Рап по време на воден режимС този пернишки рап опус неизвестен изпълнител възпява режима през призмата на собственото си страдание: - пее лирическият герой, а на нас ни се късат сърцата, като си представяме какво е да живееш у махала и да бачкаш у ВИК - то у градо на Моньоро!!!Впрочем, гневът на героя и желанието му да напусне родния град и дори родната страна избуява малко по-нататък в текста:В мъката си авторът на текста допуска най-страшното - режимът на водата толкова е депресирал хората, че студентите на 8-ми декември не са играли кючек в Банско!Според мен тази констатация граничи с апокалипсиса и само средновековна секвенция като \"Dies irae\" би могла да изобрази подобен библейски ужас!В края на песента героят е още по-безжалостен:С тази констатация, която е директно обръщение до Великия системен администратор, рап опусът \"Перник без Вода\" завършва. Но какво е един режим на водата без народна песен, посветена на мъките и неволите на перничани!!!Перник нема водаПесента на народната певица Ива Давидкова предизвика истински фурор. До момента тя има над 111 000 гледания в Youtube и още стотици хиляди в другите социални мрежи. Ако съдим и по 2100-те лайка, сложени под клипа в официалния канал на народната певица, то съвсем спокойно можем да заключим, че това е едно солидно одобрение, което би стигнало на Ива Давидова да направи свое НПО - \"Спаси Перник\" и да вкара няколко общински съветника в следващия мандат на пернишкия общински съвет.Впрочем, песента има конструкция, сходна с прословутото банкетно \"кюстендилско\" хоро - умерено темпо, размер 4/4, изведнъж преминаващ в бързо темпо и 4/4 ала бреве. Разликата с кюстендилското хоро е, че там се преминава в ръченица с трето удължено време в размер 7/8.Тук, в тази песен, няма неравноделни размери. Но то самият режим на водата е доволно неравноделен, че да изискваме подобни неща и от песните, възпяващи го.Земи винкело, батенце!!!Какви още опуси ще се родят по повод водния режим в съседен Перник - не знам.Веднага се сещам, че квартал \"Бела вода\" сега трябва да се кръсти квартал \"Нема вода\", но честно казано си мисля друго...Мнозина бъзикат перничани.Че били сурови хора, че на сурва вместо със сурвачка, сурвакали с винкел.Та не знам...Не знам кой е виновен за тоя режим. Не знам кой идиот допусна това.Но знам, че ако перничани, вместо да се шегуват, хванат винкело...Може би ще тръгнем нагоре!Чувам, че президентът Радев започвал да свиква консултации с цел инициатива за промяна на конституцията.Мисля си, че не ни трябват консултации.А винкел!Земи винкело, батенце!!!", "date": "2019.12.17", "title": "Мръсни и яростни"}
{"url": "https://offnews.bg/obshtestvo/e-upravlenie-kupuvash-imot-v-sofia-ne-hodish-v-agentciata-po-vpisvan-717773.html", "text": "Хората, които купуват имоти, от Нова година няма да трябва да ги регистрират в Агенцията по вписванията. Това ще става автоматично след изградената е-връзка на Столична община с агенцията. Това обяви кметът Йорданка Фандъкова при представянето на Стратегията за дигитална трансформация на София, която е изработена през последната година и половина. Над 150 електронни услуги ще предоставя Столичната община до две години, стана ясно от думите на шефа на агенцията за инвестиции и бъдещ зам.-кмет в новосъздаденото направление \"Дигитализация, иновации и икономическо развитие\" Владимир Данаилов. В създаването на стратегията са участвали много компании от IT сектора, неправителствени организации и институции. Предстои стратегията да бъде внесена в Столичния общински съвет. В момента СО предоставя на гражданите и бизнеса 50 услуги, предстои те да бъдат модернизирани чрез въвеждане на нов начин на електронна идентификация и плащане, обясни Данаилов. Сега средно в София всеки гражданин губи пет дни годишно в административни процедури, целта е това време да бъде намалено на един ден и като крайна цел да отнема минути, посочи още Данаилов. Миналата седмица Столична община е сключила договор за консултантска подкрепа с Европейската инвестиционна банка, похвали се Данаилов. ", "date": "2019.12.17", "title": "Е-управление: Купуваш имот в София, не ходиш в Агенцията по вписванията"}
{"url": "https://offnews.bg/sviat/osuetiha-seria-atentati-v-avstria-trima-chechentci-planirali-ataki-n-717782.html", "text": "Властите осуетиха подготвян атентат в Австрия, съобщиха международните агенции.Атаката е организирана от трима чеченци. Предполага се, че те са планирали нападения по коледните базари във виена, Залцбург и други градове.Основният заподозрян е 24-годишен мъж, който от затвора в Хартберг, намиращ се недалеч от Виена, е поддържал контакт с двама свои сънародници, които в момента са следствени във Винер Нойщадт, град в близост с Хартберг, съобщава БТА.Планът на основния заподозрян е бил да избяга от затвора в Хартберг, за да извърши атентатите. Междувременно той е преместен в друг затвор с по-строг режим.", "date": "2019.12.17", "title": "Осуетиха серия атентати в Австрия - трима чеченци планирали атаки на коледни базари"}
{"url": "https://offnews.bg/dw/zashto-vsichki-obichat-tcatcarov-717775.html", "text": "Горкият бивш главен прокурор! Какви изпитания му се струпаха на главата. Човек чак се пита за какво му трябваше всичко това.Първо се жертва, като се съгласи да оглави антикорупционната комисия, въпреки че хич не му се занимавало - искал „да остане в системата, в която работи“, както и „да бъде сред семейството си“. (Впрочем, по същия начин се жертва и новият главен прокурор, въпреки че беше 99,9% сигурен, че няма да се кандидатира.) Слава богу, един някогашен ревизор и митничар, днешен депутат, „обединен патриот“ и „синя каска“, успял да го убеди, като изтъкнал „правилните аргументи“.Нагло и унизителноПосле пък, както същият депутат сподели с нас тези дни, на човека му станало направо неудобно, че е избран с такова голямо мнозинство (165 гласа „за“). А неудобството като нищо щяло да стане още по-голямо.Но майтапът настрана. Неудобството и унижението са всъщност изцяло за публиката. Защото в ефира на издържаната от нея национална телевизия нагло се опитват да я баламосват по такъв плосък начин. И защото, както се оказа, прокуратурата и нейният ръководител, които години наред се ползват с катастрофално ниско обществено доверие (по-ниско дори от парламента), очевидно разполагат с конституционно мнозинство сред народните избраници.СъглашателствотоНай-унизителното всъщност е, че макар да звучи абсурдно и подигравателно, разказът на депутата може и да отговаря на действителността. Защото мнозинството зад това решение на Народното събрание фактически е още по-голямо и даже клони към единодушие. Така наречената опозиция, която иначе през ден заплашва да свали правителството, също е част от него. Не само заради онези 27 депутати, гласували „за“ (като „проява на лично мнение и съвест“ и уж в нарушение на партийното решение), тримата въздържали се и осмината удобно напуснали залата преди гласуването (сред които и единственият засега алтернативен кандидат за лидерския пост в партията). А и заради останалите. Защото те са гласували против процедурата, но не и против кандидата. За него от тази партия (може би с едно изключение) лоша дума не се е чула и посмъртно няма да се чуе.Тъй че тяхното „против“ е формално, за парлама. Може би за да му спестят още по-голямото „неудобство“. Крайният ефект е, че в българския парламент не се намери нито един депутат, който да хвърли поне сянка на съмнение върху безсрамно леещите се хвалебствия и славословия в севернокорейски стил.Защо?От цялата тази история (не за първи път) произтичат два въпроса. Първият е: какво мотивира това единодушие? Хипотезата, че всички едновременно и толкова много харесват един и същ човек, не издържа на нито една критика. Да не говорим, че е доста странно да избереш за шеф на антикорупционната комисия точно човек, който за седем години като главен прокурор не е постигнал нищо в борбата срещу корупцията във властта. Отговорът е другаде и е лесен. Над входа на Народното събрание пише, че „съединението прави силата“. Вътре обаче е обратното: „силата прави съединението“. Или по-точно - страхът от силата. Мнозина от депутатите със сигурност имат нещо в миналото и настоящето си, заради което трябва да се притесняват. Но не е задължително, защото всеки знае, че ако не слуша, винаги могат да му измислят нещо и да го съсипят.Другият въпрос гласи: защо голяма част от избирателите допускат да бъдат системно лъгани и правени на луди, без да се впечатляват много-много? Отговорът на този въпрос е по-труден. И докато не бъде намерен, нещата ще се повтарят и потретят по все по-отвратителен начин.Б. ред. - Коментарът е написан за .", "date": "2019.12.17", "title": "Защо всички обичат Цацаров"}
{"url": "https://offnews.bg/zdrave/gotovi-li-sme-za-gripa-717774.html", "text": "Обикновено грипът не се възприема като сериозно заболяване. Симптоми като главоболие, хрема, кашлица, мускулни болки могат да заблудят, че става дума за тежка простуда. Междувременно от сезонен грип ежегодно умират близо 650 хиляди души. Затова ваксинирането против грип е важна профилактика, особено за малките деца, възрастните хора, бременните жени и хората с нисък имунитет.Грипният вирус мутира, той непрекъснато се „маскира“ в опит да преодолее защитните бариери на имунната ни система. Когато се появи нов вирус, който може лесно да инфектира човека и да се разпространява в популацията и срещу него няма създаден имунитет сред по-голямата част от населението, възниква пандемия.\"Определено може да се говори за неизбежността от възникване на пандемия, предизвикана от нов вирус на грипа. Но ние не знаем кога ще се случи, какъв щам на вируса ще я причини и колко тежко ще се окаже заболяването, казва д-р Вен Дзин Джан, ръководител  на Глобалната програма на СЗО по грип и добавя - „Тази неопределеност отличава грипа от много други патогени“.От СЗО припомнят и кои са елементарните елементарните правила за предпазване:- ежегодно ваксиниране против грип – дори да заболеете, симптомите ще са значително по-слабо изразени;- избягване на контакти с болни от грип хора;- старайте се да не докосвате с ръце очите, носа, устата – за да не попадат патогенни микроорганизми в организма ви;- ако в семейството ви вече има болен от грип, почиствайте и дезинфекцирайте повърхностите в дома си;- мийте ръцете си често.Ако вече сте болни от грип:- кашляйте, кихайте в сгъвката на лакътя или в кърпа, в никакъв случай в дланите, за да не разнасяте патогенните организми по повърхностите в помещението;- пийте повече вода и останете в покой;- ако имунната ви система е отслабена, вероятно ще имате нужда от противовирусни препарати;- не приемайте антибиотици, те са неефективни както в борбата с простудните вируси, така и с вирусите на грипа.", "date": "2019.12.17", "title": "Готови ли сме за грипа?"}
{"url": "https://offnews.bg/sviat/biografichniat-film-za-eltan-dzhon-i-mazhe-v-cherno-poluchili-4-5-mi-717783.html", "text": "4,5 милиона долара е инвестирала Ватикана в биографичния филм за Елтън Джон \"Рокетман\" и продължението на \"Мъже в черно\", съобщава Dailymail. Филмът на Елтън Джон е финансиран, въпреки изрично предупреждение, че съдържа сцени с употреба на наркотици и хомосексуални отношения.Доклъдат, установяващ нарушенията, е в резултат от нареждането на папа Франциск да бъдат ревизирани финансите на Светия престол. Според него, парите са били предназначени за благотворителност, но през малтийски инвестиционен фонд са пренасочени към продукциите, които излязоха преди месеци.Въпреки че финансовата подкрепа на филмовата индустрия не е грях, изборът и на двата филма се отклонява от основните учения на църквата. \"Рокетман\" подробно описва битката на Елтън Джон със зависимостта от наркотици и неговата хомосексуалност. Филмовите критици го подкрепиха като първият филм, който представя хомосексуалните отношения най-реалистично. Разкритието на финансирането идва само една година, след като папа Франциск каза, че „модната„ хомосексуалност “е нещо, което ме тревожи“ и заяви, че в католическата църква няма място за гей свещеници.Съдържанието на \"Мъже в черно\" обаче изглежда не толкова проблематично за църквата. Според католическите отговори, привържениците на религията са „свободни да спекулират дали съществува интелигентен живот там и какво би означавало това в теологичен план“. Те добавят, че „няма официално учение за съществуването на извънземен живот“.", "date": "2019.12.17", "title": "Биографичният филм за Елтън Джон и 'Мъже в черно' получили 4,5 милиона долара от бюджета на Ватикана"}
{"url": "https://offnews.bg/ikonomika/doklad-na-kevr-i-da-niama-voda-shte-plashtate-poveche-717781.html", "text": "От 1 януари ВиК услугите в почти цялата страна ще поскъпнат.Увеличението на цената ще е между 0,1 и 9,26 процента, показва доклад разгледан на днешното открито заседание на Комисията за енергийно и водно регулиране (КЕВР).Кърджали е градът, в който се планира най-голямо поскъпване на ВиК услугите - с 9,26 на сто. Най-малко ще се повишат цените на ВиК услугите в Пловдив - с 0,1 процента.За София-град се планира увеличение с 6,64 процента.Увеличението, предвидено за Перник, където в момента има проблем с водоснабдяването, е 3,29 на сто.За друг район, където често има проблеми по ВиК мрежата - Шумен, се предвижда увеличение с 3,71 на сто. За областите Кърджали, Видин, Габрово и Смолян увеличението на цените на ВиК услугите е между 6 и 9 процента в сравнение с 2019 г. За Силистра и Добрич предложеното увеличение е съответно 4,27 и 2,75 процента, се посочва в доклада на КЕВР.За област Разград цените на ВиК услугите ще бъдат намалени. Според доклада на КЕВР предложението е за 3,65 лв./куб. м, но тъй като това е над социално поносимата цена е 3,42 лв./ куб. м, цените на ВиК услугите в Разград от 1 януари 2020 г. ще бъде 3,42 лв./ куб. метър.Четири области - Хасково, Търговище, Кюстендил и Пазарджик, са без приети бизнес-планове и за тях няма предстоящо увеличение на цените.Окончателното решение за цените на ВиК услугите от 1 януари 2020 г. ще бъде прието на закрито заседание на КЕВР на 23 декември, съобщи председателят на КЕВР Иван Иванов.", "date": "2019.12.17", "title": "Доклад на КЕВР: И да няма вода, ще плащате повече"}
{"url": "https://offnews.bg/futbol/krusharski-i-s-8-choveka-mozhem-da-igraem-sreshtu-levski-717741.html", "text": "Босът на Локомо­тив (Пд) Христо Крушарски не присъст­ва онзи ден на дер­бито с Левски на „Лаута\" заради не­отложен бизнес ан­гажимент в Русия.Той обаче е бил информиран подробно за случилото се в Пловдив и коментира дербито пред „Мериди­ан Мач\".„Естествено, че съм доволен от представя­нето на Локомотив от началото на сезона и конкретно в мача с Левски. Разбрах, че сме показали хубава игра срещу „сините\".Не сме се огънали и с чо­век по-малко. Вярвам, че и с 8 футболисти може да играем срещу Левски!\", отсече Крушарски. Босът коментира и изказването на спор­тния директор на „смърфовете\" Георги Иванов, че трима от основните футболисти на клуба - Давид Малембана, Ален Ожболт и Диниш Алмейда, са пред про­дажба. Гонзо обяви това след мача с Левски.„Нещо много взехме да се разтоварваме\", обяви Крушарски през бурен смях. „Реално само един от изброените може да бъде продаден. Няма да кажа кой точно и къде точно. Като неща­та станат факт, ще го обявим\", завърши босът на Локо (Пд) пред „Ме­ридиан Мач\".Със сигурност „черно-белите\" остават с двама ос­новни футболисти по-малко от януари - Стивън Езе отказа да преподпише и си тръгва като свободен агент, а Георги Илиев прекрати кариерата си.", "date": "2019.12.17", "title": "Крушарски: И с 8 човека можем да играем срещу Левски"}
{"url": "https://offnews.bg/futbol/padna-glavata-na-treniora-na-bistrishkite-tigri-717748.html", "text": "Ръководството на Витоша Бистрица и старши треньорът на тима Енгибар Енгибаров се разделиха по взаимно съгласие. Заедно с него клуба напуска и целият треньорски щаб, информираха от клуба.Бившият национал на България пое това лято щафетата от Росен Кирилов, като записа 22 мача начело на „тигрите” във всички турнири – 20 в първенството и още два в турнира за Купата на България, където тимът достигна до 1/8-финалната фаза на надпреварата.Клубът благодари на Енгибар Енгибаров за всеотдайната му работа през тази половин година и му пожелава успех занапред.В най-скоро време ръководството ще излезе с официална информация относно това кой ще води „тигрите” през пролетния дял.", "date": "2019.12.17", "title": "Падна главата на треньора на бистришките \"тигри\""}
{"url": "https://offnews.bg/obshtestvo/pernik-s-po-tezhak-voden-rezhim-ot-utre-717749.html", "text": "От утре влиза в сила нов воден режим в Перник, съобщи общинският пресцентър. Централна част на Перник, кметство \"Изток\" и селата Големо Бучино, Люлин и Дивотино ще имат вода по осем часа в денонощие - от 14.00 ч. до 22.00 ч.Досега вода имаше два пъти в денонощието по 5 часа.С новия режим се избягвали и аварии, защото водата се пуска само веднъж. \"Въпросът е да направим правилните разчети, колкото и да са болезнени, за да имаме вода в онези зимни месеци, в които притокът към яз. \"Студена\" се очаква да бъде изключително нисък\", каза пернишкият кмет Станислав Владимиров пред Нова тв.В селата Кладница, Драгичево, Рударци и селището \"Делта хил\" чешмите ще текат от 06.00 ч. до 21.00 ч. Домовете в ниската част на пернишкия квартал \"Църква\" ще имат вода от 05.00 ч. до 12.00 ч., а във високата част - от 17.00 ч. до 22. 00 ч.Квартал \"Кало\" в Рударци ще бъде захранен от 08.00 ч. до 20.00 ч. Пернишките квартали \"Ралица\", \"Могиличе\" и \"Калкас\" ще се радват на вода в домовете си от 05.00 ч. до 13.00 ч.Водоподаването за жителите на град Батановци, блоковете в кв. \"Бела вода\" и селата Богданов дол, Чернагора, Ярджиловци и Лесковец ще бъде в интервала от 14.00 ч. до 22.00 ч.Водният обем в язовир \"Студена\" продължава да спада и днес е 4 134 000 куб.м при капацитет 25 519 100куб.м.", "date": "2019.12.17", "title": "Перник с по-тежък воден режим от утре"}
{"url": "https://offnews.bg/evropa/estonia-se-izvini-za-dumite-na-svoj-ministar-narekal-premiera-na-finl-717753.html", "text": "Естония се извини на Финландия, след като вътрешният министър на прибалтийска страна нарече новата премиерка на съседна Финландия „продавачка“, предаде Би Би Си.Президентката Керсти Калюлайд каза, че се „срамува“ от коментарите на Март Хелме (70 г.,), който е от крайнодясната Консервативна народна партия на Естония (Екре).Финландската премиерка Сана Мартин (34 г.) в момента е най-младият премиер в света. Тя оглавява левоцентристка коалиция с още четири партии, всичките оглавявани от жени.Марин, която произхожда от бедно семейство, е работила като касиерка в магазин, преди да завърши университет и да се захване с политика. Та е първата в семейството с висше образованиеМарин отговори в Туитър:Хелме, който е бивш посланик на Естония в Русия, каза, че думите му са разбрани неправилно, но се извини на Марин. Той каза, че възнамерявал „да изтъкне, че е възможно човек сам да се издигне от ниско социално ниво до върховете на политиката“.Президентът на Естония г-жа Керсти Калюлайд съобщи, че се е свързала по телефона с финландския си колега Саули Нинистьо и го помолила да поднесе извиненията ѝ на Марин и правителството ѝ.Опозиционни партии в Естония призоваха за оставката на Хелме или за неговото уволнение.", "date": "2019.12.17", "title": "Естония се извини за думите на свой министър, нарекъл премиера на Финландия продавачка"}
{"url": "https://offnews.bg/zdrave/hormonalnata-terapia-pri-menopauza-povishava-riska-ot-rak-717750.html", "text": "При жените, които са преминали през заместваща хормонална терапия след менопауза, рискът от развитие на рак на млечната жлеза остава висок почти 20 години след прекратяването й, показват резултатите от мащабно научно изследване, цитирани от MedPortal.Дори кратковременното използване на комбинация от естроген и прогестерон може да има дълготрайни последствия, твърди д-р Роуан Члебовски в доклада си на Симпозиума за рака на млечната жлеза в Сан Антонио, проведен неотдавна.В рамките на изследването „Инициатива за женското здраве“ учените наблюдавали ефекта от препаратите на заместващата хормонална терапия при менопауза. Предполага се, че те спомагат за предотвратяване на сърдечносъдови заболявания, загуба на костна плътност и други проблеми през климактериума.Повече от 16 хиляди жени на възраст от 50 до 70 години, в продължение на 5-6 години, са получавали комбинирани хормонални препарати, които съчетават естроген и прогестерон или плацебо.Основната част от изследването била спряна още през 2002 година, когато неочаквано бил установен ръст на сърдечносъдовите проблеми и рака на млечната жлеза сред участничките, които пият хормонални препарати. На тези жени било препоръчано да прекратят лечението, но лекарите продължили да ги наблюдават. Към момента на окончателния анализ учените разполагали с информация за две трети от жените.За изминалите 19 години при участничките, които получавали хормони, били регистрирани 572 случая на рак на млечната жлеза, а сред жените от плацебо групата случаите са 431. Анализът показва 29% по-висок риск от развитието на болестта след хормонална терапия.Според специалистите при жените с ярко изразени симптоми на менопауза преимуществата от приема на комбинирани таблетки може да надвишават рисковете. В такива ситуации се препоръчва използването на най-минималната възможна доза за кратък период.При друга група доброволки бил предписван само естроген. Там учените установили по-нисък риск от рак на млечната жлеза в сравнение с групата, която взема плацебо – 231 случая срещу 289.\"Приемът на хормони може да повиши риска от развитие на рак на млечната жлеза, тъй като те стимулират ръста на клетките. Възможно е туморите да се формират и след години\", обяснява Кент Осбърн, експерт по рак на млечната жлеза от Медицинския колеж „Бейлор“ в коментар за изводите от изследването.", "date": "2019.12.17", "title": "Хормоналната терапия при менопауза повишава риска от рак"}
{"url": "https://offnews.bg/analizi-i-komentari/na-danoto-na-iazovir-studena-717751.html", "text": "Веднъж или два пъти в живота се случва този \"шанс\" - да ходиш по дъното на язовир. Тъжно, но уникално преживяване е да вървиш по дъното на язовир \"Студена\". В топлата за декември неделя го направиха десетки хора - нищо чудно този ден това да е била най-посетената \"туристическа дестинация\".Гледката наистина е шокираща. Вода няма. Водната повърхност е много по-малка, отколкото изглежда и на най-страшните снимки в медиите. Просто язовирът всеки ден се свива. Ако го видите утре, ще е видимо по-малък от днес.Потопените селаСтроежът на язовир \"Студена\" започва през 1953 г. и продължава до 1959 г. Заради него са изселени две села. По ирония на съдбата в тях са родени най-големите съвременни български поети - Константин Павлов и Борис Христов.Константин Павлов е от село, което до 1887 г. се е наричало Сръбски Самоков, защото през 12. век византийският император заселил там пленената армия в една от многото войни. След Освобождението поп Марко написал до властите колко е обидно такова чисто българско село да носи сръбско име, а те без особено въображение го прекръстили и официално го записали в регистрите като Попмарковото село. С течение на времето името на Марко отпаднало и селото започнало да се нарича Попово. След 9 септември на комунистите това им се видяло лошо и го прекръстили на Витошко, но с това име селото просъществувало само 8 години. През 1953 г. всички хора били изселени в новостроящия се квартал \"Изток\" в Перник и в село Църква, което малко по-късно също става квартал на Перник.Още през 1953 г. всички къщи са съборени и изравнени със земята. Но когато язовирът се напълва, се оказва, че всички къщи са щели да останат над водата. На мястото им изниква една от най-емблематичните резиденции на Тодор Живков ДДС (Държавно дивечовъдно стопанство) \"Витошко\". Сега земята на хората от Витошко е върната, но те нямат право да строят на нея и са поставили фургони в имотите. Затова наричат Витошко \"селото на фургоните\".Най-лесният подход до язовир \"Студена\" е именно откъм бившото село Витошко. Асфалтовият път стига почти до чашата на язовира.Двата празни ръкаваЯзовир Студена прилича на птица, разперила криле. Крилото откъм село Витошко е малко по-късо и по-плитко от другото, но, за сметка на това, е много по-широко. В момента е пресъхнало напълно.В този ръкав се вливат три от петте реки, които се вливат в язовира. Към момента \"река\" е твърде силно казано. Става въпрос за поточе, което се прескача с една крачка, без скок или усилие. Тази \"река\" на снимката долу е най-кратката, но и \"най-буйната\" от трите в тази част на язовира.Другите две са с още по-малко вода. В продължение на над километър се процеждат бавно, преди да достигнат водната повърхност.В този ръкав на язовира водата се е отдръпнала толкова отдавна, че дъното е изсъхнало и почти не е кално. Заформил се е нещо като път, по който без проблем минават джипове, а дори и леки коли.По-нататък се виждат уникални неща - извори, които би трябвало да са под нивото на язовира, но сега са на километър от водата в него.В скалите в дерето на една от реките се вижда около 20-метрова прокопана изкуствено пещера, която вероятно е била склад за динамит по време на строежа. При нормални води би трябвало да остава далеч под дъното на язовира, но вече е напълно суха.Последната водаПоследната вода е точно при стената на язовира, където е най-дълбоко.Според последните известни данни обемът ѝ е около 4,7 милиона кубически метра, но те са от края на ноември. Сега вероятно са останали не повече от 4 млн. куб. метра вода, а може би и по-малко. Около 2,4 млн. куб. метра от тях са мъртъв обем, от който не може да се черпи вода. Т.е. за перничани са останали около милион и малко куб. метра вода, които трябва да им стигнат до пролетта.Целият полезен обем на язовира е 25,2 млн. куб. метра.Едва ли има по-благословено място от Перник откъм вода. В яз. \"Студена\" се влива толкова много, че всяка пролет Министерството на екологията издава заповед да се поддържа обем около 21 млн. куб. метра, за да не залее Струма Перник.Малко ровене в интернет показва, че на 5 декември 2009 г. (т.е. на почти същата дата като днес) Перник пак е имал драма с язовир \"Студена\". Но не като днешната - тогава драмата е била как язовирът да не залее града. В него е имало 22 млн. куб. метра вода, а е идвала още и още.Никога в историята на язовир \"Студена\" не се е случвало през юни язовирът да не е пълен. Единствено тази година е оставен наполовина - вместо с обичайните 21-25 млн. куб. метра едва с 13,8 млн. куб. метра. Спорът дали това е направено преди или след ремонта е ключов, за да се установи виновникът за кризата. Според министъра на регионалното развитие Петя Аврамова ремонтът е приключил още в края на миналата година, а сега текат само довършителни работи. Кое е ремонт и кое \"довършителна работа\" след ремонт, е интересен въпрос.Село КрапецВ по-дългия, по-дълбок, но по-тесен ръкав на язовира е било село Крапец, където е роден поетът Борис Христов. За разлика от Витошко, всичките му къщи са останали под водата. Над язовира е останала само църквата, от която още могат да се видят руини. Оттеглянето на водата е разкрило моста над Струма, по който някога е вървял пътят от Крапец към Студена.В продължение на стотици метри се вижда и укрепеният с камъни път. За разлика от ръкава откъм Витошко, от който водата се е оттеглила отдавна и дъното е заприличало на поляна, в ръкава откъм Крапец доскоро е имало вода. Влажната пръст се е нацепила на големи парчета, наподобяващи гигантска, на места плесенясала мозайка.В нея в ново, току-що пробито в тинята корито тече най-голямата река, която се влива в язовира.Бихме могли условно да я наречем Струма, но в този карстов район реките са леко условно понятие. Надземната река Струма потъва в земята в губилища на около 7 километра нагоре по пътя между селата Боснек и Чуйпетлово. По-голямата част от водите ѝ излизат през пещерата Врелото, която е почти на брега на язовира. По-малката част от водите, заедно с водите от пещерата Попов извор, се появяват в коритото на Струма недалеч от язовира.Ако язовирът е пълен, това са 2 отделни притока. В момента те се събират на дъното му и като обща река меандрират още километър, преди да достигнат водната повърхност.Прави впечатление, че реката от Врелото е много по-пълноводна в началото си, отколкото обединената със Струма, която се влива във вира под стената. Очевидно е, че в напуканата пръст реката губи огромно количество от дебита си.Без да съм пророкБез да съм пророк, знам какво ще се случи. В следващите 3 месеца режимът на Перник ще става все по-тежък и по-тежък. Сега градът харчи по около 2 млн. куб. метра, а ще трябва да се справи с около 1,5 млн. куб. метра общо за три месеца.Дори през това време да завали пороен дъжд, той само ще размъти водата и ще затлачи филтрите и тогава вероятно водата трябва да се спре в продължение на няколко дни. В края на март и началото на април ще започнат да се топят снеговете в ниската част на планината и положението ще почне да се оправя. В началото на юни от бурното снеготопене във високата част на Витоша ще дойде приливна вълна и тя вероятно пак ще запуши филтрите. После язовирът ще се напълни и вероятно ще минат десетилетия, преди на някой да му хрумне да го източи отново.", "date": "2019.12.17", "title": "На дъното на язовир Студена"}
{"url": "https://offnews.bg/zdrave/dokazano-elektronnite-tcigari-provokirat-tri-tezhki-zaboliavania-717747.html", "text": "Учени съобщиха за риск от три опасни заболявания, които се развиват вследствие на пушенето на електронни цигари, пише Medical Express.Американски изследователи представиха резултатите от продължително наблюдение над пушачи, проведено в периода 2013-2016 г. В проучването са взели участие 32 хиляди доброволци. Това е първото изследване, което доказва връзката между електронните цигари и хроничните респираторни заболявания на белите дробове.Използването на електронни цигари повишава риска от развитие на астма, бронхит и емфизем. Най-застрашени са хората, които употребяват електронни цигари заедно с обикновените.Експертите установили, че опасността от хронично заболяване при тях се повишава три пъти в сравнение с хората, които пушат само електронни цигари.При така наречените „двойни ползватели“ има съвкупност от рискове. Това е важен извод, предвид факта, че малка част от пушачите са преминали изключително на електронни цигари, твърдят учените. Те подчертават, че електронните цигари засилват тютюневата епидемия е нанасят сериозна вреда на организма.", "date": "2019.12.17", "title": "Доказано: Електронните цигари провокират три тежки заболявания"}
{"url": "https://offnews.bg/politika/v-bsp-svobodata-se-prevarna-v-svobodia-717755.html", "text": "\"В БСП винаги сме били за вътрешнопартийната демокрация и свободното изразяване на мнение. Никой не е бил ограничаван, но в последно време тази свобода започва да прилича на свободия и то не в самата партия, а по медиите\", констатира зам.-председателят на БСП Кирил Добрев във Враца.Според него всеки, който говори за разделение в партията или работи за такова, или му се иска. Добрев призова подобни приказки да спрат, ако левицата иска да бъде решаващ фактор в политическия живот. \"Отдавна трябваше да затворим и темата с разделението между поколенията в партията. Европейските и местни избори показаха, че все повече млади хора нямат притеснение да бъдат припознавани като част от отбора на БСП – доказателство за това са ни и младите кметове, които имаме в Русе, Перник, Нови пазар и т.н.\", подчерта Кирил Добрев.\"За тази цел първа и основна задача е да спрем с враждата помежду си\", каза той. И се оплака, че \"наши другари в последно време говорят за разцепление в партията\". \"Първото нещо, което трябва да направим в следващите месеци, е да си подредим “къщата”, като обърнем внимание на състоянието на организациите и стабилизираме партията по места, където срещаме трудности. Изборът на председател на НС е функция от много по-важната работа, която трябва да се случи преди това\", каза зам.-председателят на НС на БСП по време на заседание на Областния съвет на партията във Враца.Според Добрев продължителните загуби в някои райони на местни избори обезверяват хората и маргинализират партията, но има шанс в тази отчетно-изборна кампания организациите да излъчат и представят ръководства по места, които да работят за промяна – да отворят БСП към периферията и да привличат повече гласове.Зам.-председателят на БСП коментира и резултатите от местните избори във Враца. \"Стига сме живели със спомените от това какви резултати сме имали във Враца, време е да погледнем какво се случва сега\", обърна се към присъстващите Добрев. Той коментира, че част от причините за ниските резултати на областта в последните избори са вътрешнопартийни.\"В тази тежка ситуация, в която БСП провеждаше избори, можеше да бъдем малко по-гъвкави и по-открити към хора извън твърдото ни ядро. Има места, където въпреки целия натиск от страна на ГЕРБ, успяхме да постигнем сериозен резултат, благодарение на качествата на кандидатите, на ясните послания и на усилената работа на самите структури\", напомни Кирил Добрев. ", "date": "2019.12.17", "title": "В БСП свободата се превърна в свободия"}
{"url": "https://offnews.bg/kultura/treska-za-dimitris-papajoanu-717702.html", "text": "В Гърция, където легендарният хореограф Димитрис Папайоану има статут на полубожество, на практика е почти невъзможно да се сдобиете с билет за негов спектакъл. За последното представяне на “Великият укротител”, само преди две седмици в Атина, билетите бяха изчерпани едва за десет минути. Така приключи и мащабното три-годишно турне на зашеметяващия спектакъл, с който Папайоану покори публиката на 4 континента. През 2018 година, спектакълът беше представен три поредни вечери в Пловдив, при огромен интерес и напълно разпродадени зали три месеца по-рано. Очевидно, тази “треска” постепенно се пренася и в България.Обявяването на новината за гостуването на новия спектакъл на Димитрис Папайоану през септември 2020 година в Пловдив, едва няколко месеца след световната премиера през май 2020 в Атина, буквално предизвика “треска” за билети сред българските му фенове. Вследствие на това огромна част от билетите за спектаклите на 3 и 4 септември, с които се открива ONE DANCE WEEK 2020, е вече изчерпване.Роден в Атина през 1964 година, Димитрис Папайоану е ученик на легендарния гръцки художник Янис Царухис. Първоначално работи като илюстратор и автор на комикси, след което се изкачва до върховете на изпълнителските изкуства като режисьор, хореограф, танцьор, сценограф, дизайнер на костюми и осветление. През 1986-а Папайоану основава “Edafos Dance Theatre” и в продължение на 17 години представя там своя физически театър, експериментален танц и пърформанс. Печели световна слава с грандиозните церемонии по откриването и закриването на Олимпийските игри в Атина през 2004. Година по-късно спектакълът му “Originis”, с който открива и първите Европейски игри в Баку, е номиниран за 6 награди Emmy. През същата година е провъзгласен “хореограф на годината” от италианското списание Danza&Danza.През 2017 година получава Специалното отличие на Европейските театрални награди, дадено му заради неговия „тотален театър, с очевидна зрялост на изразните средства“. През май миналата година в Пловдив, българският министърът на културата, Боил Банов, отличи световноизвестния хореограф с почетния знак “Златен век” – печат на Цар Симеон Велики – и с грамота за постиженията му в областта на културата. През 2018 година Папайоану става и първият хореограф, създал спектакъл за трупата на легендарната Пина Бауш във Вутерпал - “Since she”.Това е напълно ново явление в България, защото никога досега не се е случвало да има толкова голям интерес към съвременен танцов спектакъл девет месеца преди представянето му - споделят организаторите на международния фестивал, който е и сред престижния списък на копродуценти на новата творба на Папайоану.Допълнителна информация ще намерите в сайта на . Събитието във Facebook следете . Билети за спектаклите на 3 и 4 септември 2020 в Дом на Културата “Борис Христов” все още можете да намерите на касите на EasyPay в цялата страна, както и онлайн от мрежата на .", "date": "2019.12.17", "title": "Треска за Димитрис Папайоану"}
{"url": "https://offnews.bg/zdrave/vatreshniat-ministar-rabotim-po-signali-za-zloupotrebi-v-bolnitcite-717779.html", "text": "МВР работи по различни сигнали за злоупотреби и съмнения за престъпления в лечебни заведения. Това стана ясно от думите на вътрешния министър Младен Маринов, съобщи БНР.Той уточни, че вътрешното министерство работи две направления - по сигнали и по чисто оперативни данни, с които разполага.\"Проверки за нарушенията в болниците вървят повече от година, ще бъдат добавени и още лечебни заведения\", съобщи министър Маринов след церемонията „Полицай на годината 2019“. Той уточни, че списъкът на проверяваните лечебни заведения ще бъде актуализиран след вчерашната среща на протестиращите медицински сестри с премиера Бойко Борисов.Директорът на националната полиция главен комисар Христо Терзийски допълни, че към момента се водят над 50 досъдебни производства за злоупотреби с ТЕЛК-решения: \"В области като Бургас и Благоевград броят на населението, което е с ТЕЛК, е между 7 и 10%, а в област Силистра надвишаваше 20%\". ", "date": "2019.12.17", "title": "Вътрешният министър: Работим по сигнали за злоупотреби в болниците"}
{"url": "https://offnews.bg/obshtestvo/dnes-e-deniat-na-sv-daniil-717704.html", "text": "На 17 декември отбелязваме Св. Пророк Даниил - един от четиримата големи библейки пророци от Стария Завет (Исаия, Иеремия, Иезекиил, Даниил ), а заедно с него на тази дата се почитат и сподвижниците му, Св. Трима отроци - Анания, Азария и Мисаил.Името Даниил означава Бог е моят съдия.Имен ден празнуват Данаил, Даниел, Даниела, Анани, Данaилa, Дани, Дана, Данко.На този ден жените месят малки питки за здраве на децата. Вярва се, че ритуалът ще запази децата от врялата вода и огъня, подобно на историята на хвърления в пещта пророк, който бил опазен от Бог невредим.", "date": "2019.12.17", "title": "Днес е денят на св. Даниил"}
{"url": "https://offnews.bg/bojni/tajsan-fiuri-obiavi-novia-si-trenior-717752.html", "text": "Бившият световен шампион в тежката категория на професионалния бокс Тайсън Фюри обяви, че вече ще работи с ще работи с племенника на легендарния треньор Емануил Стюард - Джаван \"Шугър Хил\".Припомняме, че наскоро Циганския крал обяви, че е прекратил отношенията си със своя треньор Бен Дейвисън.\"Старият екип отново се събира и започва работа. Нека игрите започнат\", написа Фюри в официалния си профил в социалната мрежа Инстаграм.Джаван е тренирал боксьори като бившите световни шампиони Адонис Стивънсън и Чарлз Мартин. Познанство между Хил и Циганския крал датира от 2010 година когато британецът тренира под ръководтвото на Стюард в легендарната зала \"Kronk\" в Детройт.Тайсън Фюри трябва да започне подготовка за предстоящия си реванш срещу световния шампион на WBC Дионтей Уайлдър.", "date": "2019.12.17", "title": "Тайсън Фюри обяви новия си треньор"}
{"url": "https://offnews.bg/obshtestvo/spirat-vodata-v-s-lokorsko-i-malo-buchino-za-5-chasa-717698.html", "text": "Във връзка с изпълнение на инвестиционен проект за реконструкция на уличен водопровод на ул. „Димитър Тошков“ с. Локорско, днес се налага спиране на водоподаването от 09:00 до 21:00 часа на клиентите на „Софийска вода”, живеещи в района на: ул. „Веско Веселинов“, ул. „Славе Турчов“, ул. „Христо Витков“, ул. „Илия Манов“, ул. „Благой Гердин“, ул. „Костадин Трайков“, ул. „Богдан Манолов“, ул. „Черковна“, ул. „Тодор Величков“, ул. „Илия Манов“, ул. „Димитър Тошков“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: на площада пред кметството.След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Във връзка с подмяна на сградно водопроводно отклоненние на ул. „Пирин“ вилна зона „Мало Бучино“ днес се налага спиране на водоподаването от 09:00 до 14:00 часа на клиентите на „Софийска вода”, живеещи в района на: ул. „Пирин“, ул. „Вит“ и ул. „Странджа“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Пирин“ ъгъла с ул. „Вит“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.12.17", "title": "Спират водата в с. Локорско и Мало Бучино за 5 часа"}
{"url": "https://offnews.bg/sviat/smartna-prisada-za-bivshia-pakistanski-diktator-pervez-musharaf-717754.html", "text": "Пакистанският съд осъди на смърт бившия президент на страната Первез Мушараф, предаде ДПА, цитирана от БТА.Мушараф получи смъртна присъде днес заради държавна измяна. Обвинението е заради суспендирането на конституцията през 2007 година и нареждането да бъдат арестувани всички членове на Върховния съд. Бившият диктатор е първият осъден за суспендиране на конституцията. Специален съд в столицата Исламабад с трима съдии обяви решението след продължило няколко години дело срещу Мушараф, управлявал Пакистан от 1999 до 2008 г. През 1999 г. той сваля от власт чрез безкръвен преврат тогавашния държавен глава Наваз Шафир, а две години по-късно се самообявява за президент.  Первез Мушараф е разследван за няколко престъпления от 2007 г., включително и за убийството на неговия политически противник Беназир Бхуто.Президентът живее в изгнание в Дубай, за да избегне правосъдието в Пакистан. ", "date": "2019.12.17", "title": "Смъртна присъда за бившия пакистански диктатор Первез Мушараф"}
{"url": "https://offnews.bg/futbol/ancheloti-prie-predlozhenieto-da-poeme-evertan-717743.html", "text": "Прочутият италиански треньор Карло Анчелоти даде принципното си съгласие да застане начело на Евертън, съобщиха британските медии, цитирани от БГНЕС. “Карамелите” стартираха контакти с италианеца веднага, след като той бе уволнен от Наполи.Анчелоти от самото начало бе заинтересован от връщане в Премиършип, където вече води успешно Челси два сезона.Според Sky Sports, в понеделник Анчелоти е посетил Ливърпул и се е срещнал с боса на Евертън Фархад Мошири. Страните вече са постигнали принципно споразумение и остава да се изгладят детайлите.Мошири търсеше човек, който е печелил трофеи както на домашно ниво, така и в Европа. За назначението на Анчелоти може да бъде обявено преди мача за Купата на Лигата срещу Лестър в сряда.По време на кариерата си италианският специалист води също Милан, Пари Сен Жермен, Реал Мадрид и Байерн Мюнхен.Евертън в момента са на три точки от зоната на изпадащите, а в събота посрещат Арсенал, който може да пристигне на “Гудисън Парк” също с нов мениджър.", "date": "2019.12.17", "title": "Анчелоти прие предложението да поеме Евертън"}
{"url": "https://offnews.bg/izvan-terena/hristo-stoichkov-predstavia-knigata-si-v-gabrovo-717729.html", "text": "Габрово се готви да посрещне легендата на българския футбол Христо Стоичков днес, 17 декември от 18 ч. в спортна зала “Орловец” като част от празненствата по случай 100-годишнината на габровския футбол. Камата пристига в Габрово, за да представи биографичната си книга “Христо Стоичков. Историята” (изд. “Софтпрес”), написана в съавторство с журналиста Владимир Памуков.Всички гости ще имат възможност да вземат автограф и да се снимат със Стоичков и най-големия индивидуален трофей във футбола - Златната топка. Преди събитието легендата на родния футбол ще награди най-малките спортисти на града, които са държавни шампиони и медалисти от балкански, европейски и световни първенства.През лятото на 2019 г. Христо Стоичков и издателство “Софтпрес” отбелязаха 25 години от футболния триумф на националния ни отбор през 1994 на световното в САЩ и връчването на Златната топка с мащабно турне в шест български града, по време на което Камата разписа хиляди книги.“Христо Стоичков е неуморим! Въпреки натоварения си график, той ще пътува до България специално за срещата в Габрово!” разказва Милена Стефанова, управляващ директор на издателство “Софтпрес”. “В рамките на само година след излизането си “Христо Стоичков. Историята” достига феноменалния тираж от 70 000 екземпляра и се радва на огромен интерес, а ние постоянно получаваме запитвания за срещи със Стоичков както от България, така и от цял свят.”Специални гости на срещата ще бъдат Димитър Туджаров - Шкумбата и журналистът Иво Райчев, които ще забавляват гостите със специално подготвена програма.Само преди месец Камата беше във Варшава за представянето на полското издание на биографията си, но не пропусна да се срещне и с българската общност там. След Лондон, Чикaго и Торонто, това беше третото международно представяне на книгата. През пролетта на 2020 г. се подготвя мащабно събитие в Барселона.", "date": "2019.12.17", "title": "Христо Стоичков представя книгата си в Габрово"}
{"url": "https://offnews.bg/politika/prezidentat-zapochva-konsultatcii-za-promeni-v-konstitutciata-717699.html", "text": "Днес президентът Румен Радев започва консултации за промени в конституцията, свързани с правомощията на главния прокурор и мястото на държавното обвинение в съдебната система.Първата подготвителна среща на държавния глава ще е с Правния съвет към президента и с представители на академичната общност.На 19 декември той ще приеме на „Дондуков“ 2 представители на неправителствени организации и професионални сдружения на магистрати.", "date": "2019.12.17", "title": "Президентът започва консултации за промени в конституцията"}
{"url": "https://offnews.bg/ikonomika/kevr-ni-glasi-novo-poskapvane-na-vodata-717732.html", "text": "Предстоящото поскъпване на водата с до 9 на сто за 24 града в страната ще бъде обсъждано в Комисията за енергийно и водно регулиране (КЕВР), съобщи БНР. Вдигането на цените трябва да влезе в сила от началото на 2020 г.Поскъпване се предвижда дори в градовете и районите, в които има проблем с водоснабдяването.В Кърджали се планира най-солидно поскъпване на водата - с 9 на сто. 7-процентно ще е увеличението за София, Видин и Русе. В Габрово, Смолян, Сливен, Монтана, Силистра, Ямбол, Благоевград и Шумен скокът ще е между 4 и 6 на сто. Между процент и 3 на сто ще се увеличат цените в Перник, Варна, Враца, Добрич, Бургас, Велико Търново, Плевен, Пловдив, Ловеч и Стара Загора. Единствено в Разград се очаква водата и ВиК услугите да поевтинеят с почти 5 процента.Ако предложенията бъдат одобрени, от следващата година водата отново ще е най-скъпа в Шумен, където кубик ще струва 3.5 лв. В столицата ще се продава за 2.75 стотинки. Най-малко за вода ще плащат пловдивчани, където кубик се струва 2.20 лв.Окончателно решение КЕВР ще вземе в края на месеца.", "date": "2019.12.17", "title": "КЕВР ни гласи ново поскъпване на водата"}
{"url": "https://offnews.bg/obshtestvo/broiat-na-ubitite-i-hvarlenite-v-zatvora-zhurnalisti-narastva-717731.html", "text": "\"Смъртта на журналисти е на \"исторически ниски нива\" в световен мащаб\", пише в доклад на Репортери без граници, цитиран от АФП.Базираната в Париж организация отчита, че журналистиката става опасна професия, а повечето репортери, загинали през 2019 г., са отразявали военните конфликти в Йемен, Сирия и Афганистан.Средно 80 журналисти годишно са загинали през последните две десетилетия.Но директорът на Репортери без граници Кристоф Делоар припомни, че убийствата на репортери в държави, в които не се води война, остават притеснително много. Такава държава е Мексико, където са били убити 10 журналисти през 2019 г.\"Латинска Америка, където са убити 14 журналисти, стана толкова опасна, колкото Близкия Изток\", казва Делоар.\"Докато конфликтните зони загиват по-малко от нас, все повече стават жертва на поръчкови убийства в демократичните държави. Това е истинска заплаха за демокрацията\", допълва шефът на Репортери без граници.Стремително нараства броят на репортерите, хвърлени зад решетките - през т.г. в затвора са влезли 389 души, което е ръст с 12% спрямо предишната година. \"Китай държи в затворите си една трета от арестуваните журналисти по света\", казва Кристоф Делоар.Общо 57 журналисти по света са държани като заложници в момента, предимно в Сирия, Ирак, Йемен и Украйна. \"Въпреки развитието на ситуацията в Сирия, тази година нямаше значими освобождавания или размяна на пленници\", допълва Делоар.", "date": "2019.12.17", "title": "Броят на убитите и хвърлените в затвора журналисти нараства"}
{"url": "https://offnews.bg/zdrave/psuvaneto-ima-obezboliavasht-efekt-717757.html", "text": "Изследване на Университета Кил, Германия, доказва, че псуването може да действа като анестезия, съобщава бизнес изданието Inc.В един от експериментите участниците били накарани да задържат максимално дълго ръцете си в ледена вода. Тези, които ругаели през цялото време, издържали повече от мълчаливите. Обяснението на учените е, че хората, които псуват, имат по-добро кръвообращение и по-високи нива на ендорфините.Положителният ефект от ругатните констатират и психолозите, чиито наблюдения показват, че екипите, в които хората общуват и се шегуват с ненормирана лексика, са по-ефективни. Оказва се, че псуването помага при делови спорове като повишава ефективността и убедителността на аргументите.Неформалната лексика се смята за недопустима, но в действителност повишава доверието между хората и често е причина за успехите на екипа, пише Inc.Според данните на изследването ругатните позволяват да предадеш чувства и мисли, които трудно могат да се изразят с обичайната лексика. Така колегите се опознавали по-добре, а това водело до създаването на по-добър контакт помежду им и повишено доверие.Подобна лексика в различни сфери от живота психолозите определят като доказателство, че \"хората по-рядко лъжат, имат по-висок емоционален интелект и богат речник\".", "date": "2019.12.17", "title": "Псуването има обезболяващ ефект"}
{"url": "https://offnews.bg/kultura/preporachvame-vi-100-tno-predstavlenie-na-patiat-kam-afrodita-v-nar-717382.html", "text": "На 17 декември се играе юбилейното 100-но представление на моноспектакъла на Бойка Велкова - \"Пътят към Афродита\" по Исабел Алиенде. Със специалното участие на актрисата Луиза Григорова.Пътят към Афродита” е спектакъл за радостта от живота, за малките удоволствия, които си доставяме, за връзката между прегрешенията и духовното израстване, за съвместното съществуване на Небесната и Телесната Афродита. Има подправки, без които дните ни щяха да са напълно безвкусни, точно тях и някои други афродизиаци описва този красив сценичен разказ. Един спектакъл с дъх на канела, любов, емоция, която не бива да пропускате.Постановъчен екип:Авторска идея и концепция - Бойка ВелковаСценография - Венелин Шурелов, Мартин ПеневМузикална картина - Теодосий Спасов17 декември 2019 г.,19:30 часа, Сцена \"Апостол Карамитев\", Народен театърБилети: на касите на театъра и онлайн на  ", "date": "2019.12.17", "title": "Препоръчваме ви: 100-тно представление на 'Пътят към Афродита' в Народен театър"}
{"url": "https://offnews.bg/obshtestvo/kasna-esen-prez-zimata-717703.html", "text": "Топлите дни, които ни върнаха към спомените от есента, ще продължат. Днес се очакват температури между 10 и 16 градуса със обилно слънцегреене.Ще е тихо и без изгледи за валежи. Времето ни предлага още един ден, подходящ за разходка и излети.", "date": "2019.12.17", "title": "Късна есен през зимата"}
{"url": "https://offnews.bg/sviat/5-chasova-stachka-zatvaria-metroto-v-atina-717734.html", "text": "Служителите на метрото в Атина организират днес петчасова предупредителна стачка, съобщи в. \"Катимерини\". Протестиращите ще спрат работа от началото на смяната си до 10 часа сутринта.Профсъюзът на работниците в метрото заяви, че стачката трябва да бъде възприемана от ръководството на компанията СТАСИ, която е оператор на метрото, като \"предупреждение\" за възможни бъдещи стачни действия.Служителите се противопоставят на решението на СТАСИ да прехвърли част от тях на други длъжности, за да се справи с недостига на персонал.Решението е взето без обсъждане със служителите, които са засегнати от него, \"едностранно и по най-груб и авторитарен начин\", подчертава профсъюзът на служителите в метрото. ", "date": "2019.12.17", "title": "5-часова стачка затваря метрото в Атина"}
{"url": "https://offnews.bg/zdrave/d-r-stojcho-katcarov-niama-konkretni-angazhimenti-kam-protestirashtit-717739.html", "text": "„Няма конкретни ангажименти от страна на премиера към протестиращите сестри“, заяви д-р Стойчо Кацаров, председател на Центъра за защита правата в здравеопазването, пред БНР, в коментар за резултатите от срещата на протестиращите медицински специалисти с Бойко Борисов.Снощи сестрите бяха приети спешно от премиера, след като заплашиха, че ще останат в палатковия лагер пред Министерския съвет, докато не бъдат изслушани. В продължилите повече от 2 часа преговори взеха участие и вицепремиерът Томислав Дончев, министърът на здравеопазването Кирил Ананиев, вътрешният министър Младен Маринов, социалният министър Деница Сачева.Според д-р Кацаров искането лечебните заведения да станат бюджетни организации е било учтиво отхвърлено. Подобна е била реакцията и на желанието правителството да определя заплатите на всички в здравната сфера чрез Колективния трудов договор. На третото искане, по думите на д-р Кацаров, да бъдат увеличени възнагражденията на сестрите, отговорът е бил, че вероятно с новия Рамков договор това ще се случи, а в следващия мандат на Борисов ще ги увеличат пак.\"Г-н Борисов обеща да бъде гарант за всичко обещано\". Това каза пред БНР Елена Тонева - медицинска сестра в реанимацията на голяма столична болница.Здравният министър Ананиев е обещал, че с подписването на Националния рамков договор следващата седмица ще бъде гарантиран минимумът от 950 лв. възнаграждение за сестрите.Според нея идеята да се въведе задължителен Колективен трудов договор не е харесала на министър Ананиев: \"Той е финансист и може би е наясно. ... Той каза, че с подписването на задължителен КТД някои болници ще стигнат до фалит\", каза медицинската сестра.Тя подчерта, че протестиращите ще продължават да настояват за електронна здравна карта, защото това бил начинът да се спре източването на НЗОК с фалшиви диагнози, и че може да има нови протести, ако срещите са само формални и проблемите на медицинските специалисти се неглижират.", "date": "2019.12.17", "title": "Д-р Стойчо Кацаров: Няма конкретни ангажименти към протестиращите сестри"}
{"url": "https://offnews.bg/futbol/botev-plovdiv-vze-reshenie-za-treniora-717742.html", "text": "Ферарио Спасов ще продължи да води Ботев (Пловдив) и през пролетния полусезон. Специалистът пое временно тима след освобождаването на Желко Петрович заради поредицата от слаби резултати и игри.Преди това Феро беше шеф на школата на Ботев. Под негово ръководство тимът записа седем поредни победи - шест в първенството и една за Купата. Ботев се класира на 1/4-финалите, където ще приеме втородивизионния Ботев (Гълъбово) и ще зимува осми в първенството на точка от шестия Черно море.Спасов изпълни и друга от поставените му задачи - да залага на все повече млади играчи от школата.Договорът му е до края на 2019 година, като до дни той ще подпише нов със срок от 18 месеца, пише “Тема Спорт”.Всички футболисти искат Ферарио Спасов да продължи работа и това е убедило ръководството да го остави начело на тима. Това е втори период за Феро начело на Ботев, който води тима и през есента на 2012 година, но беше сменен от Станимир Стоилов.", "date": "2019.12.17", "title": "Ботев Пловдив взе решение за треньора"}
{"url": "https://offnews.bg/politika/poslanikat-ni-v-cherna-gora-meglena-plugchieva-vzrivat-ne-beshe-za-na-717740.html", "text": "\"Няма място за драматизъм\".Това обяви в ефира на сутрешния блок на  посланикът ни в Черна гора Меглена Плугчиева по повод взрива пред българското посолство в Подгорица.По думите ѝ нанесените щети по сградата на посолството са незначителни. Счупени са прозорци на три кабинета, но работата не е прекъсвала. Няма пострадали граждани и служители.Версиите за взрива към момента не са публично оповестени. Очакваме повече информация в следващите дни, добави посланикът.Наемател на заведението, към което вероятно е била насочена атаката, е черногорска фирма, която има верига от такива заведения, поясни Плугчиева.", "date": "2019.12.17", "title": "Посланикът ни в Черна гора Меглена Плугчиева: Взривът не беше за нашата мисия"}
{"url": "https://offnews.bg/ikonomika/76-ot-sofia-ima-kanalizatcia-zapochvat-proekti-za-1-3-mlrd-leva-717733.html", "text": "Столичната община изготви Регионално прединвестиционно проучване (РПИП), което е необходимо условие за финансиране на проекти за изграждане на ВиК мрежа по Оперативна програма „Околна среда“ 2014 – 2020. С разработката на РПИП е анализирана съществуващата ВиК система, определени са границите на агломерациите на територията на общината и са идентифицирани мерки, целящи постигане на съответствие с директивите на ЕС в областта на питейните води, отвеждането и пречистването на отпадъчните води. Изготвени са прединвестиционни проучвания за всички територии с дефинирани несъответствия и са разработени инвестиционни проекти в идейна фаза за агломерациите над 10 000 еквивалент жители. През този програмен период, 2014 – 2020, допустими за финансиране по ОПОС са агломерации с население над 10 000 еквивалент жители. Консултантът, изготвял РПИП, е идентифицирал три такива агломерации – „София-град“, „Банкя“ и „Нови Искър“. В агломерация „София-град“ влизат: в район „Витоша“ – кв. \"Княжево\", кв. \"Карпузица\", ж.к. \"Панорама \"Бояна\", м. Гърдова глава, кв. \"Бояна\", ж.к. \"Бъкстон\", Резиденция \"Бояна\", кв. \"Манастирски ливади\", в.з. \"Киноцентъра III част\", м. Национален Киноцентър, кв. \"Драгалевци\", кв. \"Симеоново\", ж.к. \"Света Магдалена\", в.з. \"Малинова долина\", ж.к. \"София парк\"; в район „Панчарево“ – ж.к. \"Камбаните\", м. Детски град, с. Герман, м. Смреката, в.з. \"Врана – Герман\"; в район „Кремиковци“ – кв. \"Враждебна\"; в район „Оборище“ – централна градска част; в район „Средец“ – централна градска част, кв. \"Яворов\", Парк \"Княз-Борисова градина\"; в район „Изгрев“ – ж.к. \"Изток\", ж.к. \"Изгрев\", НПЗ \"Дианабад\", ж.к. \"Дианабад\", Гара \"Пионер\", Ловен парк; в район „Възраждане“ – централна градска част, ж.к. \"Зона Б-18\", ж.к. \"Зона Б-15\", ж.к. \"Зона Б-19\", ж.к. \"Зона Б-5\", ж.к. \"Зона Б-5/-3\", ж.к. \"Сердика\"; в район „Красно село“ – централна градска част, кв. \"Крива река\", ж.к. \"Хиподрума\", ж.к. \"Бели брези\", ж.к. \"Лагера\", ж.к. \"Славия\", ж.к. \"Красно село\", ж.к. \"Красно село\" – кв. \"Борово\", НПЗ \"Средец\"; в район „Триадица“ – централна градска част, ж.к. \"Гоце Делчев\", ж.к. \"Стрелбище\", ж.к. \"Иван Вазов\", кв. \"Манастирски ливади I и II\", ж.к. \"Южен парк\", кв. \"Кръстова вада\"; в район „Лозенец“ – ж.к. \"Лозенец\", кв. \"Лозенец\", кв. \"Хладилника\", п.з. \"Хладилника\", м. Група – Зоопарк, кв. \"Витоша\", ж.к. \"Градина\"; в район „Студентски“ - ж.к. Студентски град, ж.к. Дървеница, кв. Витоша, кв. Малинова долина, ж.к. Малинова долина, парк Въртопо; в район Младост – ж.к. \"Младост 1, 1А, 2, 3, 4\", кв. \"Полигона\", м. Къро, кв. \"Горубляне\", НПЗ \"Изток\", кв. \"Горубляне\" – ж.к. \"Експериментален\", 7-ми 11-ти километър; в район „Искър“ – ж.к. \"Дружба 1 и 2\", НПЗ \"Искър\", кв. \"Димитър Миленков\", кв. \"Абдовица\"; в район „Слатина“ – кв. \"Христо Ботев\", ж.к. \"Христо Смирненски\", ж.к. \"Гео Милев\", Складово-производствена зона – \"Слатина\", кв. \"Подуяне\", ж.к. \"Яворов\", Аерогарата, Парк \"Гео Милев\", БАН – IV км.; в район „Подуяне“ – ж.к. \"Левски зона Г\", ж.к. \"Левски зона В\", кв. \"Васил Левски\", ж.к. \"Сухата река\", ж.к. \"Хаджи Димитър\", НПЗ \"Хаджи Димитър\"; в район „Сердика“ – централна градска част, кв. \"Банишора\", кв. \"Фондови жилища\", кв. \"Бенковски\", кв. \"Орландовци\", ТЕЦ – София, Военна рампа, Парк \"Централни софийски гробища\", ЖП блокове; в район „Надежда“ – ж.к. \"Надежда I – IV\", кв. \"Илиенци\", п.з. \"Илиянци\", Военно общежитие, ж.к. \"Лев Толстой\", ж.к. \"Триъгълника\" – \"Надежда\"; в район „Връбница“ – кв. \"Република\", ж.к. \"Връбница 1 и 2\", кв. \"Модерно предградие\", ж.к. \"Обеля 1 и 2\", Парк \"Бакърени гробища\"; в район „Люлин“ – ж.к. \"Люлин 1 – 10\", ж.к. \"Филиповци\", кв. \"Филиповци\", кв. \"Република\"; в район „Красна поляна“ – ж.к. \"Разсадника\" – \"Коньовица\", ж.к. \"Западен парк\", ж.к. \"Красна поляна I част, II част, III част\", кв. \"Факултета\", м. Смърдана Западен парк, м. Малка Коньовица, м. Долни Смърдан; в район „Илинден“ – кв. \"Света Троица\", ж.к. \"Илинден\", кв. \"Захарна фабрика\", кв. \"Гевгелийски\"; в район „Овча купел“ – в.з. \"Горна баня\", кв. \"Горна баня\", кв. \"Овча купел 1 и 2\", кв. \"Суходол\", м. \"Воденицата\", кв. \"Суходол\", м. Секулица.В агломерация „Нови Искър“ влизат: кв. \"Кумарица\", кв. \"Курило\", кв. \"Славовци\", кв. \"Изгрев\" и кв. \"Гниляне\".В агломерация „Банкя“ влизат: Част Север и част Юг, кв. \"Градоман\", кв. \"Михайлово\", кв. \"Вердикал\" и с. Иваняне.Общата стойност на всички проекти, които е необходимо да бъдат реализирани, за да се постигне пълно съответствие с европейските директиви за агломерациите над 10 000 еквивалент жители, е около 1,3 млрд. лева. Изпълнението на тези проекти ще бъде разделено на два етапа. В етап 1 ще се реализират приоритетни проекти на обща стойност над 350 млн. лв. със средства от Оперативна програма „Околна среда“ 2014 – 2020. Проектите от етап 2 ще се финансират през следващия програмен период с европейски средства и други източници на финансиране.В момента 100% от питейната вода на София се пречиства, а 76% от територията на общината е покрита с канализационна мрежа. Според анализите на експертите с реализацията на обектите по ОПОС този процент ще достигне 90%. ", "date": "2019.12.17", "title": "76% от София има канализация, започват проекти за 1,3 млрд. лева"}
{"url": "https://offnews.bg/nashite-avtori/sto-godini-tapota-717727.html", "text": "От 1919 до 2019 са точно 100 години.Търся значението на думата „суверенитет“ в тълковния речник: „1. Право на върховна власт. 2. Независимост от чужда власт.“ В уикипедия е дадено по-подробно. И докато ровя из текстовете, попадам на изречението „Никоя държава или международна организация няма право да се намесва в неща, които попадат в обхвата на вътрешната юрисдикция на друга държава.“ Как пък не. Или по друг начин - да бе да. Тука корабче да плува?! По-нататък текстът обяснява как вече тези твърдения губели смисъл в съвремието, а суверенитетът на една държава все повече нищо не означавал като понятие. Понеже имало било тероризъм и глобализация.Що е то суверенитет на Словакия, щом пътувам с кола от тази страна до съседните, без дори да спирам на местата, където преди е имало граничен пункт? Ограничението на скоростта на 60 км/ч не е граница. А само сто години след Ньойския договор българите можем да пътуваме свободно до всичките си съседни страни, без визи и забрани, въпрос на една туба бензин. Но да оставим настрана глобализирания тероризъм и да се върнем на независимостта. Кога България е била истински независима през последните 140 години? И защо това е така? Да не би управляващите да се страхуват от нещо, че не управляват независимо? Оказва се, че глобализацията е много удобно обезболяващо за нашите национални комплекси. Преминаваме с дигиталната анестезия към следващата епоха на информационализъм и забравяме разни празни думи като „родина“ и „отечество“.А Анчо Калоянов тръгнал из Родината да представя старата си книга „Див огън“ в ново издание по случай стогодишнината от унижението. Всички ние сме повлияни от Ньой, казва авторът още в началото на книгата си и го преповтаря на представянето. Нашият съгражданин Илийката обаче почва да се върти нервно на стола си. И не издържа. Каква е тая комунистическа пропаганда! Човекът е възмутен. Антизападничеството е жив путинизъм, твърди той и почва да напада професора с обвинения и въпроси. Имам имунитет като ваш гост, нали, пита Калоянов. Тук повечето сме респектирани, не виждаме причина да влизаме в конфликти нито с госта, нито с нашия съгражданин, който псува Путин сутрин преди закуска и вместо вечерна молитва преди лягане. Познаваме си го.Как става така, че с генерали като Владимир Вазов и Радко Димитриев, с толкова спечелени битки преди сто години, когато още е имало реално такова нещо - суверенитет, Родината ни все пак се оказва от страната на унизените и оскърбените? Как става така, че някой друг решава твоята съдба? Не можем да виним за всичко нашите държавници. Нямали са власт да не приемат условията по договорите след Междусъюзническата и Първата световна. Не ги ли приемат, условието е България да изчезне изобщо от картата на Европа, поделена между съседите. А какви бяха условията преди трийсет години, когато загубихме Студената война? Едва ли някога ще разберем. Но за сметка на това ще ги носим тези условия върху гърбовете си, докато сме живи.Един познат твърди, че суверенитетите не били изчезнали, а само ни лъжат, че вече не били важни, за да си предпазят те своите, а ние да се откажем от нашия. Турция си има суверенитет. Има си наборна и голяма армия. И икономика. И собствена марка автомобили скоро ще има. А на нас ни е отредена друга роля. Безсуверенитетна.Аз служих в БА от 1993 до 1995. Това е преходният период, преди професионалната армия и след добриджуровската. Времето, когато се крадеше на поразия. Когато някак обидно осъзнахме, че суверенитет вече трябва да бъде мръсна дума. Въпреки това положих клетва, целунах знамето, подписах се. Готов съм да отбранявам суверенитета на България. Обаче като няма такова нещо, какво да отбранявам? И срещу кого? Врагът вече се е разтворил във всичко около мен. Врагът се предислоцира от националните държави към индивидуалните демони.В началото на хилядолетието при влизането ни в НАТО настана такова рязане на желязо, толкова танкове, бетеери и самолети паднаха под ножовките, че накрая, като ни мобилизират да се бием срещу незнайно кого, ще ни раздадат по една прашка. За отбраняване на суверенитета. А швейцарците всички са въоръжени, всеки мъж у дома си държи автомат в специален шкаф. Обаче швейцарците имат крави и шоколад и трябва да си ги пазят. Купил съм си и аз газов пистолет и един добър нож, за всеки случай, да не стоя без оръжие. На гол тумбак…Но понеже никой отникъде не ме заплашва, отивам да си преточа киселото зеле, което вече си е съвсем втасало на северния балкон и чака да му добавя в тавата разни такива неща, каквито Грета Т. не яде. Обаче, казвам ви, много коварен стана врагът и трябва да се внимава. Дори в бидона може да влезе и да ти порази зелето. Диверсия в чист вид. Ама едно е крави и шоколади, а друго − кисело зеле, нали.", "date": "2019.12.17", "title": "Сто години тъпота"}
{"url": "https://mamaninja.bg/%D0%B4%D0%B5%D1%86%D0%B0/%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5/item/3894-zashto-da-uchim-detsata-na-logichesko-mislene", "text": "", "date": "2019.12.17", "title": null}
{"url": "https://offnews.bg/obshtestvo/vapreki-megaagentciata-za-patna-bezopasnost-zhertvite-na-patia-se-uve-717756.html", "text": "Броят на жертвите на катастрофи в България се увеличават, показва статистиката на МВР.От началото на годината до 15 декември включително по пътищата на страната ни са загинали 599 души. А за същия период на 2018 година жертвите на пътнотранспортни произшествия са били 582 - със 17 по-малко.При това през миналата година (25 август) бе трагедията край Своге, при която загинаха 20 души. След нея бяха освободени трима министри - на транспорта Ивайло Московски, на регионалното развитие Николай Нанков и на МВР Валентин Радев и бе създадена мегаструктура, която да координира всички дейности по пътната безопасност - Държавна агенция \"Безопасност на движението по пътищата\" (ДАБДП).Ведомството се появи с идеята да координира и контролира отговорностите за организацията на трафика, тъй като те били пръснати в 11 различни институции, \"които очевидно не работят\" по обяснението на премиера Борисов за необходимостта от допълнителния чиновнически апарат. Въпреки че бюджетът отпусна щедро на ДАБДП бюджет от 3 млн. лева и цели 39 души нови чиновнически щата, резултат от дейността на въпросната агенция все още е твърде невидим. Около агенцията се заговори основно около тестваната и отхвърлена екзотична идея да се въведат тестове за шофьорите над 60 години.Въпреки че при Своге загинаха цели 20 души при едно единствено ПТП, а тази година няма катастрофа с толкова много жертви, общият брой на загиналите вече е по-висок от миналогодишния. При това през последните години броят на хората, намерили смъртта си на пътя, непрекъснато намаляваше. Пак според статистиката на МВР към 15 декември 2017 г. жертвите на катастрофи са били 643. Според данни на Евростат България е на първо място в ЕС по брой загинали при катастрофи с леки автомобили на 1 милион жители. Страната ни се нарежда с най-висок дял смъртност в категорията на леките автомобили с 64 смъртни случая на милион жители. Това е почти шест пъти повече от най-ниското съотношение в Малта - 11. Средният показател за ЕС е 23 смъртни случая на 1 милион души население.", "date": "2019.12.17", "title": "Въпреки мегаагенцията за пътна безопасност, жертвите на пътя се увеличават"}
{"url": "https://offnews.bg/futbol/mesi-azar-e-dobar-no-ne-mozhe-da-zamesti-ronaldo-717760.html", "text": "Суперзвездата на Барселона Лионел Меси похвали качествата на нападателя на Реал Мадрид Еден Азар, но подчерта, че той няма качествата да замести напусналия преди повече от година Кристиано Роналдо по посока Ювентус.Аржентинската легенда коментира и представянето треньора на \"белия балет\" Зинедин Зидан\" и предстоящото Ел Класико. Барса и Реал ще се изправят един срещу друг утре от 21:00 часа българско време на стадион \"Камп Ноу\".\"Изненадва ме, че Зидан получава толкова критики. Паметта на хората е къса. Със сигурност в деня, в който се върна, Зидан е знаел, че трите трофея в Шампионската лига остават в миналото и той трябва да се бори както първия ден.Еден Азар е много класен футболист, но е различен от Кристиано Роналдо, разполага с различни характеристики. Много е трудно да се запълни празнината, оставена от Кристиано, но Азар също е страхотен футболист.Понякога играят едни на терена, друг път - други. Много е важно всеки да се чувства ценен в съблекалнята, тъй като всички сме обединени от общите цели на отбора\", каза Меси.Аржентинецът държи рекордите по отношение на вкараните голове в Ел Класико както за първенство (18), така и сумарно (26).Това ще бъде неговото 42-о участие в дербито, с което той излиза на втора позиция по брой изиграни мачове. Лидер с 43 срещи ще стане капитанът на Реал Серхио Рамос.Интересното е, че двата отбора имат по 72 победи за първенство, а освен това в момента делят първото място в Ла Лига с по 35 точки.", "date": "2019.12.17", "title": "Меси: Азар е добър, но не може да замести Роналдо"}
{"url": "https://offnews.bg/zdrave/zakrivat-telk-kam-oblastnata-bolnitca-v-lovech-717759.html", "text": "Ръководството на Областната болница в Ловеч започва процедура по закриване на ТЕЛК-а към лечебното заведение, след като вчера целият състав на комисията подаде молби за напускане заради завръщането на работа на председателя ѝ д-р Донка Минкова, която е подсъдима за взимане на подкуп, съобщи БНР.Директорът на болницата д-р Румяна Нановска обясни, че е дала седемдневен срок на д-р Минкова да отговори на предложението да бъде освободена от длъжността председател, като ѝ бъдат изплатени всички обезщетения.„Все още нямам отговор от нея. Когато го получа, ще предприемем действия по закриване на ТЕЛК-а, заяви д-р Нановска.Д-р Минкова е категорична, че няма да приеме това предложение и се връща на работа. По повод нежеланието на състава на комисията да работи с нея тя отговори, че също не иска да работи с тях, тъй като е установила много сериозни нарушения в дейността. За това е уведомила д-р Нановска и главния прокурор. По думите й тече проверка по случая.Директорът на болницата допълни, че в момента комисията работи, но се върви към освобождаването ѝ. ТЕЛК ще има но няма да бъде в този състав, уточни д-р Нановска. Настоящият екип ще работи до започване на процедурата по закриването.Процедурата по назначаване на нова комисия ще отнеме около месец. Дотогава пациентите ще се пренасочват към Троян.До тази ситуация се стигна след като служителите в комисията колективно подадоха оставки. Причината за решението им е връщането на работа на бившата директорка на ТЕЛК – д-р Донка Минкова. Тя бе временно отстранена в края на януари, след като полицията я арестува за получаване на подкуп за издаване на фалшиво решение, а шефският й пост беше зает от д-р Правда Генова.Д-р Минкова, заедно с посредник в схемата с незаконни ТЕЛК-ове, бяха с повдигнати обвинения. Това се случи по време на мащабна акция на ГДБОП и прокуратурата, която разкри злоупотреби при издаване на медицинскиекспертизи.През април д-р Минкова бе пусната „под домашен арест\". Адвокатът й поиска тя да бъде пусната под гаранция с аргумента, че няма доказателства да е взимала подкупи, защото липсват нейни отпечатъци върху парите и документите, които бяха открити в дома й. Няколко месеца по-късно мярката й беше променена на „парична гаранция\".", "date": "2019.12.17", "title": "Закриват ТЕЛК към Областната болница в Ловеч"}
{"url": "https://offnews.bg/temida/avstralietcat-polfrijman-otvori-ofis-v-sofia-iska-satrudnichestvo-s-p-717758.html", "text": "„Целта ми при  беше да има втора среща. Да обясня, че ние не сме срещу правосъдното министерство, не сме против републиката, напротив. Ние от сдружението искаме спазване на българските закони в местата за лишаване от свобода и министерството и правителството няма какво да губят от контакта с нас и със затворниците”, каза австралиецът Джок Полфрийман, който бе освободен предсрочно от затвора по присъда за убийството на студента Андрей Монов пред бТВ.Полфрийман обясни, че министърът обещал, че ще има редовни срещи с представители на сдружението. Че сдружението ще работи с Министерството на правосъдието.\"Много неправителствени организации работят с Министерството на правосъдието и с други министерства – това е нормално. Това е нашата цел – да се даде гласност на другата гледна точка. Не знам кога ще бъде следващата ни среща, но се договорихме за месечни срещи. Идеята беше да има месечна среща между представители на сдружението и МП. Това казах на министъра – аз съм видял потенциал в българските затвори да променят живота на нарушителите, на престъпниците. Видял съм с мои очи и съм живял с тези хора. Обсъждали сме как са живели преди затвора, грешките, които са правели. Но най-важното нещо за тези хора е да намерят причина за промяна за добро”, казва още австралиецът.А на въпрос каква поука е извлякъл от убийството, заради което влезе в затвора, отговори: „Това е малко странен въпрос, защото много хора са казали, че няма добро, което не е наказано. Забравил съм как е поговорката на български... Само че поговорките не важат в съдебните зали. Не важат и затова ме освободиха. Казаха: „Напълно си поправен, не си заплаха за обществото”, посочи Полфрийман.Върховният касационен съд все още не се е произнесъл дали ще отмени предсрочното освобождаване на австралиеца от затвора. Докато чака развръзката, сдружението на австралиеца нае офис в София. Гражданското сдружение ще се занимава със защита на правата на затворниците в България.", "date": "2019.12.17", "title": "Австралиецът Полфрийман отвори офис в София, иска сътрудничество с правосъдното министерство"}
{"url": "https://offnews.bg/politika/ninova-kam-medsestrite-pak-vi-lazhat-i-razdeliat-717762.html", "text": "\"Уважаеми медицински сестри, отново ви излъгаха. Помните ли онези 50 милиона за заплати, които след това се оказаха шест и накрая нито един лев не стигна до вас? Потънаха в увеличената цена на клиничните пътеки. И този път Борисов ви обеща още от същото\", коментира в социалната мрежа фейсбук лидерът на БСП Корнелия Нинова.\"Така ще бъде, докато болниците са търговски дружества. И какво стана - влязохте с искане за реформа, излязохте с решение за проверки. Че има злоупотреби, има. Ще пошумят месец-два и след това отново постарому. Изиграха ви. Защото Борисов не иска да промени модела. Той му е удобен. Освен че ви изиграха, ви разделиха и настроиха едни срещу други с лекарите\", допълва Нинова.И продължава: \"А вие знаете, че едни без други не можете, когато влезете в операционната. Сигурно има лекари, които получават 12 000 лв. заплата. Но защо не му (на Бойко Борисов - бел. ред.) казахте колко лекари в провинцията получават по 2000 лв. А в колко райони на страната?\"\"Хората умират без медицинска помощ, просто защото няма никакъв лекар. Десет години управление на ГЕРБ гледаме една и съща пиеса - ако има протестиращи, премиерът ги приема милозливо. Обещава неща, които знае, че няма да изпълни. За по-сигурно внася раздор и разделение между една група българи и друга група българи и ги оставя взаимно да се изтощават. А пациентите ще почакат. Докога така с некомпетентност, манипулации, разделение и омраза? Уважаеми българи, не се поддавайте на това. И не се примирявайте. И изисквайте вашите пари за вашето здраве. Не бъдете просто публика на поредната пиеска\", завършва Нинова във фейсбук.", "date": "2019.12.17", "title": "Нинова към медсестрите: Пак ви лъжат и разделят"}
{"url": "https://offnews.bg/zdrave/tekst-video-i-lokalizirane-na-obazhdaneto-na-tel-112-predvizhda-proe-717767.html", "text": "Текстови съобщения, видео връзка и локализиране на мястото на обаждане предвижда концепцията за развитие на Национална служба 112. Документът цели изграждането на нова система за приемане на спешните повиквания и управление на ресурсите към службите за спешно реагиране, базирана на единна платформа за подобряване на услугата Единен европейски номер 112. Кои са нововъведенията?Отварянето на възможностите за визуално ориентирани канали, включително текст и видео в реално време, позволява много по-добра комуникация и по-бърз достъп до службите за спешно реагиране. В този вид услугата може да бъда използвана от хората със слухови и/или говорни увреждания, както и от хора със специфични нужди. Включването на видео комуникацията, която може да бъде установена между екипите в линейките и медицинските експерти в болниците ще подпомогне с консултиране при възникване на трудни ситуации. Целта е да се повиши ефективността на обслужването на повикванията и да се повиши удовлетвореността от услугата.Въвеждането на услуги, подобни на услугата за разширено мобилно местоположение AML (функция, налична на мобилни телефони с операционни системи Android и iOS, приета като стандарт, публикуван от ETSI) ще осигури възможността за най-точно определяне на местоположението. Възможен вариант за внедряване на AML с минимални разходи за гражданите е чрез използване на data sms, чрез който да се предават координатите на местоположението към НС 112. Промяната се аргументира с факта, че около 70% от всички спешни повиквания днес идват от мобилни телефони.Целта е да се осигури качествена европейска услуга ЕЕНСП112 за оказване съдействие на гражданите при необходимост от помощ. Предвижда се надграждане на съществуващите системи с нови услуги с възможности за бърз и структуриран обмен на контекстови и ситуационни данни, предавани в реално време чрез всички възможни канали – глас, видео и текст. ТПроектът е публикуван за обществено обсъждане до 15 януари 2020 г.", "date": "2019.12.17", "title": "Текст, видео и локализиране на обаждането на тел. 112 предвижда проект за спешните повиквания"}
{"url": "https://offnews.bg/obshtestvo/ledenata-parzalka-iunak-veche-raboti-na-dvojno-po-goliama-plosht-ga-717765.html", "text": "Ледената пързалка „ЮНАК“ се превърна в притегателно място за любителите на кънките само две седмици след официалното си откриване в столицата. Интересът към кънки-спорта на открито е значително по-голям в сравнение с миналата година по същото време, отчитат домакините на пързалката.През настоящия сезон площта на пързалката в центъра на София е увеличена двойно до внушителните 1200 кв. м, което създава много по-голям комфорт за спортуващите.За предстоящите празници пързалката ще работи без почивен ден с дневни DJ партита. Работното ѝ време е всеки ден от 10.00 до 21.30 часа и ще бъде отворена до края на зимния сезон. Тя е безплатна за деца до 3 години. Входът е свободен и за деца до 13-годишна възраст от понеделник до петък в часовете от 10.00 до 11.30 и от 16.00 до 17.30. Така ще бъде и по време на зимната ваканция. Закупени са 300 броя нови кънки, а за начинаещите са осигурени инструктори и помощни пособия. се намира до метростанция стадион „Васил Левски“. Тя е наследник на легендарната пързалка „Дружба“, която не беше отваряла врати от близо 30 години.", "date": "2019.12.17", "title": "Ледената пързалка 'Юнак' вече работи на двойно по-голяма площ (галерия)"}
{"url": "https://offnews.bg/obshtestvo/koga-sa-dopalnitelnite-pochivni-dni-zaradi-praznitcite-prez-2020-g-717764.html", "text": "Почти две седмици с допълнителни почивни дни ще имат работещите хора в България през високосната 2020 година. Кога ще са те става ясно от Кодекса на труда, където са записани официалните празници, в които не се работи, и е уточнено, че ако даден празник се пада в събота или неделя, за почивен се обявява първия или първите два работни дни от новата седмица.Така първият официален почивен ден догодина ще е 1 януари, сряда, който е в списъка с официалните празници, записани в чл. 154 от Кодекса на труда.След 29-те февруарски дни ще е и вторият официален почивен ден - 3 март (вторник), когато празнуваме Освобождението на България.За Великден (19 април) ще почиваме от 17-и до 20-и (петък, събота, неделя и понеделник).Денят на труда 1 май догодина се пада в петък и затова ще имаме дълъг уикенд, а след него ще имаме два работни дни и отново ще почиваме за 6 май - Гергьовден. През май ще има още един дълъг уикенд заради Деня на българската просвета и култура и на славянската писменост. Догодина 24 май се пада в неделя, затова ще почиваме и в понеделник, 25 май.Дълъг уикенд ще има и през септември. Денят на съединението - 6 септември, е в неделя, затова ще почиваме и в понеделник (т.е. на 5-и, 6-и и 07.09.). Денят на независимостта - 22 септември ще е във вторник и тогава също няма да се работи.Денят на народните будители - 1 ноември - догодина е в неделя, затова ще се почива в понеделник. Тогава и учениците няма да са на училище.Декемврийските празнични дни започват на Бъдни вечер, 24 декември - четвъртък. Почиваме още на 25-и и 26 декември (петък и събота) за Рождество Христово, както и на 27.12.Допълнително, съгласно Кодекса на труда, Министерският съвет може да обяви еднократно и други дни за неприсъствени за оказване на обществена почит към важни исторически, политически, културни или други особено значими събития, както и дни за честване на определени професии и за оказване на признателност.", "date": "2019.12.17", "title": "Кога са допълнителните почивни дни заради празниците през 2020 г."}
{"url": "https://offnews.bg/112/intcidentat-na-ploshtadkata-na-aetc-kozloduj-e-trudova-zlopoluka-717738.html", "text": "Инцидентът на площадката на АЕЦ \"Козлодуй\", при който загинаха двама работници, е трудова злополука. Няма изтичане на радиация или повод за притеснение в обществото, съобщават от атомната централа.Трагедията се случи след падане на недобре укрепена арматура върху работниците.Докато тече разследването на инцидента, дейностите на площадката се спират. Досега нарушения не са установени. Отговорностите са на техниците на площадката, съобщи пред БНТ Георги Разложки, зам.-изпълнителен директор на Държавно предприятие „Радиоактивни отпадъци“. \"Първо трябва да се установи каква е коренната причина и тогава ще се установи кой е отговорен. В момента текат процесуални-следствени действия и това тепърва ще се установява\", посочи Разложки.След инцидента мъж е откаран в болницата в Плевен с наранявания. Няма опасност за живота му.", "date": "2019.12.17", "title": "Инцидентът на площадката на АЕЦ Козлодуй е трудова злополука"}
{"url": "https://offnews.bg/ikonomika/50-mozhe-da-se-vdigne-tcenata-na-toka-do-2030-g-ako-se-namaliat-vag-717777.html", "text": "Намаляването на въглеродните емисии може да вдигне цената на тока с 50 на сто до 2030 година, прогнозира Димитър Стоянов - експерт устойчиво развитие. Той бе сред участниците в конференцията на тема \"Устойчиво развитие и бизнес в България и Европа\", организирана от Българската търговско-промишлена палата и Балканския институт за устойчиво развитие (БУИР) в София. Прогнозата на експерта е, че до края на следващото десетилетие цената на тон въглеродни емисии ще се увеличи до 40 евро, което ще повлияе в посока нагоре на цената на електроенергията.Стоянов смята, че в Европа и България енергийната трансформация е едно от основните предизвикателства. За тях са необходими минимум около 1 трилион евро за интегриране на енергийните пазари през следващите десет години, за да бъдат изпълнени европейските цели за устойчиво развитие и климатичен преход. Парите са нужни за трансформирането на мрежите в \"умни\", пълна интеграция на ВЕИ и управление и обединение на европейския енергиен пазар.По думите на Стоянов ЕС не отделя достатъчно средства за устойчиво развитие. За десетилетие напред са определени 30 млрд. евро, които обаче ще отидат за цифровизация, индустрия, климат и енергетика по програмата за научни инвестиции \"Хоризонт Европа\". Докато Китай до 2020 г. ще инвестира във водородната структура около 44 млрд. долара, посочи експертът. В иновации Европа също инвестира два пъти по-малко от лидера Южна Корея, според Глобалния иновационен индекс, цитиран от експерта. Позитивното за България е, че до момента страната ни е успяла да развитие потенциална на ИКТ сектора и възможностите, с които да се подпомогне енергийния сектор, обясни Стоянов.Европейската комисия представи тази седмица своя план за привеждане на икономиката на Европейския съюз в съответствие с нуждите на планетата - т.нар. \"Зелена сделка\", която ще наложи по-строги ограничения по отношение на емисиите на парникови газове. \"97% от хората на планетата дишат мръсен въздух. Климатичните промени са видими за всички, нивото на океаните расте. Основното право на хората да имат покрив е засегнато. Биоразнообразието е в криза. 1/4 от биологичните видове са застрашени. Ресурсите на планетата се изчерпват\", каза Цветелина Цветанова, председател на Балкански институт за устойчиво развитие.Според Цветанова това, което се констатира на световно ниво, е политическата отговорност на бизнеса, която се вижда във връзка с целите на устойчивото развитие.В своето видеообръщение до участниците в конференцията евродепутатът Ева Майдел коментира дебата за устойчиво развитие в Европа. По думите ѝ е важно в дискусията да се води с факти от научни изследвания и анализи.\"Можем да преминем към устойчиво развитие при ниска безработица, работещ бизнес и растяща икономика. България може да бъде в авангарда на промяната\", смята Майдел.\"Устойчивото развитие не приключва с това да влезеш в едно пространство и да не се променяш. Последните години сме свидетели как нещата са доста динамични. Как условията за правене на бизнес са в определени сфери се менят не с години или месеци, а с дни, затова въпрос на оцеляване и за България, и за Европейския съюз е съобразяването с новите изисквания на времето\", каза Цветан Симеонов, председател на Българската търговско-промишлена палата. Той допълни, че БТПП се старае и полага усилия, време и влага ресурси в това да се запази икономическата стабилност на България.", "date": "2019.12.17", "title": "50% може да се вдигне цената на тока до 2030 г., ако се намалят въглеродните емисии"}
{"url": "https://offnews.bg/tehnologii/koledno-filmovo-zabavlenie-za-tcialoto-semejstvo-ot-vivacom-717770.html", "text": "През декември времето, прекарано със семейството, ще бъде по-приятно и забавно с промоционалните цени за филмови пакети от VIVACOM. Разнообразието от съдържание е голямо и има за всекиго по нещо от най-възрастния до най-младия, от анимационни филми до най-новото от съвременното българско кино. Пакетите са налични във Видеотеката на интерактивната телевизия на VIVACOM.В пакета Ново БГ Кино абонатите на телекома могат да се насладят на цели 6 филма, сред които „XII A“, „Цветът на хамелеона“ и „Семейни реликви“ само за 9,90 лв., вместо стандартните 31,40 лв. Любителите на класиката пък ще могат да се потопят в спомените от детството с култовите заглавия „Таралежите се раждат без бодли“, „Любимец 13“ и още 8 филма, част от пакета Класическо БГ Кино. Той струва само 8,90 лв. за разлика от досегашните 21,30 лв.За празничното настроение в коледните сутрини се грижи пакетът с коледни филми, включващ 6 заглавия, на цена от 8.90 лв. А за малчугани VIVACOM осигурява 2 пакета с анимации. Пакет Анимация I включва нови детски филмчета като „Принцесата и драконът“, „Луис и извънземните“ и още три заглавия и е на цена от 9,90лв. А във втория анимационен пакет влиза поредицата за Артур и минимоите, „Пчеличката Мая“ и други на цена от 8.90 лв.Сред останалите пакети на промоционални цени са такива с препоръчани филми (6 бр. за 9,90 лв.), комедии (6 бр. за 8,90 лв.), екшън филми (6 бр. за 9,90 лв.) и романтични (6 бр. за 9,90 лв.). Промоционалните цени на филмовите пакети са валидни за всички нови и настоящи клиенти на интерактивната телевизия на телекома до 31.01.2020 г.", "date": "2019.12.17", "title": "Коледно филмово забавление за цялото семейство от VIVACOM"}
{"url": "https://offnews.bg/obshtestvo/novoto-metro-veche-varvi-ama-prazno-s-patnitci-prez-april-717787.html", "text": "Новото метро вече върви от Попа до Красно село, ама празно. Пътници ще вози от април или май. Това стана ясно от думите на шефа на \"Метрополитен\" инж. Стоян Братоев в общинската комисия по транспорт.Строителството на подземната железница вече е приключило, но все още вървят изпитания на автоматичните системи. Те се правят от компанията \"Сименс\", обясни Братоев, цитиран от . Той допълни, че е възможно изпитанията да приключат и по-рано, затова не може да се ангажира с официална дата за пускането на метрото от \"Красно село\" до центъра. Отсечката от центъра до бул. \"Владимир Вазов\" се очаква да бъде пусната през лятото. Все още не е приключило изграждането на станциите от \"Красно село\" до \"Овча купел\". Те трябва да са готови в началото на 2020 г., а след това и по тази отсечка ще текат изпитания. Сериозни проблеми с подземни води по част от трасето забавиха изграждането на третата линия. ", "date": "2019.12.17", "title": "Новото метро вече върви, ама празно. С пътници - през април"}
{"url": "https://offnews.bg/kultura/legendarni-pesni-i-mnogo-humor-ni-ochakvat-na-20-i-dekemvri-sas-spome-717789.html", "text": "На 20- ти декември от 20:00 часа в зала 1 на НДК ще си припомним обичаните и до днес песни, скечове и съвсем нови хумористични етюди, вдъхновени от легендарната формация НЛО. Актьорите Георги Мамалев, Антон Радичев, Катерина Евро, Камен Воденичаров, Тончо Токмакчиев и младите актриси Ева Данаилова и Василена Кънева, са подготвили за нас много музика, смях и актуални теми.Идеята за новия актьорско-музикален проект е дело на композитора Стефан Димитров, който ще участва лично в спектакъла. Неговите добре познати и до днес песни ще звучат в съвременни аранжименти, направени специално от Евгени Димитров- Маестрото и “Ку-Ку Бенд”. Ще чуем любими хитове \"Канада\", \"Адвокате\", \"Свако Цако\", \"Парти любими\" и много други, написани от Живко Колев и Недялко Йорданов.Сценаристът и режисьорът на “Спомен НЛО” - Димитър Стоянович и Лъчезар Аврамов - освен, че връщат на сцената едни от най-легендарните скечове като “Тримата в кухнята” и “Професор Гучев”, ще изненадат публиката с множество нови, интелигентно поднесени и актуални хумористични епизоди. Доброто настроение е гарантирано!С  ще си припомним доброто старо време, ще пеем, ще се посмеем, но и ще се огледаме за това, което ни се случва днес. Заповядайте на една среща между миналото и настоящето, където единствено смехът носи утеха.Билети за събитието можете да закупите онлайн , всички каси на EasyPay както и от Билетен център - НДК.“Спомен НЛО” се провежда с подкрепата на Столична община.", "date": "2019.12.17", "title": "Легендарни песни и много хумор ни очакват на 20-и декември със 'Спомен НЛО'"}
{"url": "https://offnews.bg/bojni/povishavat-voennia-chin-na-kubrat-pulev-717790.html", "text": "Звездата ни в профибокса Кубрат Пулев ще бъде повишен от сержант в лейтенант от резерва на Въоръжените сили на България.Тържествената церемония по присвояване на военното звание \"лейтенант\" от резерва на Кубрат Пулев ще се състои на 18 декември, сряда, в Министерството на отбраната.Пагоните ще му връчи министърът на отбраната Красимир Каракачанов в присъствието на заместник-началниците на отбраната генерал-лейтенант Димитър Илиев и вицеадмирал Емил Ефтимов, представители на Министерството на младежта и спорта и други официални гости.Министърът на отбраната Красимир Каракачанов ще награди и 10-те най-добри спортисти на Министерството на отбраната, военните спортни клубове, класирани на първите три места в държавните военни първенства на Националната военна спортна федерация, и други изявени през годината състезатели и спортни деятели с принос към българския военен спорт.", "date": "2019.12.17", "title": "Повишават военния чин на Кубрат Пулев"}
{"url": "https://offnews.bg/kultura/animatciata-fizika-na-tagata-na-teo-ushev-e-v-kratkia-spisak-za-oska-717735.html", "text": "Анимацията \"Физика на тъгата\" на българския творец Теодор Ушев по едноименния бестселър на Георги Господинов попадна в краткия списък, от който през януари ще бъдат селектирани петте номинирани за престижната награда \"Оскар\" за късометражен рисуван филм.В момента в състезанието за приза са едва 10 филма:“Dcera (Daughter)”“Hair Love”“He Can’t Live without Cosmos”“Hors Piste”“Kitbull”“Memorable”“Mind My Mind”“The Physics of Sorrow”“Sister”“Uncle Thomas: Accounting for the Days”\"Физика на тъгата\" е избрана сред 92 заглавия достигнали до финалната пресявка за оскарите. През последните седмици анимацията на Ушев спечели награди от различни международни конкурси, последната от които от филмовия фестивал в Торонто.Високото признание за 27-минутната творба е второ поред за Ушев от Американската академия за филмово изкуство и наука. Неговата \"Сляпата Вайша\", пак по разказ на Георги Господинов, вече бе сред петте номинираните в същата категория, но не спечели.", "date": "2019.12.17", "title": "Анимацията 'Физика на тъгата' на Тео Ушев е в краткия списък за Oскарите"}
{"url": "https://offnews.bg/sviat/boris-dzhonsan-shte-garantira-palen-brekzit-do-kraia-na-2020-g-717786.html", "text": "Британският премиер Борис Джонсън ще гарантира, че Великобритания ще напусне напълно ЕС - с или без двустранно търговско споразумение - до края на 2020 година. Това е заложено в допълнения към досегашния законопроект за Брекзит (Споразумение за оттегляне от ЕС), който беше внесен тази седмица от правителството за разглеждане и одобрение от новосформирания британски парламент, съобщава британският в-к \"Телеграф\" (The Telegraph).Премиерът ще използва мнозинството, за да прокара коренно променен законопроект, чиято цел е да попречи на Камарата на общините да удължи т.нар. \"преходен период\". Той ще влезе в сила след Брекзит на 31-ви януари догодина. Визията на този етап е, че преходният период трябва да продължи до края на 2020-а година.Британското правителство ще допълни нова клауза към законопроекта за Брекзит, която ще направи незаконно парламентът да продължава процеса на търговски преговори с ЕС след края на следващата година. Преходният период, според сегашните документи, може да бъде удължаван по взаимно съгласие до две години, в случай че не бъде постигнато търговско споразумение навреме. Ако поправката бъде гласувана, ще бъде изключено каквото и да е удължаване, добавя Би Би Си. ", "date": "2019.12.17", "title": "Борис Джонсън ще гарантира пълен Брекзит до края на 2020 г."}
{"url": "https://offnews.bg/zimni/tomas-osen-markeng-e-sas-skasani-krastni-vrazki-shte-otsastva-ot-shan-717806.html", "text": "Младият талант в ски скоковете Томас Осен Маркенг ще отсъства от шанците поне една година след тежкото му падане през уикенда в Клингентал.19-годишният норвежец се приземи неуспешно в неделя и притесни всички фенове на този спорт. След това проведеният Ядрено-магнитен резонанс е разкрил скъсване на кръстни връзки в коляното му, както и скъсан менискус.Световният шампион за младежи написа в социалните мрежи, че ще \"страда в тишина\" и ще се върне по-силен от всякога, като се очаква да е готов след една година.Припомняме, че в неделя японската звезда в ски скоковете Рьою Кобаяши от Япония записа първа победа от началото на този сезон. Той направи скокове от 136,5 и 134 метра, които му донесоха общо 277 точки. Победата го изстреля и на първото място в генералното класиране.", "date": "2019.12.17", "title": "Томас Осен Маркенг е със скъсани кръстни връзки, ще отсъства от шанците поне година (видео)"}
{"url": "https://offnews.bg/futbol/seria-a-shokira-s-kampania-sreshtu-rasizma-717730.html", "text": "Странна кампания за борба с расизма подеха в италианското футболно първенство. След зачестилите обиди към футболистите от страна на публиката, от Серия А решиха да въздействат на привържениците с три картини, на които са нарисувани маймуни. Сред жертвите на расизма станаха имена като Ромелу Лукаку, Франк Кеси, Далберт Енрике, Миралем Пянич, Роналдо Виейра, Калиду Кулибалу, Марио Балотели и други.Произведенията са на художника Симоне Фугацото. Той рисува предимно маймуни, като изобразява животните в непривични човешки пози.\"За мен, като творец, няма нищо по-важно от това да се опитам да променя светоусещането на хората. С тези три картини опитвам да покажа, че всички сме сложни същества, че всеки има право да бъде щастлив или тъжен, да е католик, мюсюлманин, будист.Но в края на краищата не цвета на кожата определя какви сме. Рисувам маймуни, защото те са метафора на човека. Обръщаме внимание на расата, а всички произлизаме от маймуните\", обяснява труда си Фугацото.Директорът на Серия А Луиджи де Сиерво също подкрепи идеята на твореца, който за първи път показа въпросните 3 картини през май.\"Работим в момента и върху софтуер за лицево разпознаване, която да бъде използвана на стадионите с цел идентифициране на расистите\", коментира Де Сиерво, който е амбициран до една-две години проблемът с расизма да отиде в историята.", "date": "2019.12.17", "title": "Серия А шокира с кампания срещу расизма"}
{"url": "https://offnews.bg/112/dva-tir-a-se-udariha-na-am-trakia-postradali-niama-dvizhenieto-za-pl-717746.html", "text": "Катастрофа с два ТИР-а затвори временно движението по магистрала \"Тракия\" при 19-ти километър в посока Пловдив, съобщи МВР.Инцидентът е станал около 5:30 ч тази сутрин. По първоначални данни ТИР е ударил друг ТИР. Пострадали няма. Временно движението бе пренасочено през Равно поле-Мусачево-Елин Пелин – Нови хан. По-късно движението бе възстановено, но само в едната лента. Друг пътен инцидент, отново с два ТИР-а, е станал тази сутрин, около 5:30 часа, на Околовръстния път при Казичене в посока \"Ботевградско шосе\". Ударили са се два тира и няма пострадали. Движението се пренасочва през Казичене - Кривина, съобщи полицията.", "date": "2019.12.17", "title": "Два ТИР-а се удариха на АМ Тракия, пострадали няма, движението за Пловдив е в една лента"}
