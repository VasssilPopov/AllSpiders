{"url": "https://offnews.bg/zvezdi/andzhelina-dzholi-sashto-stava-chast-ot-sveta-na-marvel-707743.html", "text": "Анджелина Джоли потвърди, че ще стане част от киновселената на Марвел. Това стана по време на изложението на студиата „Комик-кон“ в Лас Вегас. Джоли ще вземе участие във филма „The Eternals“ (\"Вечните\").Анджелина ще си партнира със Салма Хайек, Ричард Мадън и Кумаил Нанджиани. Филмът за група безсмъртни извънземни ще бъде пуснат на екран през ноември 2020 г.Очевидно актрисата все още не е готова да се раздели с киното, въпреки дадената преди месеци заявка, че ще опита силите си на Бродуей. Дори напротив. По време на представянето на актьорите, Джоли заяви, че в новата си роля ще бъде 10 пъти по-упорита и ще работи здраво.В следващите две години феновете трябва да очакват още супергеройски филми, в които ще вземат участие звезди като Махаршала Али, която ще играе в римейк на „Блейд“. Натали Портман пък ще бъде женският Тор в и \"Тор: Любов и гръмотевици\". Скарлет Йохансон представи изпълнения с екшън трейлър за \"Черната вдовица\".Ще има нови филми и за доктор Стрейндж, както и за легендата за 10-те пръстена.Президентът на \"Марвел\" Кевин Файги потвърди също, че ще има филм за \"Фантастичната четворка\" и продължения на \"Черната пантера\" и \"Капитан Америка\".Файги представи и сериалите, които са предназначени за стрийминг услугата на \"Дисни\" - \"Локи\", \"Ястребовото око\" и анимацията \"What If\".", "date": "2019.07.22", "title": "Анджелина Джоли също става част от света на Марвел"}
{"url": "https://offnews.bg/analizi-i-komentari/igrata-na-demokratcia-u-nas-prikliuchi-707749.html", "text": "Всеобщ е ФБ-шокът от кандидата за главен прокурор. А всеки поне малко информиран и поне донякъде следящ процесите в страната отдавна знае, че това е отдавна предрешено и решено.Формално се спазват процедурите. То това ни остана от демокрацията - формалните ѝ процедури. Когато нещата могат да станат чрез тях, те биват спазвани. А не могат да станат чрез тях - толкова по-зле за процедурите.Ако някой е прочел поне нещо от мен, а вероятността да е прочел все нещо не е малка, защото малцина могат да се мерят с мен по количество на написаното, то той ще знае, че според мен играта на демокрация у нас е приключила. Демокрацията е нужна, както казах преди малко, само като формална процедура. И докато тази процедура работи, ще карат по нея. След това ще обърнат другия край. Ако перифразираме една известна фраза - много приятно е да спазваш демократичните процедури, като държиш тояга зад гърба си.Друга моя метафора е - те са яхнали обществото и не само го яздят, но с колената си го стискат все по-здраво, до задушаване, за шията.За науката и висшето образование ние, от поколението с първа цифра 5 на егн-то, често си говорим, даже все по-често си говорим:Нещо такова си казваме ние от това поколение и за демокрацията:Обръщането на другия край, подмяната на меката сила с твърда сила вече започва. Най-малкото започва инсталирането на когото трябва където трябва. После ще става каквото не трябва да става. И никой няма да може да му попречи. А който се опита да му попречи - тежко и горко му! Тя, нашата е лесна, ние слизаме от сцената. Вие му мислете. Докато не е станало късно. Фатално късно. И не се учудвайте на днешната новина за бъдещия главен прокурор. Защото утре започна от днес...Мога да ви разкажа историята на бъдещето ни. Но все още, макар и плахо, се надявам по-младите и най-младите да не ѝ позволят да се случи.Б. ред. - Мнението на проф. Николай Слатински е от профила му във фейсбук.", "date": "2019.07.22", "title": "Играта на демокрация у нас приключи"}
{"url": "https://offnews.bg/zdrave/razboliava-li-klimatikat-707745.html", "text": "Климатикът простудява.Връзката „изстиване-разболяване“ ни се струва логична и дори очевидна, защото боледуваме по-често в студено време. Всъщност причината е вирусна инфекция. Сезонността на острите респираторни вирусни инфекции е свързана с по-активното размножаване на вирусите в студен въздух (не става дума за офисните 19 градуса, а за температури малко над нулата). При това научни доказателства, че студът може да снижи защитните сили на здравия организъм, няма.От климатика можеш да се схванеш.Да получиш мускулно възпаление или прищипване на нерв е напълно реална перспектива, ако се намираш под непосредственото въздействие на студения въздух от климатика. Причината за невралгиите и миалгиите в подобна ситуация е възпалението, което възниква заради преохлаждане. Тъканите оттичат, разширяват се стените на съдовете и се нарушава венозният поток. В резултат на това получаваме спазъм на мускулите или прищипване на нервните окончания. Затова е добре да не работим под непосредствения поток на въздуха от климатика.Климатикът изсушава въздуха.При рязко снижаване на температурата се образуват конденз и влажността от стаята буквало изтича на улицата през тръбата на климатика. Това обаче не е аргумент против климатика, а повод да помислим за компенсация с подходящ овлажнител. В този случай полезни могат да бъдат и някои стайни растения. Ниската влажност на въздуха води до изсъхване на кожата, на лигавиците на очите и носа, а това е предпоставка за безпрепятствено проникване на вирусите в организма.Климатикът е причина за появата на алергични реакции.Обикновеният климатик в офиса работи в затворена стистема. Той осигурява принудителната циркулация с постоянно охлаждане и единственият възможен алерген в случая е домашният прах, който се вдига от пода в горните слоеве на въздуха. Проблемът се решава бързо и лесно с едно почистване с прахосмукачката.По-малко очевидната опасност за имунната система се крие във филтрите на климатика. Там освен прах, има и гъбички, и микроорганизми. Когато климатикът започне да работи, те моментално се разнасят из помещението. Проблемът може много лесно да се разреши със системно почистване и смяна на филтрите.В горещите дни мозъкът не функционира оптимално, затова климатикът е необходим.През последните 20 години, в контекста на глобалното затопляне, се появиха десетки изследвания за влиянието на температурите върху работоспособността и беше доказано, че в жегите наистина сме по-неефективни, но значимото (до 14%) снижаване на работоспособността се случва при повече от 32 градуса. В условията на средностатичстическите офиси, с нормална вентилация, това е малко вероятно.Лекарите споменават за неспецифични реакции на организма като нетолерантност към високите температури, но това не е болест, а симптом. Ако чувствате, че в горещо време мозъкът ви „отказва“, това е повод да проверите състоянието на белите си дробове, сърцето и щитовидната жлеза – непоносимостта към горещините може да е симптом на хипертиреоза.Нестандартната, забавена реакция и усещането за вялост при здравия човек, са по-скоро сигнал за недостиг на кислород. С това лесно можете да се справите, като проветрявате по-често помещенията.Оптималната температура на работното пространство трябва да бъде стабилна – около 22 градуса. Отклоненията от тази норма имат интересен ефект – в едно изследване се изяснило, че при 25 градуса продуктивността се повишава, а количеството грешки при набирането на текст се снижава с 44 %.Специалистите са установили, че когато температурата навън е над 10 градуса, оптималната в помещенията е 23-25 градуса. Когато навън е под 10 градуса, препоръчителната температура в офиса е 22-24 градуса.", "date": "2019.07.22", "title": "Разболява ли климатикът?"}
{"url": "https://offnews.bg/futbol/vizhte-otborite-koito-chakat-levski-tcska-i-loko-pd-v-tretia-krag-na-707747.html", "text": "Жребият за третия предварителен кръг в Лига Европа отреди Левски да се изправи срещу белгийския Гент или румънците от Виторул. Това отреди тегленият днес жребий в Нион.\"Сините\" първо трябва да преодолеят АЕК Ларнака, за да си осигурят място в третия квалификационен кръг. Столичани ще са домакини в евентуалния първи двубой, който ще е на 8 август. Реваншът е на 15 август.ЦСКА пък ще играе срещу Будочност (Подгорица) или Зоря (Луганск), ако отстранят Осиек във втория предварителен кръг на Лига Европа.Първият мач ще на 8 август в София, а реваншът - след седмица в Черна гора или Украйна. ЦСКА отново може да се завърне в Подгорица, където игра миналата седмица, когато завърши 0:0 с Титоград и продължи напред с общ резултат 4:0.Преди да мислят за следващия кръг, \"червените\" обаче ще имат трудната задача да отстранят Осиек.Локомотив Пловдив ще срещне победителя от сблъсъка Страсбург (Франция) - Макаби Хайфа (Израел), ако преди това \"смърфовете\" успеят да се справят със Спартак Търнава във втория кръг.Френският тим от Елзас спечели Купата на Лигата във Франция и си извоюва правото да играе на международна сцена. Макаби завърши на второ място в крайното класиране на Израел.", "date": "2019.07.22", "title": "Вижте отборите, които чакат Левски, ЦСКА и Локо Пд в третия кръг на Лига Европа"}
{"url": "https://offnews.bg/politika/vdahnovena-ot-primera-na-istanbul-demokratichna-balgaria-se-pritceli-707741.html", "text": "На местния вот в София ще има балотаж и там е големият шанс \"Демократична България\" за промяна в управлението на столицата.Около тази позиция се обединиха лидерите на трите формации в дясната коалиция - Атанас Атанасов (ДСБ), Христо Иванов (\"Да, България\") и Владислав Панев (\"Зелено движение\") на пресконференция, на която обявиха, че са сключили коалиционно споразумение за местните избори.Споменавайки на три пъти  на , Христо Иванов заяви, че главната битка на десните ще е в София и в няколко големи града. \"Тя минава през зряло обединение на хората с проевропейски виждания за повече свобода, предприемачество, развитие, мобилизация\", каза той.Към момента коалицията \"е в напреднала фаза на къса листа с кандидати\", отворена е и за още предложения, вкл. от гражданския сектор и бизнеса. Избраният кандидат ще е човек с компетенции за решаване на наболелите проблеми на София, заявиха от обединението.\"Посланието ни е за максимална консолидация в София около една фигура и една кауза - политическа и управленска промяна\", призова Христо Иванов. По думите му този път ГЕРБ нямат шанс за победа на първия тур. Ние единствени имаме шанс на балотаж в София да отправим предизвикателство на управлението и да победим ГЕРБ, убедени са десните. Йорданка Фандъкова фасадно олицетворява настоящия управленски модел. Нея никой не може да я заподозре, че е от двигателите на този модел, но тази фасада омръзна, добави лидерът на \"Да, България\".\"Ако сега не опитаме заедно, не знам кога друг път ще имаме този шанс. Кога, ако не сега? Кой, ако не ние\", обобщи Иванов.За вота в края на октомври \"Демократична България\" ще се яви навсякъде с една национална регистрация, обяви Атанас Атанасов. Основна роля за издигане на кандидатите за кметове, районни кметове и общински съветници ще имат местните структури, а председателският съвет ще ги одобрява. Структурите се насърчават да търсят диалог и с активисти, граждански организации и други формации от десния спектър, вкл. с онези, с които ГЕРБ се коалира за евровота. По изключение ще могат да се правят местни коалиции във формат \"Демократична България +\", посочи ген. Атанасов.Според Владислав Панев от \"Зелено движение\" на местните избори хората ще трябва да решат дали искат да продължават да бъдат обгазявани и тровени с боклук от Европа или да се борят за отварянето на Витоша, срещу застрояването, за разширяване на пешеходните зони, за архитектурни планове.\"Демократична България\" е провела среща с гражданското движение \"Спаси София\" и не изключва сътрудничество и включване на кандидати в листите, ако намерят допирни точки \"с цел да не се разконцентрира вотът\". \"Но нашето настояване е за ясна политическа идентификация\", подчерта Христо Иванов в отговор на журналистически въпрос.", "date": "2019.07.22", "title": "Вдъхновена от примера на Истанбул, Демократична България се прицели към балотажа в София"}
{"url": "https://offnews.bg/sviat/iran-saobshti-za-17-arestuvani-shpioni-ot-tcru-707755.html", "text": "Иранските власти са разкрили 17 души, занимаващи се с шпионаж в полза на САЩ, съобщи агенция Tasnim, като се позова на министерството на информацията и националната сигурност на страната.Според агенцията, става дума за мрежа от агенти, работещи за ЦРУ на територията на Иран, а арестите са реализирани в продължение на година. Агенция Fars публикува фотографии на някои от задържаните, сред които семейни снимки на двама от тях, бащи на по 5 деца, както и копия на шифровани бележки. Имена обаче в агенциите не са посочени. Някои от американските агенти ще бъдат екзекутирани, други вече имат присъди за дългосрочен затвор.Шпионите са проникнали в икономическия, ядрения, инфраструктурния и военния сектори на страната. Част от шпионите са били вербувани от САЩ във връзка с визови проблеми – американските власти са им предложили визи срещу информация, твърдят от министерството.След като през юни ирански военни разбиха американски дрон, президентът Доналд Тръмп разпореди да бъде нанесен удар по иранска територия, но отмени решението си в последния момент със съображението, че могат да загинат 150 души. Същия месец Вашингтон наложи нови санкции срещу Техеран, като не се ограничи само с икономически ограничения.Държавният секретар на САЩ Майк Помпео категорично опроверга съобщението на Техеран за задържаните 17 агенти. Пред Fox News той заяви, че лъжите на режима в Иран имат дълго минало.", "date": "2019.07.22", "title": "Иран съобщи за 17 арестувани шпиони от ЦРУ"}
{"url": "https://offnews.bg/112/avtobus-s-detca-katastrofira-kraj-targovishte-3-sa-s-leki-naraniavani-707750.html", "text": "Три деца са и една жена откарани в болница след катастрофата между автобус и товарен автомобил в село Пробуда, съобщава от ОДМВР-Търговище.Сигналът за катастрофата е подаден около 13.11 часа на тел. 112. Тя е станала в селото, през което минава пътят София-Варна.Автобус, превозващ деца, се е блъснал с предната си дясна част в намиращ се в същата лента за движение аварирал товарен автомобил с полуремарке. По предварителна информация в инцидента няма тежко пострадали хора. За преглед в МБАЛ - Търговище са откарани три деца и една жена.Временно движението на МПС в участъка е преустановено, като на пътуващите в посока София МПС се предлага обходен маршрут с. Буховци – с. Мировец – гр. Лозница – гр. Търговище, а на пътуващите в посока Варна – през същите места в обратен ред. В момента се извършва оглед на местопроизшествието.", "date": "2019.07.22", "title": "Автобус с деца катастрофира край Търговище, 3 са с леки наранявания"}
{"url": "https://offnews.bg/temida/geshev-shte-se-bori-sam-sreshtu-sebe-si-za-naslednik-na-tcatcarov-707751.html", "text": "Иван Гешев ще бъде единственият кандидат, излъчен от Прокурорската колегия за поста на главенпрокурор. Това каза след Пленума на Висшия съдебен съвет за номинация на главен прокурор говорителят на Прокурорската колегия на ВСС Даниела Машева, цитирана от Фокус.На практика Гешев ще остане единственият кандидат за наследник на Цацаров, защото другият с право да номинира претендент - министърът на правосъдието Данаил Кирилов, вече обяви, че няма да предлага кандидатура в надпреварата.Кандидатурата на Иван Гешев е подкрепена от обвинител №1 Сотир Цацаров, чийто мандат изтича през януари догодина. Под кандидатурата на Гешев са се подписали и Евгени Диков, Калина Чапкънова, Даниела Машева, Георги Кузманов, Огнян Дамянов, Пламен Найденов, Гергана Мутафова, Йордан Стоев, Пламена Цветанова, Светлана Бошнакова.Даниела Машева заяви днес, че кандидатурата на Гешев е най-подходяща. Проверките на сигналите срещу Иван Гешев са приключили. „Не е установено неправомерно поведение от страна на прокурор Иван Гешев, което да сочи към конфликт на интереси, зависимости и неспазване на етични правила“, обяви Машева. Комисия по атестиране и конкурсите и Комисията по професионална етика следва да изготвят свои становища, като отново проверят всички данни относно притежаваните професионални качества и спазваните от кандидата етични правила и всякакви сигнали, които сочат към евентуално неспазване на етичните и моралните норми“, допълни Машева. ", "date": "2019.07.22", "title": "Гешев ще се бори сам срещу себе си за наследник на Цацаров"}
{"url": "https://offnews.bg/tehnologii/shefat-na-pirogov-izvarshi-parvia-pregled-chrez-5g-707746.html", "text": "Теленор стартира серия от практически тестове на 5G, представяйки първия медицински преглед на пациент в България, извършен през новата технология. Прегледът беше проведен от проф. д-р Асен Балтов, изпълнителен директор на УМБАЛСМ \"Н.И.Пирогов“, който се намираше в централата на Теленор в София, и проф. д-р Диян Енчев, началник ‘’Травматологичен комплекс’’ в болницата, който преглеждаше от своя кабинет. Прегледа наблюдаваха също министърът на транспорта, информационните технологии и съобщенията Росен Желязков и председателят на Комисията за регулиране на съобщенията Иван Димитров.По време на събитието беше проведен първият разговор през 5G мобилна мрежа у нас. Той се осъществи между Джейсън Кинг и Росен Желязков и известния български актьор Башар Рахал, които размениха идеи за следващите локации за 5G тестове.Това беше първият от серията практически 5G тестове под мотото „5G тестове за по-добро бъдеще“, които Теленор ще извърши в България през следващите месеци, след като три седмици по-рано компанията получи тестови спектър.Посредствоми различни демонстрации, телекомът ще изследва възможностите на новото поколение мобилна технология. Те ще бъдат специално подготвени, за да отговорят на специфични нужди в областта на производството, образованието, менторството, развлекателната индустрия и културата. Демонстрациите на 5G технологията ще бъдат проведени освен в София, и на редица други места из страната. Те ще са свързани с виртуална реалност, стрийминг на видео съдържание и гейминг и ще са публично достъпни. За целта Теленор ще използва оборудване на Huawei, което включва фиксирана и мобилна базова станция, която може да бъде транспортирана на различни локации.„Вярваме, че инвестициите в развитието на 5G мрежа е стратегическа стъпка към напредъка на е-обществото в България. Тя ще окаже положително влияние върху дигиталната трансформация и бъдещето на бизнеса. С появата на тази технология от ново поколение ще положим основата за създаването на напълно нови услуги и бизнес модели, от които да се възползват нашите клиенти“, каза Джейсън Кинг, главен изпълнителен директор на Теленор. „Благодарим на Министерството на транспорта, информационните технологии и съобщенията и на Комисията за регулиране на съобщенията за продуктивния диалог и подкрепата им по отношение темата за спектъра“, допълни той.Гостите на събитието имаха възможността сами да направят реален тест на скоростта на 5G технологията и да видят демонстрация на онлайн гейминг през 5G, както и едновременен стрийминг на 16 Full HD видеа. След края на събитието гостите и работещите в „Бизнес парк София“, където е и централният офис на Теленор, също имаха възможност да тестват на живо възможностите на 5G.Най-видимите и осезаеми предимства на 5G технологията, спрямо достъпните днес, са значително по-високите скорости на достъп, практически моменталната връзка между две страни и по-високата надеждност на връзката.", "date": "2019.07.22", "title": "Шефът на Пирогов извърши първия преглед чрез 5G"}
{"url": "https://offnews.bg/sviat/chavushoglu-turtcia-e-gotova-da-otgovori-na-vrazhdebnoto-otnoshenie-n-707759.html", "text": "В коментар за вероятното изключване на Турция от програмата за производството на американските изтребители от 5-о поколение F-35 заради реализираната сделка за руските ракетни системи С-400 външният министър Мевлют Чавушоглу каза, че ако САЩ наложат санкции срещу страната, Анкара има с какво да отговори. Не се споменава обаче как и с какво Анкара ще контрира евентуалните санкции.„Турция ще следва същия принцип, както и при С-400. Ние ще търсим нови пътища за осигуряването на нуждите си в отбранителната сфера така, както започнахме да търсим алтернативи за противовъздушната си отбрана и сключихме договора с Русия след отказа на САЩ да получим комплексите Patriot. Това е законно право на Турция“, заяви Чавушоглу, цитиран от Анадолската агенция.Той посочи, че днес Турция осигурява до 70% от потребностите си в отбранителния сектор за сметка на собствените си възможности и се предприемат сериозни стъпки за създаването на турски самолети, танкове и хеликоптери. Вече са готови хеликоптерите Atak и танковете Altay, посочи Чавушоглу. Според него Анкара разполага с многоцелеви изтребители-бомбардировачи F-16, но потребностите на страната се увеличават.Турският дипломат посочи, че в случай на изключването на Турция от програмата за F-35 Анкара ще закупува изтребители, докато наложи производството на собствени аналози. Освен това, той подчерта, че Турция е готова за нова операция в Сирия и призова Вашингтон за твърди стъпки по отношение на арабската република.Новата антитерористична операция ще стартира, ако идеята за създаването на зона за сигурност в Североизточна Сирия се провали. Той припомни, че Вашингтон не е изпълнил ангажиментите си в рамките на пътната карта за сирийския район Манбидж.„Планираше се договореностите да се изпълнят за 90 дни, но от момента на одобрението изминаха 14 месеца и няма никакви резултати. Ако в Сирия не се създаде зона за сигурност и тези райони не се прочистят от терористи, заплахата за националната сигурност на Турция ще се запази, а ние ще започнем военна операция на изток от река Ефрат“, посочи още Чавушоглу.", "date": "2019.07.22", "title": "Чавушоглу: Турция е готова да отговори на враждебното отношение на САЩ"}
{"url": "https://offnews.bg/temida/osem-ot-firmata-si-priznali-che-sa-podgotviali-boj-i-ubijstva-na-prok-707754.html", "text": "Осем от общо 18-те обвинени от Специализираната прокуратура за участие в организирана престъпна група за производство и разпространение на наркотици, , се признаха за виновни и поискаха споразумения с обвинението, приемайки ефективни наказания. Така, четири години „Лишаване от свобода“ получи единият от организаторите и ръководителите на групата - Петко Стоянов. Останалите, признали участието си в престъпната структура (наричана от самите участници „Фирмата“) получиха съответно: 3 години и 6 месеца затвор за един от тях, двама – по 3 години, а останалите - 2 г. и 10 месеца, 2 г. и 6 месеца, 2 години, 1 г. и 6 месеца.Наложените наказания са окончателни и вече са приведени в изпълнение.Петко Стоянов остава подсъдим по делото в Специализирания наказателен съд по 1 обвинние - отказва да признае участието си в приготовления за убийство на двама прокурори от Специализираната прокуратура и служител наМВР, за което е обвинен заедно с другия ръководител на групата Иван Йосифов и неговата „дясната ръка“ Стефан Гевгелийски. Освен срещу Стоянов, делото в Специализирания наказателен съд ще продължи срещу останалите 10 лица, обвинени за участие в престъпното сдружение и за различни вторични престъпления.Групата на Стоянов и Йосифов бе неутрализирана на 27 юни 2018 г. Събраните доказателства показаха, че тя е действала от началото на същата година, като целта й е била производство, преработка, придобиване, държане иразпространение на наркотични вещества и прекурсори. Предлагала е цялата гама от наркотици - марихуана, амфетамин, кокаин, хероин и екстази, като част от тях е произвеждала сама. Не след дълго се формирала и крайната й цел - да завладее наркопазара в София и да постигне големи печалби.За целта били привлечени хора, които като да доставят наркотични вещества на едро, да работят като „дилъри“ на групата, да транспортират „стоката“ до крайни клиенти, да извършват силови и наказателни действия надконкуренти и нелоялни партньори, както и други лица, които са пречка за дейността - в т.ч. служители на МВР и магистрати. ", "date": "2019.07.22", "title": "Осем от Фирмата си признали, че са подготвяли бой и убийства на прокурори"}
{"url": "https://offnews.bg/turizam/angelkova-iska-poveche-pari-za-reklama-na-turizma-ni-mezhdunarodnata-707760.html", "text": "Министърът на туризма Николина Ангелкова вече мисли за годишната програма за националната туристическа реклама за 2020 г. и иска повече средства за реклама.„Отчитайки случващото се в сектора и голямата международна конкуренция, за следващата година се надяваме на повече средства за реклама на българския туризъм. Така ще отговорим на предизвикателствата и ще утвърдим България като предпочитана туристическа дестинация. В момента се провеждат срещи по отделните пазари в топ 10 за входящ туризъм, работим индивидуално на всеки от пазарите, за да оценим конкретните специфики“, заяви тя пред участниците в заседанието на Националния съвет по туризма днес в курорта Златни пясъци.Рекламата за тази година е 11 млн. лв. в бюджета на министерството, а за следващата година там се надяват на повече пари, в момента се уточнявали детайлите. В момента се работело не само по отношение на изискванията на целевите пазари в топ 10, но и на перспективните - САЩ, Китай, Япония, Индия, Южна Корея, Близък изток, които изисквали по-специфични действия.Запитана как влияят текстовете в публичното пространство срещу българския туризъм, министърката призна, че я е яд. „Яд ме е на такава кампания, не сме крили, че този сезон ще е труден след 3 г. непрекъснат ръст, не сме крили, че има проблеми в сектора и инцидентни нарушения, но те не трябва да развалят имиджа на българския туризъм. Всеки проблем решаваме в режим на диалог, така че да създадем устойчивост на сектора“, посочи тя.Според данните от бизнеса имало достатъчно туристи в курортите и по цялото море. „Работим с общи усилия, за да направим продукта ни устойчив и предпочитан. Проблеми, които са замитани 20-30 години, сега решаваме заедно“, допълни Ангелкова. Освен неизменните благодарности към премиера и финансовия министър за подкрепата, тя благодари и на бизнеса, и на местните власти за „постигнатото през последните години и за усилията то да се задържи въпреки прогнозите за спад от важни туристически пазари като Русия и Германия“. Поради това предвидените дейности, в т.ч. и за националната туристическа реклама, имали за цел притока на туристи през летните сезони на 2020 и 2021 г.Тя обясни, че програмата за реклама включва разнообразни канали: извън туристическите изложения, онлайн-рекламата, която заема ключово място, ще се предложат и конкретни стъпки за подкрепа на организирания туризъм с допълнителни средства за промотиране. „Механизмът, който се подготвя в момента, е базиран върху броя туристи в регистрираните места за настаняване. Това реално ще подпомогне сектора именно чрез допълнителна реклама. Подкрепата ще се осъществява като начало през месеците юни и септември, към които засега има все още по-малък интерес“, обясни Ангелкова.Тя допълни, че с вицепремиера Екатерина Захариева коментирали възможността за издаване на многократни визи за туристи от Русия и Турция, защото „това безспорно ще насърчи туристопотока от тези държави към България“. Обсъждало се колко дълги могат да бъдат визите и дали ще са многократни.„2019 г. е преломна за туристическия сектор. Спадът на туристи по някои пазари след историческия рекорд от миналата година не е повод за отчаяние“, посочи зам.-председателят на УС на Националния борд по туризъм Мартин Захариев. Според него негативната кампания, която върви в социалните мрежи и някои медии, играе лоша роля.", "date": "2019.07.22", "title": "Ангелкова иска повече пари за реклама на туризма ни, международната конкуренция била голяма"}
{"url": "https://offnews.bg/futbol/treniorat-na-dinamo-bukuresht-poluchi-infarkt-po-vreme-na-mach-video-707723.html", "text": "Срещата между Динамо Букурещ и Университатя Крайова от 2-ия кръг на първенството на Румъния бе белязана от доста неприятен инцидент. Треньорът на домакините Еуген Нягое получи инфаркт по време на двубоя и колабира на скамейката.Той веднага получи медицинска помощ и беше откаран в болница. Телевизионните камери показаха, че играчите на тима от Букурещ плачат, а феновете на отбора са уплашени.Българският халф Антони Иванов игра цял мач за гостите при победата с 2:0 над Динамо. Според информациите от Румъния именно намесата на клубните медици на Динамо е спасила живота на 51-годишния специалист.Използването на намиращия се на стадиона дефибрилатор е било решаващо, а Нягое е бил върнат в съзнание още на терена и след това качен в линейката.Запознати твърдят, че в последните дни треньорът на Динамо Букурещ рядко се е хранил, но пък е прекалявал с употребата на кафе и цигари. Специалистът е бил подложен на огромно напрежение заради разногласия с клубната управа.", "date": "2019.07.22", "title": "Треньорът на Динамо Букурещ получи инфаркт по време на мач (видео)"}
{"url": "https://offnews.bg/sviat/istanbul-zapochna-masovo-da-vrashta-sirijski-bezhantci-707757.html", "text": "До 20 август всички бежанци, които нямат документи и разрешения за престой в Истанбул, ще бъдат принудени да се завърнат в Сирия. Първата група от 400 души вече бе депортирана. Планът за депортациите ще обхване цяла Турция.Решението за прочистването на мегаполиса от нелегално пребиваващите е на валийството /областната управа/. В изявлението, разпространено до турските медии, се посочва, че разрешителни за пребиваване в Истанбул имат 522 381 чужди граждани, под временна закрила са 547 479 сирийски гости. Общият брой на регистрираните чужденци е 1 069 860 души.\"Борбата срещу незаконната миграция ще продължи, като незаконните имигранти, влезли нелегално в страната, ще бъдат депортирани. Сирийските граждани, които не са обхванати от временната закрила /нерегистрирани и/или неидентифицирани поради липса на документи), ще бъдат предадени в районите, определени с инструкциите на министерство на вътрешните работи“, се посочва в решението на валийството.Истанбул вече е затворил протокола за временна закрила. Дори и да има хора в обхвата на тази защита, до 20 август 2019 г. те ще бъдат върнати в провинциите, където са били първоначално регистрирани. сирийските граждани, които не са се регистрирали в Истанбул (други Ако се установи, че не са се върнали до края на посочения период, ще бъдат екстрадирани в провинциите, където са регистрирани в съответствие с инструкциите на МВР.Проверките ще се извършват непрекъснато, ще се контролират чужденци, които имат право на законен престой в провинция Истанбул. Ще се изискват лични документи и такива за временна закрила, от валийството предупреждават всички бежанци да ги носят със себе си и да не ги губят. Контролите за пътни разрешителни ще се провеждат непрекъснато по автогари, жп гари, летища и всички транспортни превозни средства. Сирийците под временна закрила без валидни документи ще бъдат изпратени обратно в провинциите, където са регистрирани, се посочва още в изявлението.Работата по установяването и депортирането на нелегалните сирийски бежанци и мигранти се засили веднага след местните избори, най-вече в големите градове, където броят им сериозно се увеличи. Голяма част от тях работят нелегално, а получаването на разрешително за работа в Турция е свързано с много тежка процедура. Работодатели, наели незаконно чужденци без разрешителни за право на работа, ще бъдат глобявани, а работниците – връщани обратно в Сирия, дори и да имат документ за пребиваване.Десетки хиляди сирийци ще бъдат депортирани, особено онези, които са извършили престъпления. Вече групи са върнати в т.нар. зона за сигурност в Африн, но и в Идлиб, където военните действия продължават.", "date": "2019.07.22", "title": "Истанбул започна масово да връща сирийски бежанци"}
{"url": "https://offnews.bg/obshtestvo/rialitito-na-nova-tv-imalo-vsichki-razreshenia-za-snimkite-po-moreto-707762.html", "text": "Новият риалити-формат на Нова тв се снима на няколко места по крайбрежието на Черно море с разрешението и съгласието на всички компетентни институции, това е посочено в официалната позиция на медията.Изявлението идва в отговор на обвиненията на природозащитници, които в петък алармираха за прокарването на незаконен път в защитена местност и за ограничения достъп на посетители до плажа „Листи“. Той се намира в Природния парк „Странджа“.„Екипът на \"Олд Скул\" ООД – един от водещите продуценти на телевизионни предавания, започна работата по приключенското състезание на терен с разрешението и съгласието на всички компетентни институции. Изпълнителният продуцент и членовете на екипа му ще опазват и ползват обектите съобразно българското законодателство“, се посочва още в позицията на телевизията.В петък коалицията от неправителствени организации и граждански групи \"За да остане природа в България\" разпространи сигнал до медиите и съобщи, че на плажа \"Листи\", до който няма улеснен достъп за автомобили, е прокаран незаконен път в гората, плажът е блокиран за посетители от екипа на телевизионната продукция.Организацията се позова на снимки и клипове на „гражданин с телефон“. Техен автор е Гери Николова, която ги публикува в страницата си във Фейсбук, както и в групата „Да запазим Корал“. Записите й показват масова сеч и изкореняване на дървета непосредствено зад плажа, и пресни следи от булдозер.Днес тя отново сигнализира за изораната Странджа, за движението на джипове и други автомобили в защитената зона. „Но пък охраната агресивно настоява, че това е частна собственост, ние сме нарушители... И вкл.ме заплаши да ме удари и да ми счупи телефона, ако не спра да снимам“, написа Гери Николова в профила си.", "date": "2019.07.22", "title": "Риалитито на Нова тв имало всички разрешения за снимките по морето"}
{"url": "https://offnews.bg/tenis/grigor-za-smartta-na-maknamara-toj-izigra-ogromna-rolia-za-moeto-razv-707758.html", "text": "Най-добрият ни тенисист Григор Димитров изрази благодарността си към бившия си треньор Питър Макнамара за съвместната им работа.Легендата на австралийския тенис почина на 64-годишна възраст след борба с рак на простатата. Григор използва официалния си профил в социалната мрежа Инстаграм, за да изрази скръбта си.\"Днес е тъжен ден за мен, губейки моя бивш треньор и ментор. Питър Макнамара е човек, който никога няма да забравя. Той изигра огромна роля за моето развитие. Не само на корта, но и като личност.Винаги ще бъда благодарен за съвместното ни време заедно. Скърбя с близките и приятелите на Питър. Ще ми липсваш, треньоре\", споделя Димитров.Под ръководството на австралиеца Гришо стигна до рекордното в кариерата си тогава 52-о място в света на 22 август 2011 година. В кариерата си Макнамара е достигал до топ 10 и има три титли от Големия шлем при двойките.Освен Григор, австралиецът е тренирал Марк Филипусис, Матю Ебдън и Цян Ван. През 1983 година Макнамара достига до рекордното за него седмо място в ранглистата.", "date": "2019.07.22", "title": "Григор за смъртта на Макнамара: Той изигра огромна роля за моето развитие"}
{"url": "https://offnews.bg/bojni/edi-harn-revanshat-mezhdu-dzhoshua-i-ruis-mozhe-da-bade-v-kardif-707744.html", "text": "Промоутърът на бившия световен шампион в тежката категория на професионалния бокс Антъни Джошуа - Еди Хърн сподели, че срещата-реванш между британеца и Анди Руис младши може да се състои в столицата на Уелс - Кардиф.На 1 юни мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в зала \"Медисън Скуеър Гардън\" в Ню Йорк.След това Руис на няколко пъти бе категоричен, че евентуален реванш ще се състои отново в САЩ. Единствено изключение може да се направи, ако се проведе в родината на шампиона - Мексико.\"Джошуа е на един милион процента сигурен, че иска този реванш. Факт е. Говорих с него снощи. Той иска този реванш. Дори не сме обсъждали други възможности.Той не иска междинен двубой. Може би трябва да го направим, но той не желае и да чуе за малка битка, той иска голям сблъсък, а такъв е реваншът му с Руис.Предоставихме датите на екипа мексиканеца, сега трябва да им предоставим мястото. 29 ноември и 14 декември, това са датите, над които работим.От местата, които разгледахме през последната седмица, едно е много сериозен кандидат за място. Реваншът може да се проведе на 14 декември в Кардиф. Все пак 'Медисън Скуеър Гардън' също е вариант\", каза Хърн.", "date": "2019.07.22", "title": "Еди Хърн: Реваншът между Джошуа и Руис може да бъде в Кардиф"}
{"url": "https://offnews.bg/temida/ivancheva-i-petrova-s-zhalba-do-lozan-panov-lichni-danni-ot-deloto-im-707725.html", "text": "Бившият кмет на Младост Десислава Иванчева и заместничката й Биляна Петрова подават днес жалба за изтичане на техни лични данни, както и на още около 100 лица, свързани с делото за подкуп, по което двете бяха осъдени съответно на 20 и 15 години затвор на първа инстанция. Незаконно са публикувани 127 документа (над 1200 страници) с ЕГН, адрес и други лични данни, обясняват Иванчева и Петрова.  Скандално е, че в интернет се разпространяват ЕГН-та на известни и публични личности - като главния архитект на София Здравко Здравков, полицаи, експерти от МВР, ДАНС и КПКОНПИ, строителни фирми Артекс, Гаранти Коза, Националната асоциация на строителните предприемачи и много други. Трагикомично е, но на ареста служителите на КПКОНПИ бяха с маски, а сега ЕГН-тата им се разпространяват свободно в интернет чрез файлове, създадени от съда и прокуратурата, твърдят Иванчева и Петрова.Призоваваме компетентните органи да направят спешна проверка - дали това е хакерска атака или Специализираният съд и прокуратура грубо погазват законите, пишат Иванчева и Петрова. Жалбата им е до председателя на ВКС Лозан Панов, до Дирекция „Киберпрестъпност” в ГДБОП-МВР, до Председател на Комисия за защита на личните данни Венцислав Караджов и до Главния инспектор към ИВСС г-жа Теодора Точкова. Публикуваме жалбата на Иванчева и Петрова без редакторска намеса, заличени са само личните им данни. ЖАЛБАОтносно: вероятно \"хакване\" на сървър на Специализирания наказателен съд (СНС) и разпространяване в интернет на 127 документа по НОХД 2617/2018 г. на СНС, над 1200 страници, съдържащи лични данни (три имената, ЕГН, адрес, граждански статус и др.) на почти 100 лица, в това число служители на МВР, ДАНС, КПКОНПИ, вещи лица, политици и общински служители, адвокати, подсъдими и други.от Биляна Емилова Христова-Петрова, ЕГН ----, адрес ----, тел. ------, и Десислава Петрова Иванчева, ЕГН ----------------, адрес ----------, тел-----------,срещу: Специализиран наказателен съд и Специализирана прокуратура /данни за администратора – орган на съдебната власт или за обработващия лични данни/. Уважаема г-н председател Панов, Уважаеми г-н/г-жо Директор на Дирекция \"КИБЕРПРЕСТЪПНОСТ\", Уважаеми г-н Председател на КЗЛД, Уважаеми г-жо главен инспектор Точкова,Установихме нерегламентиран достъп до компютърно-информационни ресурси, в резултат на което в интернет са налични поне 127 файла с документи по съдебно дело 2617/2018 г. (над 1200 страници), създадени от Специализирания наказателен съд и Специализирана прокуратура и съдържащи лични данни на около 100 лица. Посочване на действия и/или актове на администратора на лични данни, които са нарушили правата на жалбоподателя – описание на твърдяното нарушение, време и място на извършването му, характер на използваните данни и операции, както и всякакви други обстоятелства, при които е било извършено:Файловете се намират поне на 3 сървъра, достъпът до тях е свободен и личните данни не са заличени. В Приложение № 1 е дадено подробно описание на адресите и имената на файловете.Изтеклата информация (над 1200 страници) е от следните видове и създатели:1. Обвинителен акт - текстови файл в word формат. Създаден от Специализирана прокуратура. Наличен на интернет сайт \"legalworld.bg\"; Файлът е наличен в момента.2. Двадесет (20) броя протоколи от съдебни заседания за периода 07.09.2018 г. до 15.03.2019 г.- текстови файлове в word формат. Създадени от Специализирания наказателен съд. Налични на интернет сайт \"legalworld.bg\". Файловете са налични в момента.;3. Мотиви по НОХД 2617/2018 г. - 1 брой файл в pdf формат. Създаден от Специализирания наказателен съд. Този файл е изпратен от служител на съда до 131 имейл адреса, без да са заличени личните данни. Пуснали сме жалба до ИВСС (вх. № 14233 от 05.06.2019) и до ВКС (вх. № В 1071 от 05.06.2019), но до този момент няма отговор. Открихме още 1 интернет сайт, където файлът е качен. И трети сайт с линк към втория. Файловете са качени около 15.05.2019 г. и са налични до момента.4. Извадки от ВДС, приложени по делото - 104 файла в jpeg формат. Файловете са идентични със създадени (сканираните) от СНС (предоставени са ни официално като страна по делото) - има пълно съвпадение на картината, в т. число оставени следи (линии, петна и други) от принтера и скенера. Първоначално по делото тези файлове бяха класифицирани като секретни, защото от тях могат да се направят изводи за ползването на СРС от компетентните институции. Налични на интернет сайт \"legalworld.bg\" Файловете вероятно са качени през декември 2018 г. и са налични до момента;Файловете, съдържат лични данни на следните групи лица:1. Наши лични данни - максимално подробни - имена, ЕГН, адреси, граждански статус, имена на роднини, банкова информация, данни за здравословни проблеми и други;Лични данни (три имена и в повечето случаи ЕГН) на около 100 лица от следните групи:2. Политици и служители на Столична Община - главният архитект на Столична община, арх. Здравко Здравков, гл. архитект на район \"Младост\" и други;3. Служители на МВР, ДАНС, КПКОНПИ;4. Собственици и служители в строителни фирми, като \"Артекс\", Национална асоциация на строителните предприемачи, \"Гаранти Коза\", \"Булстар\" и др.5. Вещи лица към съда, част от тях служители на МВР;6. Поемни лица;7. Адвокати, защитници и роднини;ОбобщениеКакто се вижда от фактите, описани по-горе и в приложение № 1, общо 127 файла с над 1200 страници от документите по дело НОХД 2617/2018 на СНС с лични данни на около 100 лица са налични общо на 3 сървъра, като на 2 от тях е файлът, изпратен от имейл на Специализирания съд.Но на третия сайт/сървър (http://legalworld.bg) има 125 файла по делото, за които нямаме идея как са достигнали до там - дали става дума за хакерска атака или нерегламентирано изпращане от длъжностни лица. Този нерегламентиран достъп до компютърно-информационни ресурси е сериозен пробив на сигурността на данните, обработвани от Специализираната прокуратура и Специализираният наказателен съд. Възможно е в интернет да са изтекли данни по още много дела, свързани с работата на тези две институции, а в тях се разследват и гледат дела, свързани с тероризъм, организирани престъпни групи, престъпления на високите етажи на властта и други. Всичко това може да има негативен ефект не само върху засегнатите физически лица, но и за съдебната система и за националната сигурност. При осъществяване на свои функции служителите на КПКОНПИ например ползват маски, за да скрият своята самоличност, а след това ЕГН-тата им се разпространяват свободно в интернет чрез файлове, създадени от съда!Считаме, че посоченото обработване и разпространяване на личните ни данни представлява нарушение на правата, предоставени ни от Регламент (ЕС) 2016/679, Закона за защита на лични данни и ЗСВ.Искане:Моля на основание правомощията Ви да разпоредите проверка за:1. Има ли нарушение при обработката и разпространение на личните данни и по чл. 64 от ЗСВ? 2. Как са достигнали файловете до съответните сайтове/сървъри, които са ги публикували - дали става дума за хакерска атака или нерегламентирано изпращане от длъжностни лица?3. Има ли нерегламентирано публикуване и на други документи по НОХД 2617/2018 г. на СНС?4. Да бъдат взети съответните мерки за прекратяване на нарушенията. Независимо, че преди 1,5 месеца пуснахме жалба, изтичането на информация не само, че не е прекратено (файловете с лични данни продължават да са със свободен достъп в интернет), но и установяваме публикуване на още файлове с лични данни.Моля на база направените констатации да бъдат взети предвидените от закона мерки за реализиране на съответната отговорност.", "date": "2019.07.22", "title": "Иванчева и Петрова с жалба до Лозан Панов, лични данни от делото им в интернет"}
{"url": "https://offnews.bg/obshtestvo/mtsp-sas-strategia-za-aktiven-zhivot-na-vazrastnite-hora-707724.html", "text": "Експерти от Министерството на труда и социалната политика (МТСП) представиха акценти от Националната стратегия за активен живот на възрастните хора в България (2019-2030) по време на обучителен семинар.Целта на стратегическия документ е да създаде условия за активен и достоен живот на възрастните хора чрез осигуряване на равни възможности за пълноценното им участие в икономическия и социален живот на обществото. Сред основните приоритети са насърчаване на активния живот на възрастните хора в сферата на заетостта, на участието в обществото, в сферата на самостоятелния живот и създаване на капацитет и благоприятна среда за активен живот на регионално и национално ниво, заяви Златина Найденова, държавен експерт в отдел „Жизнено равнище, демографска политика и социални инвестиции“ в МТСП.По данни на Националния статистически институт в края на 2018 г. хората на 65 и повече навършени години са 1 493 119 или 21,3% от населението на страната. Това е с 0,3 на сто повече спрямо предходната 2017 г. Най-висок е делът на възрастното население в областите Видин, Габрово и Кюстендил. Най-нисък е делът в областите София и Варна.Участниците в семинара посетиха завода на „Победа“ АД в Бургас, където се запознаха с политиките на предприятието за пълноценно използване на опита, знанията и уменията на по-възрастните служители. Заводът е сред водещите работодатели в региона и осигурява заетост на над 400 души, от които 28% са на възраст над 55 години.Доцент Георги Бърдаров запозна участниците в семинара с демографската ситуация в България и останалите страни в Европа. Според него предизвикателствата в тази област у нас са свързани предимно с липсата на младо активно поколение и високата смъртност, а не на ниска раждаемост. По думите му трябва да се обърне сериозно внимание на образованието, което да се пригоди за 21 век, за да отговаря на нуждите на пазара на труда.Презентация изнесе и председателят на Балканския институт по труда и социална политика Иван Нейков, който отбеляза, че една втора от хората, родени след 1 януари 2018 г., ще доживеят 100-годишна възраст. На всеки 10 години продължителността на живота се увеличава с 2 години.По време на семинара беше представена и дейността на държавно предприятие „Българо-германски център за професионално обучение“ (ДП БГЦПО), чиято целева група са възрастни учащи – лица над 16 години, които са извън училищната система на образование. От 2012 г. до юни 2019 г. около 19 000 лица са преминали различни форми на обучение.Петте клона на предприятието имат определена специализация: строителство, заваряване и дървообработване/мебелостроене в Плевен, компютърни и икономически професии в Пазарджик, металотехника, инсталации, автомобила и ортопедична техника в Стара Загора, морски туризъм в Царево и зимен туризъм в Смолян, каза д-р Любов Попова, изпълнителен директор на ДП БГЦПО.", "date": "2019.07.22", "title": "МТСП със стратегия за активен живот на възрастните хора"}
{"url": "https://offnews.bg/bojni/varnaha-litcenza-na-kobrata-707763.html", "text": "Спортната комисия на Калифорния възстанови с пълно единодушие 6-0 гласа временно спрените състезателни права на звездата ни в профибокса Кубрат Пулев. Боксьорът има право да се завърне на ринга в САЩ във всеки момент, в който реши.По-малко от 20 минути бяха необходими на заседателите да вземат решението. Лицензът на българина беше отнет именно от калифорнийската комисия след жалба от репортерката Дженифър Равало, която Кобрата целуна по устните след драматичната си победа с нокаут над Богдан Дину с нокаут в седмия рунд в Коста Меса на 23 март, информира bTV.Кубрат влезе в залата, придружаван от адвокат Джон Уърт и от мениджъра Ивайло Гоцев. И Гоцев, и Уърт са съдружници в промоутърската агенция Epic Sports, която заедно с компанията на легендарния импресарио на Майк Тайсън Боб Аръm - Top Rank, защитават интересите и представляват Пулев отвъд океана.Пулев говори на английски език пред комисията, след като бе помолен от заседателите да го направи. Кобрата отговори и на кратки въпроси.\"Допуснах грешка, за която съжалявам. Многократно се извиних на Дженифър Равало. Правя го отново. Осъзнах, че съм допуснал грешка веднага след целувката\", сподели Кобрата, който премина през курсове срещу сексуално насилие по препоръка на комисията на щата Калифорния.След Пулев пред микрофоните застанаха самата Дженифър Равало и прочутия адвокат по дела срещу сексуално насилие отвъд океана Глория Олред. И двете изчетоха становищата си от лист.Равало обясни за пореден път, че се намира в тежко емоционално състояние след целувката и че като дете на самотна майка - филипинка, намира постъпката на Пулев за абсолютно недопустима и прекрачваща всички граници на отношенията между мъж и жена. Комисията не ѝ зададе никакви въпроси.", "date": "2019.07.22", "title": "Върнаха лиценза на Кобрата"}
{"url": "https://offnews.bg/lajfstajl/printc-dzhordzh-stava-na-6-707727.html", "text": "Принц Джордж Александър Луи днес навършва шест години. По повод рождения му ден от Кенсингтън Палас публикуваха нови официални снимки на първородното дете на Кейт и Уилям.Снимките са направени от майка му Катрин в градините на двореца. На две от снимките Джордж е облечен с тениска на националния футболен отбор на Великобритания.Принц Джордж Александър Луи е първородният син на херцозите на Кеймбридж Уилям и Катрин и е трети поред за наследяване на британския престол след дядо си Чарлз и татко си Уилям. Има по-малки брат и сестра – Шарлот (2015 г.) и Луи ( 2018 г.).", "date": "2019.07.22", "title": "Принц Джордж става на 6"}
{"url": "https://offnews.bg/futbol/real-izkushava-pszh-s-90-miliona-i-bejl-za-nejmar-707731.html", "text": "Офертите за суперзвездата на Пари Сен Жермен Неймар не спират да валят от всякакви посоки. След сериозните предложения на Барселона и Ювентус, сега такова дойде и от Мадрид.Ръководството на Реал е готово да предложи на ПСЖ за бразилеца ненужния на \"белия балет\" Гарет Бейл и 90 милиона евро, информира \"Mundo Deportivo\".Припомняме, че преди това Барселона на няколко пъти предложи свои футболисти и по-малка сума за Неймар, но безкомпромисните парижани отрязаха каталнунците. Преди няколко дни пък стана ясно, че бащата на Неймар е бил на среща с шефове на Ювентус, но очевидно преговорите в Торино не са били успешни.По-рано днес бившият френски премиер и настоящ общински съветник в Барселона Мануел Валс направи любопитен коментар относно сагата с бразилеца. Според Валс Неймар трябва да се завърне в каталунската столица, за да върне радостта си от играта.\"Неймар вече не може да остане в ПСЖ, защото направи много поразии на лично и спортно ниво в Париж. Той трябва да се завърне в единствения отбор, който може да му помогне да се възстанови и да покаже отново най-доброто от себе си, като играе с Меси, Гризман и Суарес.Би било невероятно да имаме тези четиримата в Барселона. Но трансферът зависи от финансовата част. Като фен на Барса бих искал да видя Неймар в отбора\", каза Валс.", "date": "2019.07.22", "title": "Реал изкушава ПСЖ с 90 милиона и Бейл за Неймар"}
{"url": "https://offnews.bg/ikonomika/agropolihim-shte-investira-blizo-26-mln-leva-kraj-devnia-707729.html", "text": "Министърът на икономиката Емил Караниколов връчи сертификат за инвестиция клас А на „Агрополихим” АД по реда на Закона за насърчаване на инвестициите (ЗНИ). Размерът на инвестицията възлиза на 25 890 млн. лв., като ще бъдат разкрити нови 12 работни места.Инвестиционният проект е свързан с разширение на съществуващото стопанство за съхранение на течен амоняк. Проектът ще бъде реализиран в промишлената зона на гр. Девня и ще осигури на дружеството възможност за обезпечаване на основна суровина за производството на минерални торове. Планираната дата за започване на производството е юли 2020 г.Министър Караниколов заяви, че по ЗНИ предстоят да бъдат сертифицирани 70 проекта като общият размер на планираните инвестиции е за над милиард и половина лева и ще бъдат разкрити над 7015 нови работни места.„Агрополихим” АД е акционерно дружество, създадено през 1993 г. със седалище в Република България. Основната дейност на дружеството е производство на азотни, фосфорни и комбинирани торове, амоняк, соли и сгъстени газове. Дружеството извършва и лабораторно-изпитателна дейност.", "date": "2019.07.22", "title": "Агрополихим ще инвестира близо 26 млн. лева край Девня"}
{"url": "https://offnews.bg/interviu/ne-biva-da-tlaskame-patcientite-pribarzano-kam-in-vitro-smiata-svetov-707558.html", "text": "- Проф. Гюрган, не за пръв път сте тук. Какви са впечатленията Ви от срещите в пациентите в България? - Предишното ми идване тук беше преди година. Много ми харесва, защото двойките, които срещам, са страхотни хора. А и хората на Изток имаме сходно разбиране за живота. Наблюденията ми са, че хората тук понякога късно създават семейства. Казаха ми, че двойките често живеят заедно без брак. И понякога отлагат създаването на бебе за след сватбата. Или пък дамите срещат късно принца на бял кон.Изглежда пациентите тук имат нужда основно от информация. Такава им липсва. Посещават различни медицински центрове и  лекари. И макар че са интелигентни хора, накрая не знаят каква точно е терапията. Умът няма достатъчно информация за това, което се случва с тялото. Затова винаги говоря за т.нар. балансиращ подход. Вярвам, че не можеш да лекуваш само с лекарства и инжекции. Тялото е едно цяло, затова говорим за интегрирана медицина. Трябва да търсим баланса - да вземем предвид евентуални проблеми на клетъчно ниво или пък в някоя от системите, или в психиката. Ръководейки клиника за репродуктивна медицина, не приемам себе си и екипа си като ин витро техници. Мисля, че не бива да тласкаме хората към технологиите твърде рано преди да сме поставили точна диагноза. Защото понякога технологиите могат и да ги спрат по пътя към бебето.- Кои факторите, които влияят негативно фертилитета?- Голямо влияние оказват затлъстяването, алкохолът, цигарите имат много силен ефект, а освен това промените в околната среда, храненето, ГМО храните, стресът, умората, генетиката. Това се отнася и до мъжа, и до жената. Безплодието се очертава като голям здравословен проблем в световен мащаб наред с такива като рака, диабета. Затова трябва да бъде разглеждано именно като заболяване.- Кога е време една двойка да посети клиника за асистирана репродукция?- Обикновено хората мислят, че след година неуспешни опити с партньора си трябва да отидат в ин витро клиника. Това схващане е остаряло. Ако имате връзка и мислите за бебе, е добре да отидете на преглед за фертилитет. Да прегледат яйчниците ви, да се провери качеството на спермата, да споделите дали сте имали операции, дали имате някакви смущения в менструалния цикъл. Много жени отиват на лекар и казват, че цикълът им не е съвсем редовен, но са млади и не смятат, че имат здравословен проблем. А се оказва например, че яйчниковият капацитет намалява. Затова правим диагностика на спермата и на фертилността, проверяваме качеството на яйцеклетката. Много важен фактор е лигавицата на матката, за да може да се имплантира яйцеклетката. Понякога с излекуване на малка инфекция, лека операция или промени в стила на живот проблемите могат да изчезнат и без да се стига до ин витро.Знам, че в България и в някои части на Турция голям брой пациентки страдат от проблеми с овулацията и менструацията. При някои пациенти използваме терапия с богата на тромбоцити плазма (PRP system), когато кръвни клетки се инжектират в яйчниците при поликистоза и така регулираме овулацията, за да могат да забременеят. Фактори са и ендокринните заболявания, но и стресът или натискът от семейството, загуба на доверие у лекаря, неувереност. Трябва да балансираме ума и тялото, за да постигнем желания резултат. Понякога в подготовката за бебе използваме и озонова терапия и акупунктура. Често казвам на пациентите, че не е нужно да прибързват с ин витро процедура. Че могат да забременеят и без нея, ако бъдат консултирани. Понякога пациенти отиват в клиника, слагат им инжекция и им казват се върнат след няколко дни, а междувременно те не са наясно какво е това лечение, поради каква причина влизат в тази процедура. И се отказват от опитите. Ние не искаме те да прекъсват цикъла на терапията, защото така се обричат на живот без дете.Това е сериозна научна и технологична материя и голяма отговорност. Трябва да научим хората как да вземат решение коя терапия е подходяща за тях. - Какъв е процентът на успеваемост при ин витро процедурите във вашите клиники?- Ако звъннете в която и да е ин витро клиника, вярвате ли, че някъде ще ви кажат цифра под 20%? Няма. За мен е грешка да се пита какъв е процентът успеваемост, понеже той зависи от това колко процедури годишно извършва този център. Ние имаме три ин витро центъра - в Анкара, в Истанбул и в източната част на Турция и правим около 2000 процедури годишно. Но трябва да се вземе предвид възрастта на пациентите, факторите, проблемите им, яйчниковият капацитет и т.н. Ако говорим да пациентите с благоприятна прогноза, мога да ви кажа, че имаме 60% успеваемост. Но ако някой ви каже, че клиниката му има обща успеваемост от 60%, не му вярвайте. Защото, ако вземем например групата с пациенти между 42-44 г., максимумът е 20-23% успеваемост.- Какви иновативни методи използвате за повишаване на успеваемостта?- На първо място поставям акцент върху индивидуалния подход.Разработили сме система, която ръководя, имаме три центъра, десетима ембриолози, генетици. Не правим само ин витро процедури. Затова не представяме програмата си само като ин витро център, а като център за репродуктивна медицина и хирургия.Знаете ли, имаме двойки от Близкия Изток - от страни като Ирак, Сирия, Иран. Сега влагам много енергия и усилия за пациентите в България, защото нашият център в Истанбул е на близко разстояние. - Цените на терапията достъпни ли са за пациентите от България?- Да, разбира. Сравних ги с предлаганите в София и Варна. В нашите центрове услугите не са по-скъпи от тук. Трябва единствено да се свържат с нас. Не е необходимо да пътуват до Турция твърде често. Понякога аз или специалисти от екипа ми идваме да консултираме пациенти тук. Имаме представител в България, който да организира комуникацията.- Поддръжник ли сте на имплантирането на повече от една яйцеклетки? Кой е идеалният вариант според Вас?- Тази преценка се прави отново индивидуално за всеки пациент. Броят на върнатите в утробата ембриони не бива да се регулира със закон. Това е наука! Хората очакват да им помогнем да имат бебе. И ако законът ни притиска да използваме една яйцеклетка, тя невинаги гарантира, че ще последва бременност. А в същото време пациентите не могат да правят опит след опит и да плащат за това всеки път. В САЩ например няма регулация. В държави като Кипър се имплантират и 4-5, а след това се пристъпва към редукция. Това също не е добра практика. Говорим за наука. На базата на опита преценяваме и предлагаме най-добрия вариант на всеки пациент, за да постигнем едноплодна бременност.Отделно, много жени, които дълго време не са имали деца, желаят да забременеят с близнаци. Но не така стои въпросът с тризнаците и не става въпрос само за решение на родителите, а за фактори като раждане на недоносени деца, за цената на лечението впоследствие. Отново трябва да се намери баланс.Затова нека обобщя, че за нас целият процес е отговорност. Въпросът не е в парите, а в отговорността. Основана на науката и опита.", "date": "2019.07.22", "title": "Не бива да тласкаме пациентите прибързано към ин витро, смята световнопризнатият проф. Тимур Гюрган"}
{"url": "https://offnews.bg/politika/ivan-totev-niama-da-se-kandidatira-za-kmet-na-plovdiv-707730.html", "text": "Кметът на Пловдив Иван Тотев няма да се кандидатира за трети мандат, обяви самият той пред журналисти часове преди да започнат събранията за номинации на ГЕРБ за местните избори.„Ще си направя самоотвод на днешните събрания, категорично съм решил. След 12 години в управлението чувствам умора и нещо като „бърнаут“. Искам да си почина, но ще продължа да работя активно за ГЕРБ“, обяви градоначалникът, цитиран от .Той не посочи кого би подкрепил за кмет на Пловдив.„След два мандата превърнахме Пловдив в платформа, в която всеки може да намери своето място. Горд съм от постигнатото през моите два мандата“, подчерта Тотев.", "date": "2019.07.22", "title": "Иван Тотев няма да се кандидатира за кмет на Пловдив"}
{"url": "https://offnews.bg/knigi/tvorbi-na-legendarnia-h-f-lavkraft-za-parvi-pat-na-balgarski-ezik-o-707733.html", "text": "„Други богове“ е компилация от 27 произведения, 6 от които са издавани у нас в различни антологии и списания, но досега не са били включвани в самостоятелен сборник на Лъвкрафт, а останалите 21 излизат за пръв път на български.Американският писател Х. Ф. Лъвкрафт (1890–1937) е автор на произведения с водещ принцип „космическият ужас“. Почти неизвестен приживе, сега заради размаха на фантазията си той често е слаган наравно с Хърбърт Уелс и Дж. Р. Р. Толкин.Творбите му могат да се определят както като хорър, така и като мрачно фентъзи или черна фантастика. Наричат ги също „стихове в проза“. Лъвкрафт е повлиян от Едгар По и от хималайските картини на Николай Рьорих, а от своя страна неговите апокалиптични видения оказват силно въздействие върху Стивън Кинг и съвременната попкултура.Настоящият сборник с избрани творби ни отвежда в света на сънищата, на призрачното и свръхестественото, на хаоса, мистиката и ужаса, на магичното и езотеричното, на смъртта и извънземните странствания. Книгата включва и прочутата новела „Подир сънищата – към незнайния Кадат“.ОткъсАУТСАЙДЕРЪТНещастен е онзи, на когото спомените от детството носят само страх и тъга. Окаян е човекът, в чието съзнание изникват самотни часове в огромни и мрачни стаи с потъмнели тапети и влудяващи полици със стари книги или будещи страх бдения в сумрачни горички с нелепи, грамадни и натежали от лиани дървета, чиито клони се поклащат високо над главата му. А боговете ми предопределиха точно такава орис – на мен, зашеметения, разочарования, опустошения и съсипания. Ала колкото и да е странно, въпреки това съм доволен и се вкопчвам отчаяно в тези хербаризирани спомени в миговете, когато моите мисли ме заплашват, че ще се отклонят към другото.Не зная къде съм се родил, ала замъкът беше безкрайно стар и безкрайно ужасен – пълен с неосветени коридори и с високи тавани, на които очите можеха да съзрат само паяжини и сенки. Плочите по рушащите се коридори винаги изглеждаха непоносимо влажни и всичко бе пропито от противна миризма, сякаш излизаща от струпани накуп поколения от мъртъвци.Винаги беше тъмно, поради което понякога палех свещи и с облекчение се взирах в пламъка. Навън слънцето също не грееше, защото ужасните дървета се извисяваха и над най-високата кула, до която можеше да се стигне. Една от кулите, черна на цвят, се издигаше над дърветата в непознатото за мен небе, но тя беше леко порутена и човек не можеше да се качи до върха ѝ, освен ако не се изкатереше от камък на камък по отвесната стена, а това не беше възможно.Сигурно живеех от години на това място, ала не мога да измеря времето. Сигурно някакви същества са се грижили за нуждите ми, само че не можах да си спомня за никого, помнех само себе си и никаква живинка освен безшумните плъхове, прилепи и паяци. Мисля, че който се е грижил за мене, сигурно е бил възмутително стар, защото първата ми представа за жив човек е за същество, нещо като смешно мое подобие, само че изкривено, съсухрено и съсипано като замъка. За мен костите и скелетите, осеяли някои от каменните крипти дълбоко под земята, близо до основите, изобщо не бяха нещо нелепо. Във фантазиите свързвах тези неща с всекидневни събития и те ми се струваха по-естествени от цветните картини с живи същества, които виждах в множество от плесенясалите книги. От такива книги научих всичко, което сега зная. Нямах учител, който настойчиво да ме напътства и не си спомням през тези години да съм чул човешки глас, дори собствения си глас, защото макар да бях чел за говоренето, през ум не ми минаваше да говоря на глас.И за външността си изобщо не мислех, защото в замъка нямаше огледала и аз просто инстинктивно смятах, че приличам на младите хора, чиито рисунки и картини виждах в книгите. Усещах се млад, след като имах толкова малко спомени. Често лежах навън под сенчестите безгласни дървета оттатък зловонната вода на рова, мечтаех с часове за неща, прочетени в книгите и с копнеж си представях, че съм сред многоцветни тълпи в слънчевия свят отвъд безкрайната гора. Веднъж направих опит да се измъкна от гората, но колкото повече се отдалечавах от замъка, толкова повече се сгъстяваше мракът и във въздуха се прокрадваше усещането за нещо страшно, при което хуквах назад като обезумял, да не би да се изгубя в лабиринта от беззвучна тъмнина.Безкрайно много сумрачни часове прекарах в сънища и очакване, макар да не знаех какво очаквам. После, в сянката на самотата, копнежът ми за светлина ставаше неудържим, вече не бях в състояние да стоя безучастен, затова протягах с молба ръце към черната порутена кула, стърчаща отвън, над гората, в непознатото за мен небе. Най-накрая реших да се изкача до върха на кулата, дори ако падна, докато го правя – по-добре беше да зърна небето и да загина, отколкото да живея, без някога да съм видял деня.Изкачих се в усойния сумрак по изтърканите и стари каменни стъпала и стигнах до равнище, където изчезваха. Продължих да се катеря нагоре, като се хващах за малки издатини. Отвратителен и страшен беше този скален цилиндър, в който нямаше стълбище – черен, ронещ се и без жива душа в него, със зловещи, стряскащи ме прилепи, чиито криле не вдигаха шум. Ала още по-отвратително и страшно беше, че напредвах много бавно, защото и като се катерех, мракът над мен оставаше все така гъст и ме връхлетя ново, смразяващо усещане за нещо призрачно и древно. Потреперих, като се зачудих защо не съм стигнал до светлината и щях да погледна надолу, но не се осмелих. Казах си, че внезапно е настъпила нощта и напразно пипнешком търсих отвор – прозорче в камъка, за да надникна навън и да погледна нагоре, за да преценя колко високо съм стигнал.Съвсем внезапно, след безкрайно дълго катерене по празната кула над страшната бездна усетих, че главата ми опира в нещо твърдо и разбрах, че съм стигнал до покрива или поне до нещо като под. Протегнах в тъмното свободната си ръка и пипнах преградата – беше каменна и не помръдваше. После, изложен на смъртна опасност, обиколих кулата, като се вкопчвах във всяко нещо, което можеше да ми предложи слузестата стена, и опипвах с ръка, докато накрая усетих, че преградата поддава. Тогава отново тръгнах нагоре и блъснах с глава плоча или капак, защото и двете ми ръце бяха заети с опасното придвижване.Горе не се появи светлина и когато се протегнах да проверя, установих, че засега съм приключил с катеренето, защото плочата закриваше отвор в пода, през който се стигаше до равна каменна повърхност с по-голяма обиколка от кулата в подножието; несъмнено това бе подът на високо разположена и просторна наблюдателница. Пропълзях внимателно през отвора и се опитах да попреча на тежката плоча да се върне на мястото си, ала претърпях неуспех. Лежах изтощен на каменния под и слушах призрачното ехо от наместването на плочата, като се надявах при нужда отново да мога да я отместя.Тъй като смятах, че съм стигнал невероятно високо, много над проклетите корони на дърветата, криво-ляво станах от пода и пипнешком взех да търся прозорец, за да погледна за пръв път в живота си небето, Луната и звездите, за които бях чел. Ала ме чакаше пълно разочарование, защото намерих само широки полици от мрамор, върху които имаше странни продълговати сандъци с обезпокоителни размери. Замислих се и взех да се чудя какви ли древни тайни могат да бъдат скрити в това високо помещение, от стотици векове без връзка със замъка. После ръцете ми неочаквано напипаха вход с каменна врата, грубовато направена от дялани камъни.Опитах да я отворя, но се оказа заключена. С върховен прилив на сила превъзмогнах всички трудности и вратата се отвори навътре. В този миг ме обзе върховно въодушевление, каквото не бях изпитвал, защото през красива желязна решетка по стълбището от няколко стъпала, тръгващо нагоре от новооткрития вход, кротко светеше сияйната пълна Луна, виждана от мен само насън и в неясни видения, които не се осмелявах да нарека спомени.Представих си, че вече съм стигнал до най-високата точка на кулата и побързах да изкача няколкото стъпала оттатък вратата, но изведнъж Луната бе закрита от облак и аз се спънах, след което взех да се придвижвам по-бавно в тъмното. Когато стигнах до решетката, все още беше много тъмно. Внимателно проверих и разбрах, че няма ключалка, но не я отворих – от страх, че мога да падна от изумителната височина, до която бях стигнал. После луната отново се появи.Най-демоничен е потресът от крайно неочакваното и нелепо невероятното. Нищо, преживяно от мен дотогава, не можеше да се сравни с ужаса от видяното в този момент, като се имат предвид странните чудатости, които съзряха очите ми. Гледката беше съвсем обичайна, но смайваше, защото представляваше следното: вместо да се вижда зашеметяващата картина на върхове на дървета, гледани от много високо, около мен, на едно равнище с решетката, ни повече, ни по-малко се простираше твърдата земя, украсена и разнообразена с мраморни плочи и колони. Върху ѝ падаше сянката на стара каменна църква, чиято порутена камбанария се открояваше призрачно на лунната светлина.Почти в несвяст отворих решетката и тръгнах, олюлявайки се, по пътеката с бял чакъл, която се простираше нагоре и надолу. В разсъдъка ми, макар да бях замаян и объркан, все така се криеше налудно желание да видя светлината и дори фантастичното чудо, на което станах свидетел, не можеше да ме откаже от намерението ми. Нито знаех, нито ме интересуваше дали преживяването ми е плод на безумие, сън или магия – просто твърдо си бях наумил да стигна до блясък и извисяване на всяка цена. Не знаех кой съм или какво съм, нито какво би следвало да ме заобикаля, макар че докато продължавах да вървя и да се препъвам, в мен изникна някакъв страшен, скрит спомен, заради който придвижването ми стана недотам случайно. Минах под една арка извън мястото с плочи и колони и тръгнах през голо поле. Понякога забелязвах път и го следвах, понякога от любопитство тръгвах през ливадите, където само тук-там се виждаха останки, напомнящи, че някога в древността това е било път. Веднъж преплувах бистроструйна река, където обрасли с мъх камъни говореха за отдавна изчезнал мост.Сигурно минаха повече от два часа, преди да стигна онова, което, изглежда, беше целта ми – внушителен, обрасъл с бръшлян замък в парк, нагъсто засаден с дървета – всичко бе влудяващо познато, но и пълно с невиждани неща, които ме притесняваха. Видях, че ровът е пълен с вода, а някои от добре познатите ми кули са разрушени, но имаше и нови неща, объркващи гледащия. Обаче онова, което наблюдавах с най-голям интерес и радост бяха отворените прозорци, от които струеше великолепна светлина и се носеше шумът от голямо веселие. Приближих се до един прозорец, надзърнах вътре и видях твърде странно облечени хора, които се забавляваха и си разменяха остроумни реплики. Понеже дотогава не бях чувал човешка реч, можех само да се досещам за какво си говореха. Имаше лица с изражения, припомнящи ми някакви много стари неща, а други ми бяха напълно непознати.Прекрачих през ниския прозорец в ярко осветената стая и с тази крачка вместо единствения светъл миг на надежда, който имах, бях разтърсен от възможно най-мрачно отчаяние и прозрение. Кошмарът не се забави – щом влязох, веднага последва едно от най-ужасните събития, които някога бях виждал. Едва минах през перваза, когато всички присъстващи внезапно бяха обзети от неподозиран, невероятно силен страх, който изкриви лицата и накара почти от всяко гърло да излезе вик на ужас. До един хукнаха да бягат и сред врявата и паниката няколко души припаднаха и бяха измъкнати от обезумелите си тичащи другари. Много закриваха очите си с длани, а после слепешком и непохватно бързаха да се махнат, преобръщайки мебелите и блъскащи се в стени, преди да стигнат до някоя от множеството врати.Пищяха сърцераздирателно, а аз стоях в ярко осветеното помещение, гледах замаян и слушах как виковете им заглъхват. Треперех при мисълта какво може да се спотайва невидимо край мен. Беглият поглед показваше, че стаята изглежда празна, но когато се приближих до една от нишите, ми се стори, че усещам там присъствие – едва доловимо движение отвъд златната арка на входа, през който се стигаше до друга, доста подобна стая.Когато наближих арката, започнах да усещам движението по-ясно, а после, едновременно с първия и последен звук, който издадох (отблъскващ вой, който ме отврати почти толкова болезнено, колкото и пакостната му причина), видях изцяло, с ужасяваща, смразяваща яснота онова невъобразимо и неописуемо чудовищно нещо, за което не може да се говори и което дори само с появата си преобрази една весела компания в стадо полудели бегълци.Изобщо не мога да кажа на какво приличаше, защото представляваше сбор от всичко нечисто, неестествено, ненормално и ненавистно. Така изглежда разлагащ се върколак, олицетворение на древността и развалата; вонящото и разкапващо се привидение в болни представи, ужасното оголване на онова, което милосърдната земя винаги трябва да крие. Господ ми е свидетел, че не принадлежеше на този свят, дори ако някога му беше принадлежало, ала в ужаса си аз виждах в отхапаните късове и стърчащите голи кости очертания на хилещо се, отвращаващо подобие на човешко тяло, а мухлясалите, разпадащи се одежди ме смразиха дори в невъобразимо по-голяма степен.Бях почти парализиран, но не и чак дотам, че да не направя немощен опит да побягна – отстъпих назад и се препънах, но това премахна силата, с която безименното и безгласно чудовище ме държеше. Очите ми, омагьосани от стъклените орбити, които се взираха с омраза в тях, отказваха да се затворят, макар че погледът ми, за щастие, бе замъглен и след първоначалния шок вече виждах, макар и неясно, ужасното нещо. Опитах да вдигна ръка, за да скрия картината, но чувствата ми дотолкова бяха притъпени, че ръката не се подчини изцяло на волята ми. Опитът обаче бе достатъчен, за да наруши равновесието ми, така че се наложи залитайки да измина няколко крачки, за да избегна падането. В този миг изведнъж усетих с мъчителна яснота колко наблизо е мършата, чието страховито и хрипливо дишане донякъде си въобразих, че чувам. Почти обезумял, все пак успях да посегна, за да отблъсна смрадния призрак, приближил се толкова много, и в една катаклизмична секунда от космическия кошмар и пъкленото преживяване пръстите ми докоснаха разлагащата се, протегната лапа на чудовището под златната арка.Не изпищях, но всички адови привидения, носещи се по нощния вятър, нададоха писъци вместо мен, защото в същия миг разсъдъкът ми бе пометен от падащата лавина на унищожаваща душата памет. В този миг научих всичко, което се е случило; спомних си не само ужасния замък и дърветата, но и разпознах променената сграда, в която се намирах сега. Най-ужасното е, че разпознах нечестивата, гнусна твар, която стоеше пред мен и се хилеше, докато отдръпвах от нея изцапаните си ръце.Ала в Космоса има както горчивина, така и балсам, и този балсам е еликсирът на забравата. Във върховния ужас, изпитван в този миг, аз забравих какво ме е уплашило и избликът на черна памет изчезна в хаоса на отекващи в мен образи. Бягах насън от призрачното прокълнато здание, тичах бързо и безшумно на лунната светлина. Когато се върнах в мраморната сграда в църковния двор и слязох по стълбището, открих, че каменният капак не се помръдва, но не съжалих, защото мразех и древния замък, и дърветата.Сега се нося по нощния вятър заедно с присмехулните и приятелски настроени привидения, а денем се забавлявам сред катакомбите на Нефрен-Ка в затворената и неизвестна долина Хадот край Нил. Зная, че като изключим Луната над каменните гробници в Неб, светлината не е за мен; не са за мен и веселбите, освен безименните празненства на владетелката Нитокрис под Голямата пирамида, ала в новата си свобода и липсата на ограничения направо приветствам горчивината на отчуждението.Защото, макар че еликсирът на забравата ми донесе спокойствие, винаги ще зная, че съм аутсайдер – чужд на този век и сред онези, които все още са хора. Зная това от мига, когато протегнах ръка към привидението в голямата златна рамка – пипнах го, а пръстите ми", "date": "2019.07.22", "title": "Творби на легендарния Х. Ф. Лъвкрафт за първи път на български език (откъс)"}
{"url": "https://offnews.bg/zdrave-i-krasota/evkaliptov-dush-novata-instagram-moda-ima-li-smisal-707732.html", "text": "Някои здравословни тенденции могат да бъдат опасни, но евкалиптовите душове не са точно от тях. Друг въпрос е има ли някакъв смисъл да закачаме евкалиптови клонки в банята си.Евкалиптовият душ е най-новата инстаграм мода, когато става дума за здравословни тенденции в начина на живот. На пръв поглед всичко изглежда красиво, ароматът е приятен, подпомага релаксирането. Според някои привърженици евкалиптовият душ може да лекува различни състояния от хрема до мускулни болки, но това е в сферата на предположенията.Как би трябвало да работи това?Листата на евкалипта, които съдържат етерични масла, трябва да се поставят в близост до душа, но не непосредствено под течащата вода. Това позволява на маслата да се изпаряват, изпълвайки банята с приятен и полезен аромат.Предполага се, че това може да облекчи състоянието ни при простуда, кашлица, бронихт и други проблеми на дихателната система. Като допълнителен бонус е обещанието за снижаване на стреса, намаляване на мускулното напрежение и подобряване на състоянието на кожата.Привържениците на евкалиптовия душ предупреждават, че с времето листата изсъхват и концентрацията на етерични масла намалява. Затова клончетата евкалипт периодично трябва да се подменят.Какво мислят биолозите?Д-р Карстен Кулхайм, експерт по физиология на растенията от Австралийския университет твърди, че макар в тези твърдения да има някаква истина, има неща, които трябва да знаем, преди да окачим евкалиптовите клончета в банята си. Първо, мощността на парата от душа не е толкова голяма, че да предизвика сериозно изпарение на етеричните масла. В този смисъл количеството им е пренебрежимо малко.Второ, евкалиптолът, компонентът на евкалиптовото масло, който се използва за инхалации, се съдържа в различна степен в евкалиптовите листа (от 0 до 20 %). Никой не може да ни гарантира, че точно в листата, с които разполагаме, той е в достатъчно количество, за да има необходимия спа и лечебен ефект.Какво казват лекарите?Специалистите нямат особени претенции към евкалиптовия душ, който макар да не предизвиква сериозни положителни ефекти за организма, поне няма да навреди.Все пак това не се отнася за случаите, когато някой се опитва да се самолекува, отлагайки посещението си при специалист.", "date": "2019.07.22", "title": "Евкалиптов душ – новата инстаграм мода. Има ли смисъл?"}
{"url": "https://offnews.bg/futbol/dobar-zhrebij-za-ludogoretc-v-liga-evropa-707740.html", "text": "Лудогорец ще се изправи срещу загубилия двойката Дъ Ню Сейнтс - Копенхаген в третия предварителен кръг на Лига Европа. Това отреди тегленият днес жребий в Нион.Преди това обаче \"орлите\" трябва да се справят с исландския първенец Валур. Футболистите на треньора Стойчо Стоев са смятани за безспорен фаворит срещу \"викингите\".Шампионите на Уелс и Дания ще мерят сили във втория квалификационен кръг на Шампионската лига, но загубилият в тази двойка получава втори шанс с изява срещу Лудогорец.Копенхаген е \"черна котка\" за българските отбори. През 1998 година датският клуб елиминира Левски за КНК, през 2017 година Копенхаген отстрани разградчаните в елиминациите на Лига Европа.През миналия сезон пък датчаните не срещнаха проблеми срещу ЦСКА в предварителните кръгове на същата надпревара.Мачовете от третия предварителен кръг на Лига Европа са на 8 и 15 август.Ясни са и двойките за третия предварителен кръг на Шампионската лига. 32 отбора научиха потенциалите си съперници в опит да атакуват групите на най-престижния клубен турнир.Ето двойките в шампионския поток:Селтик (Шотландия) или Ном Калю - Макаби (Израел) или Клуж (Румъния)АПОЕЛ (Кипър) или Сутиеска (Черна гора) - Карабах или ДъндолкПАОК (Гърция) - Аякс (Холандия)Динамо (Хърватия) или Сабуртало (Грузия) - Валета (Малта) или Ференцварош (Унгария)Цървена звезда (Сърбия) или ХИК Хелзинки (Финландия) - Копенхаген (Дания) или Дъ Ню Сейнтс (Уелс)Марибор (Словения) или АИК (Швеция) - БАТЕ Борисов или РозенборгЕто двойките в нешампионския поток:Истанбул ББ (Турция) - Виктория (Пилзен) или ОлимпиакосФК Краснодар (Русия) - Порто (Португалия)Брюж (Белгия) - Динамо (Киев) (Украйна)ПСВ или Базел - ЛАСК (Линц) (Австрия).", "date": "2019.07.22", "title": "Добър жребий за Лудогорец в Лига Европа"}
{"url": "https://offnews.bg/kultura/natali-portman-shte-bade-noviat-tor-707737.html", "text": "Натали Портман се завръща в киновселената на „Марвел“. Тя ще изиграе женското въплъщение на бога на гръмотевиците в лентата „Тор 4“, съобщава „Варайъти“, цитиран от БГНЕС.Актрисата се появи на сцената на Комик Кон в Сан Диего заедно с режисьора Тайка Вайтити и актьорите Крис Хемсуърт и Теса Томпсън. Натали тържествено получи чука на Тор.\"Винаги съм завиждала на неговия притежател“, с усмивка призна Портман.В първите два филма за Тор тя изигра физика Джейн Фостър, но не участва в снимките на „Тор: Рагнарок“.За тези, които четат комикси, появата на женския образ на гръмовержеца не е изненада. Героинята на Натали Портман в началото беше любовница на Тор, но след това тя беше призната за достойна да носи титлата богиня на гръмотевиците.Новият филм ще излезе на голям екран на 5 ноември 2021 г. Той ще се казва „Тор: Любов и гръмотевици“.", "date": "2019.07.22", "title": "Натали Портман ще бъде новият Тор"}
{"url": "https://offnews.bg/izvan-terena/sportat-i-modata-koito-varviat-raka-za-raka-707726.html", "text": "Спортът и модата все повече започват да се допълват. Световноизвестните марки вече наблягат не само на удобството, а и на начина, по който изглеждат и се чувстват клиентите им, когато спортуват.Със сигурност обаче си задаваме въпроса колко от бюджета си трябва да отделим за спорт и кое е по-важно – какви дрехи носим или как да тренираме по-пълноценно?Някои от най-известните луксозни марки като Louis Vuitton, Burberry или Chanel предлагат друг поглед над нещата, като съчетават спортните занимания на клиентите си с луксозния начин на живот.В своята лятна колекция марките предлагат изключително луксозни аксесоари, които разбира се са на цени, които малцина биха си позволили.Chanel предлагат баскетболна топка със сребрист или златист надпис, която е достойна единствено за червения килим. Цената и е около 2000 евро.Марката предлага и скейтборд, за чиято цена трябва да се запита допълнително.За любителите на волейбола са се погрижили от Louis Vuitton, които предлагат красива и модерна волейболна топка с чантичка към нея на цена от 1 800 евро.Практикуващите йога могат да похарчат доста по-малко. Срещу 350 евро, те могат да се сдобият с луксозна постелка на Burberry.", "date": "2019.07.22", "title": "Спортът и модата, които вървят ръка за ръка"}
{"url": "https://offnews.bg/tehnologii/lajkovete-i-granitcite-mezhdu-prividnoto-i-realnoto-707735.html", "text": "Как във времето на неограничените възможности, лесната и достъпна комуникация и социалните мрежи, ние ставаме все по-асоциални? Това е въпрос, който напоследък често си задавам, пътувайки в метрото, докато съм навън с приятели или се разхождам сред природата.Асоциални ли сме наистина и как да го променим? Мислих си тези неща, докато гледах как в продължение на 10 спирки в автобуса момчето до мен не вдигна поглед от телефона си. Беше си сложил и слушалките, за да бъде по-сигурно, че никой няма да го притеснява. Огледах се около себе си и осъзнах как повечето момичета и момчета на моята възраст изглеждат по същия начин. Не ги съдя. Първото нещо, което правя сутрин, отваряйки очи, е да проверя какво се случва в интернет и в профилите, които управлявам.Мисля си как животът и психиката ни се променя, използвайки Инстаграм и Фейсбук, и колко различна става представата на хората за заобикалящия ги свят.Имам бегли спомени от първия път, в който чух за Фейсбук. Бях малка, когато сестра ми ми каза, че с приятелите й вече имат Фейсбук. Обясни ми, че е нещо като „Скайп“, но можеш да споделяш публично своите снимки, мнения и нещата, които харесваш. Да, беше така. По-късно и аз си направих профил, беше ми полезно, защото комуникирах много по-лесно с приятели, които не виждам толкова често. Виждах снимките им, което ме караше да се чувствам една идея по-близо до тях.Днес обаче сякаш основната функция на социалните мрежи – да ни свързват по-лесно – се е изгубила. Потребителите започнаха да мислят не толкова за себе си, колкото за останалите. Как ще изглеждаме пред останалите, ще получим ли тяхното одобрение, вършим ли достатъчно неща с живота си, достатъчно успешни ли сме, как да бъдем харесвани. Всички тези въпроси стоят на дневен ред. Всеки път, в който някой от нас отваря профила си, сякаш го затваря с други мисли. Казва си: „Достатъчно, спирам“, а след минути несъзнателно и по навик отново прави същото. Променено е не само мисленето ни, а и представата за нормалното. Дори самият факт, че по време на срещи с приятели един от тях събира телефоните на останалите, за да можем да общуваме по-добре, води до мисълта, че нещо трябва да се промени.Според много психолози и статии, които излизат напоследък, потребителите се чувстват все по-депресирани. Това създава огромно напрежение в начина ни на живот и пречи на пълноценното общуване и изграждане на личността. Въпросът „От колко годишни децата трябва да използват подобен тип мрежи и как влияе това на психиката им?“ стои на дневен ред и често се дискутира в медиите.Именно това е причината в ерата на блогърите и инфлуенсърите, за които лайковете са от огромно значение, Инстаграм да опита да премахне харесванията под всяка снимка.Сякаш и директорите на големите социални платформи са се замислили за огромното влияние, което оказват на обществото, и са решили да опитат нов похват. В момента Инстаграм тества нова функция, която се състои в това броят на харесванията да остава скрит. Самият брояч бива манипулиран така, че ще бъдем в състояние да виждаме само собствените си харесвания, но не и тези на останалите. Функцията се пробва в Италия, Япония, Нова Зеландия, Ирландия и Австралия.“Целим това напрежение да се премахне и правим подобни тестове в тази насока. Човек не трябва да живее в такова безпокойство, което го кара да мисли само за това колко харесвания е получил и дали те са по-малко от тези на останалите. Трябва да се фокусираме върху нещата, които обичаме, а не върху харесвания в мрежите“, споделя пред световните агенции Миа Гарлик, директор на политиката на Фейсбук за Австралия и Нова Зеландия.По думите й „идеята е потребителите да не се чувстват като на постоянен кастинг, а да споделят само историите и нещата, които ги вдъхновяват“.Съобщава се още, че този тест няма да афектира върху настройките на бизнес акаунтите, където лайковете и посещенията са от огромно значение.Твърде късно ли е мисленето да се промени? Моменталната реакция и обратната връзка, която получаваме, често ни кара да сме по-уверени, но и да се обезкуражим. Именно елементът на сравнението трябва да изчезне и всеки да бъде щастлив с това, което има. Дали, независимо от премахването на харесванията, мисленето на хората ще се промени или е ли късно? Може би предстои да разберем.Важно е да знаем, че животът е извън екрана. Представям си времето, в което любовта и малките жестове ще остават далеч от публичното пространство, срещите ни няма да започват с покана за приятелство във Фейсбук и момчето в автобуса ще вдигне поглед и ще ти се усмихне.Докато това се случи, би било хубаво по-често да си припомняме, че трябва да се харесваме такива, каквито сме, че имаме право да бъдем различни и да не чакаме одобрението на останалите – с харесвания или без. Защото къде е границата между привидното и реалното, трябва да решим първо ние.", "date": "2019.07.22", "title": "Лайковете и границите между привидното и реалното"}
{"url": "https://offnews.bg/obshtestvo/osueten-e-opit-za-hakvane-na-komisiata-za-zashtita-na-lichnite-danni-707739.html", "text": "Опит за хакерска атака е направен в Комисията за защита на личните данни. Това заяви председателят ѝ Венцислав Караджов пред БНР.Опитът е направен през безжичната Wi-Fi мрежа на комисията, което означава, че извършителят физически е бил в района на сградата ѝ, за да се опита да извърши хакерска атака в системата.Караджов подчерта, че атаката е спряна и затова не може да каже дали целта е бил сайтът на комисията или базата данни. Според него това е целенасочен опит за саботаж на работата на комисията.", "date": "2019.07.22", "title": "Осуетен е опит за хакване на Комисията за защита на личните данни"}
{"url": "https://offnews.bg/zdrave-i-krasota/ima-li-zaharna-abstinentcia-707736.html", "text": "Отказът от захар може да предизвика симптоми, подобни на абстиненцията при алкохолна зависимост. За това предупреждава американският диетолог Саманта Кугън, цитирана от Daily Mail.Саманта Кугън е учен от Университета в Невада, който се занимава с изследвания, посветени на отклоненията в храненето. Тя констатира, че захарта е способна да предизвика много силно привикване, затова „раздялата“ с нея може да протече проблемно. Според нея при почитателите на сладкишите се наблюдават симптоми, които наподобяват абстиненцията.\"Отказът от захар може да предизвика главоболие, стомашно разстройство, нарушения в работата на чревния тракт и други неприятни симптоми\" – предуперждават експертът.По думите на Кугън, този период трае от два дни до две седмици. За да се облекчи организмът, диетоложката съветва в този период да се консумират храни богати на фибри и протеини.Според Саманта Кугън след 20-ина дни неприятните симптоми изчезват и човек веднага може да усети позитивния ефект върху организма си – чувството за отпадналост изчезва, усеща се прилив на енергия, подобрява се състоянието на кожата, косата и ноктите. Един от най-големите плюсове на отказа от захарта е редуцирането на мазнините.„Добавете и снижаването на риска от развитие на диабет тип 2, сърдечно-съдови заболявания и рак“ – допълва експертът.", "date": "2019.07.22", "title": "Има ли захарна абстиненция?"}
{"url": "https://offnews.bg/sviat/v-rusia-e-ubita-grazhdanska-aktivistka-707764.html", "text": "В Санкт Петербург е била убита гражданската активистка Елена Григориева, участничка в акциите на демократичното, антивоенното и ЛГБТ-движенията, съобщи правозащитникът Динар Идрисов, цитиран от базирания в Рига сайт „Медуза“.Тялото на Григориева е било открито на 21 юли на няколко стотин метра от дома й, захвърлено в храстите, пише петербургското издание „Фонтанка“. Криминалистите са установили 8 прободни рани, нанесени с нож. Двама души са разпознали тялото – Александър Миронов, който помага на арестуваните при митинги активисти, и Александър Хмельов, открит гей и свещеник от Асоциацията на християнските евхаристични общности. Днес те са потвърдили, че Григориева е участвала заедно с тях в протестите и е нощувала в полицейските арести.„Напоследък тя стана жертва на насилие и често беше заплашвана с убийство. Лена и адвокатът й се обръщаха към правоохранителните органи и за насилието, и за заплахите, но някаква забележителна реакция откъм полицията нямаше. Всичко е в стила „щом ще ви убиват – позвънете“. Тя не успя да позвъни“, написа във Фейсбук приятелят на убитата Динар Идрисов. Идрисов припомня и убийството на активиста константин Синицин през 2018 г. Според него разследването не стигнало до отговори, а осъденият за убийството му по-скоро няма никакво участие в престъплението.Разследващите все още нямат заподозрян, по-рано се съобщаваше, че вероятният килър е 40-годишен мъж, роден в Башкирия. Григориева е защитавала не само сексуалните малцинства, към които причислявала и себе си, но е протестирала и срещу руската военна агресия в Украйна, и срещу конкретни политици.", "date": "2019.07.22", "title": "В Русия е убита гражданска активистка"}
{"url": "https://offnews.bg/temida/prokurorskata-kolegia-nominira-ivan-geshev-za-posta-na-tcatcarov-707738.html", "text": "Прокурорската колегия на ВСС издигна зам.-главния прокурор Иван Гешев за наследник на Сотир Цацаров на днешния пленум на Висшия съдебен съвет днес. Гешев е номиниран единодушно от целия състав на колегията - от всички 11 членове. Кандидатурата на Иван Гешев е подкрепена и от обвинител № 1 Сотир Цацаров, чийто мандат изтича през януари догодина. Под кандидатурата на Гешев са се подписали и Евгени Диков, Калина Чапкънова, Даниела Машева, Георги Кузманов, Огнян Дамянов, Пламен Найденов, Гергана Мутафова, Йордан Стоев, Пламена Цветанова, Светлана Бошнакова.Гешев е заместник на главния прокурор от юли 2018 г., като отговаря за Върховната касационна прокуратура.Той е дал съгласието си да бъде кандидат, заяви Даниела Машева, която представи номинацията му. В началото на април Гешев заяви, че е 99,9% сигурен, че няма да се кандидатира за главен прокурор.Иван Гешев е роден през 1970 г., завършил е право в Академията на МВР. Работил е като полицай и помощник-следовател до 1996 г., след което става следовател към Столичната следствена служба. От 2006 г. се прехвърля в Софийската районна прокуратура, после е прокурор при СГП. През юли 2016 г. е избран за административен ръководител на Специализираната прокуратура.Сред по-известните дела под негово наблюдение е мегаделото срещу Цветан Василев за фалита на Корпоративна търговска банка. В последната година името му нашумя около разследването на кмета на \"Младост\" Десислава Иванчева, както и с акциите срещу бизнесмените Ветко Арабаджиев, Николай Банев, Миню Стайков.", "date": "2019.07.22", "title": "Прокурорската колегия номинира Иван Гешев за поста на Цацаров"}
{"url": "https://offnews.bg/politika/hristo-ivanov-ivan-geshev-kato-glaven-prokuror-bi-bil-oshte-po-goliam-707742.html", "text": "Цацаров консолидира една коалиция зад желания от него кандидат за главен прокурор, а това очевидно е Иван Гешев. По този начин ще се назначи човек, който е още по-верен слуга на олигархията.Така лидерът на \"Да, България\" (\"Демократична България\") Христо Иванов коментира на брифинг течащата процедура по номиниране на кандидати за главен прокурор. Днес стана известно, че прокурорската колегия номинира настоящия заместник на Сотир Цацаров за поста главен прокурор.Неслучайно номинациите са в края на юли - в мъртъв политически сезон, допълни Иванов. В следващия мандат на главния прокурор той прогнозира влошаване, работа с липса на съзнание реформа и за публичната мисия на поста, употреба на репресивната и медийната власт едновременно.\"Гражданското общество не бива да остава безразлично към този избор\", подчерта Атанас Атанасов (ДСБ/\"Демократична България\"). По думите му изборът на главен прокурор е по-важен за Бойко Борисов от местния вот.От \"Демократична България\" припомниха, че процедурата по избора завършва с указ на президента, така че този ход също ще бъде следен с повишено внимание.", "date": "2019.07.22", "title": "Христо Иванов: Иван Гешев като главен прокурор би бил още по-голям слуга на олигархията"}
{"url": "https://offnews.bg/sviat/stotitci-ruski-turisti-ne-mogat-da-izletiat-za-antalia-zaradi-povredi-707766.html", "text": "На московското летище Шереметиево са блокирани 536 туристи, сред които 107 деца, които от 3 ч. тази сутрин не могат да излетят за турския курорт Анталия, предаде агенция Интерфакс.Причината е в повреда на самолета на авиокомпанията Azur Air. От пресслужбата на Шереметиево са съобщили, че полетът за 02:50 ч. ще се осъществи в 11:40. Пътниците дори са били допуснати да се качат в самолета, но рейсът отново е бил отложен и насрочен за 19 ч. Уточнява се, че за туристите ще бъде осигурен резервен самолет. Същата авиокомпания обаче е задържала и полета си от Анталия, вместо в 08:50 ч. рейсът е бил отложен за 22:25 ч.На другото московско летище Внуково пък се е приземил пътнически Boeing на авиокомпания „Русия“, който се е върнал принудително заради проблем с двигателя. Полетът също е бил за Анталия. Командирът се свързал с диспечерите и е докладвал за отказ на един от двигателите, при това след като набрал достатъчната височина над Черно море и прелетял почти половината път.", "date": "2019.07.22", "title": "Стотици руски туристи не могат да излетят за Анталия заради повреди в самолетите"}
{"url": "https://offnews.bg/futbol/tcska-privleche-ispanski-branitel-s-93-macha-v-primera-division-707765.html", "text": "ЦСКА привлече испанския защитник Раул Албентоса. Роденият на 7 септември 1988 г. футболист е висок 193 см и се изявява в центъра на ариергарда.Той премина медицински прегледи днес и подписа личния си договор, а от утре ще се включи в тренировките на отбора.Бранителят игра през изминалия сезон във втородивизионния Химнастик Тарагона, но преди това записва 93 мача, 6 гола и 3 асистенции в Примера дивисион с екипите на Ейбар, Малага и Ла Коруня.Кариерата му преминава и през английския Дерби Каунти, а първите му години в професионалния футбол са с екипите на Елче, Мурсия, Сан Роке и Кадис.Очакванията са футболистът да заздрави отбраната на \"армейците\", тъй като 31-кратните шампиони показват колебания в тази зона от началото на сезона.", "date": "2019.07.22", "title": "ЦСКА привлече испански бранител с 93 мача в Примера дивисион"}
{"url": "https://offnews.bg/politika/stolichnite-sotcialisti-protiv-prechupenite-petolachki-v-sofia-707734.html", "text": "Ръководството на Градската организация на БСП в София и общинските съветници от групата на социалистите сме разтревожени от новия, зловещ опит да се възроди чудовището фашизъм.Това се казва в позиция на БСП-София по повод подготвяната акция \"Памет за утре\".*До този момент приемахме натиска да бъде опорочена историята на България в периода 1944-1989 година като реваншизъм на неолиберализма. Бяхме обезпокоени, че българският неолиберализъм - чрез промяна на факти и истини от втората половина на ХХ век - прикрива събитията около Втората световна война, оправдавайки престъпленията на фашизма в България.Не случайно неолиберализмът организира шествието Луковмарш със задача да героизира един от кръволозите в българската история. Постепенно се възстановяват символи на българския фашизъм и се заличава паметта за антифашистката борба в България. Обричат се на забрава истините за \"белия терор\", за Гео Милев, за Христо Ясенов, за Тодор Страшимиров, за Йосиф Хербст, за световния поет Никола Вапцаров, за стотиците хиляди невинно убити деца, млади ремсисти и интелектуалци.През пролетта на тази година неолибералите се опитаха да превърнат София в сборище на неофашисти. До този момент техните опити за реабилитация на фашизма срещаха отпор. Сега обаче разбираме, че неолибералите не само посягат на историята в учебниците на нашите деца, но организират и поход, който отново цели да раздели обществото ни, да всее омраза и ненавист към другомислещите.Разбираме, че се подготвя акция \"Памет за утре\", по време на която ще бъдат поставяни пречупени петолъчки на 9 места в София, свързани с „комунистическото минало“ на България. И изразяваме нашата тревога от опасността България да бъде заразена от \"кафявата чума\"! На 1 септември – денят, в който човечеството ще отбележи 80-годишнината от началото на най-кървавата война в неговата история - Втората световна – неолибералите организират поставяне на пречупени звезди на знакови места в София, свързани с антифашизма. Чудовищен е замисълът им да бъдат въвлечени в тази акция и млади момичета и момчета, родени след 1990 година.Ние, социалистите от София, призоваваме кмета Йорданка Фандъкова, както и всички оторизирани органи в държавата, да използват законовите си правомощия и да се противопоставят на това престъпно деяние. Правителството на Република България и столичният градоначалник не трябва да допускат страната ни да се нареди сред държавите, в които се създават условия за възраждането на фашизма. Това е крайно опасна тенденция! Длъжни сме да предупредим, че това ще отклони България от демократичния й европейски път на развитие. Ние отправяме предупреждение и заедно с това ще уведомим световните антифашистки организации, Световния еврейски конгрес и прогресивните сили за случващото се в България.Настояваме министърът на образованието и науката Красимир Вълчев да се дистанцира от неолибералите, които са изготвили учебните програми в българското училище. Настояваме също директорът на Държавна агенция \"Архиви\" доц. Михаил Груев незабавно да подаде оставка заради персоналната подкрепа за това шествие.Използването на млади хора като оръдие за осъществяване на профашистки идеи е престъпление, което не можем да отметнем с лека ръка. През 30-те години на миналия век Адолф Хитлер използва млади германци, които пречупват кръстове, поставят жълти звезди по къщи, квартали и ревери на костюми и изпращат в газовите камери на смъртта милиони хора.Въпреки историческите превратности, България е оцеляла през вековете. България помни светлите мигове на величие и моментите на позор. Мълчаливото съгласие, преклоняването на главите, пречупването на звездите - символ на хаоса и разделението между хората - днес може да отвори новите врати адови, зад които човешкият живот няма никаква стойност.Настояваме да бъде приложена цялата строгост на закона към тези неофашистки прояви и виновните лица да поемат тяхната отговорност.Надяваме се, че президентът на България Румен Радев, председателят на Народното събрание Цвета Караянчева, премиерът Бойко Борисов и кметът на София Йорданка Фандъкова няма да позволят неофашизмът да шества в България! --------------------------------------------------------------------* Инициативата е на комитет, в който влизат историците проф. Евелина Келбечева, доц. Михаил Груев, доц. Лъчезар Стоянов, журналистите Христо Христов и Калин Манолов, бизнесменът Георги Георгиев и адвокат Марио Топчийски. ", "date": "2019.07.22", "title": "Столичните социалисти против пречупените петолъчки в София"}
{"url": "https://offnews.bg/tenis/grigor-dimitrov-veche-e-53-v-sveta-707719.html", "text": "Григор Димитров загуби една позиция в световната ранглиста и ще стартира новата седмица на 53-а позиция в класацията.Най-добрият български тенисист тази седмица ще участва в турнира в Атланта, а първи негов съперник ще бъде представителят на домакините Кевин Кинг, който преодоля успешно квалификациите.Американецът е връстник на Григор и в момента е №405 в света.Ако отстрани Кинг, Григор във втори кръг ще играе с друг американец – Тейлър Фриц, който е поставен под №2 и в първи кръг почива.В Топ 10 тази седмица настъпва само една промяна – Даниил Медведев измества Фабио Фонини от деветото място.", "date": "2019.07.22", "title": "Григор Димитров вече е №53 в света"}
{"url": "https://offnews.bg/112/dve-detca-raneni-vav-verizhna-katastrofa-na-magistrala-trakia-707722.html", "text": "Две деца са пострадали при верижна катастрофа на магистрала „Тракия“. Инцидентът е станал в 8,40 часа тази сутрин около 157–ми километър, между Стара Загора и Пловдив, съобщава БНР.В произшествието са участвали шест автомобила. Те са се ударили пътувайки в посока Бургас. В района се извършва ремонт и при рязко спиране от първата кола в нея са се блъснали следващите. Образувала се е голяма колона от автомобили, очаква се да бъде затворено за движение платното в посока Бургас.Няма жертви. Леко ранени са две деца, които са откарани за преглед в Пловдив.", "date": "2019.07.22", "title": "Две деца ранени във верижна катастрофа на магистрала 'Тракия'"}
{"url": "https://offnews.bg/ikonomika/gartcia-razreshi-stroezha-na-interkonektora-na-nejna-teritoria-707728.html", "text": "Гръцкият регулаторен орган за енергетика (РАЕ) издаде Решение № 671/2019, с което „Ай Си Джи Би“ АД получава лиценз за независим оператор на газопреносна мрежа (INGS). Лицензът, издаден на 27 юни 2019 г. и официално получен на 18 юли 2019 г. касае гръцката отсечка на газовия интерконектор с Гърция (проект IGB).Лицензът се издава за срок от 50 години и изтича на 27/06/2069.Разрешителното дава право на „Ай Си Джи Би“ АД да започне изграждането на проекта, включително на газопровода и спомагателните съоръжения и оборудване на територията на Гърция.Получаването на този лиценз представлява огромен напредък, тъй като е последната стъпка към осигуряването на регулаторния режим на проекта IGB и гарантирането на успешен старт на строителството на газопровода на територията на Република Гърция.", "date": "2019.07.22", "title": "Гърция разреши строежа на интерконектора на нейна територия"}
{"url": "https://offnews.bg/obshtestvo/kak-lidl-specheli-doverieto-na-balgarskia-potrebitel-707721.html", "text": "Българският потребител изстрада достатъчно през последните години. Лошото качество, високите цени, обидата от двойния стандарт на един и същи продукт у нас и в чужбина, го превърнаха в скептичен и мрачен купувач. Като че не му бяха достатъчни разликите в неговите приходи и тези на европееца и в частта от бюджета им, която отива за храна, но и качеството на тази храна да е съмнително. Всичко това отключи носталгията по далечното минало и като постоянен рефрен се понесе репликата: „Колко стоки изнасяше страната ни едно време, а сега не можеш да намериш един български продукт в магазина!“А магазини много – от световни брандове до локални вериги. Но или все нещо не беше по мяра на изстрадалия български купувач, или непрекъснато му се налагаше да избира между цена и качество.Когато Lidl отвори първите си 14 магазина в 11 български града, потребителският скептицизъм все още беше във вихъра си. Девет години по-късно от него няма и следа, а магазините на веригата вече са 98, позиционирани в 48 града.Как Lidl успява да печели доверие и клиентска принадлежност?С най-важните инструменти: собствени марки с гарантирано качество на продуктите, постигане на оптимална цена, работа директно с производителите, , износ на български продукти в чужбина и одобрен от потребителите вкус. Обобщени в една дума тези инструменти звучат така: отговорност, коментират от веригата.Собствени маркиОт 2530 продукта постоянен асортимент, 1925 са собствени марки на Lidl. Собствените марки са основен инструмент за гарантиране на качеството на стоките, като ключът към това е постоянният контрол. Контролира се качеството на продукта по цялата производствена верига – от избирането и разработването на избора на доставчик и разработването на рецептата на даден продукт, през стриктен контрол на целия производствен цикъл, до предлагането в магазина. Процесите се оптимизират непрекъснато за постигането на най-доброто съотношение качество-цена.КачествоМинималното изискване, за да може даден доставчик да работи с Lidl, е той да бъде сертифициран по един от трите международни стандарта – IFS, FSCC и BRC. Следва първоначална проверка със задължителен необявен одит на производствената база. Преговорите с доставчика започват, само ако той отговаря на критериите за качество на Lidl. После следва стриктна система за контрол на качеството, която се прилага по един и същ начин във всички държави, в които веригата оперира.Контролът на производствения процес е постоянен и включва различни категории:Одити на производствените бази на доставчиците – това са обявените одити, които се извършват с честота, съответстваща на оценката на риска. От нови производствени бази стартират доставки, само ако те са сертифицирани от независим одитор и имат издържан одит. Освен тях, се провеждат и неочаквани одити на производствените центрове, за да се гарантира, че се прилагат високите стандарти за качеството.Анализи на продуктите – те се случват с определена честота, в зависимост от степента на риска и се извършват в акредитирани лаборатории съгласно стандарт ISO 17025, като основната цел е проверка на показателите за качество и безопасност на продуктите собствена марка. Контролът продължава и след производството на готовия продукт, през транспортирането му до магазина (хладилна верига) и излагането на рафта.Тук системата за контрол включва още няколко категории:• сензорни анализи, които се делят на два вида – вътрешни (експертни) и външни (с консуматори, т.е. крайни потребители). Тяхната цел е оценка на съответствието с определените показатели за вкус и за качество и как продуктите се оценяват от крайните потребители.• обработката на запитвания от клиенти – получената обратна връзка се използва за подобрение на качеството и усъвършенстване на продуктите, както и за подобряване дейността на производителите. Ежедневната оценка на риска е процес, свързан с резултати от лабораторни и сензорни анализи, одитни доклади, клиентски рекламации, проверки от контролни органи, съобщения от доставчици и продуктови тестове от НПО, в които участват продукти на Lidl.Оптимално съотношение качество-ценаВ България Lidl се определя като верига от типа smart discounter, което означава, че водещото е качеството и след това идва цената.Как се постига това?Гаранцията за качеството идва от пълния контрол върху целия процес - от прецизност в подбора на доставчици, през суровините, производството и доставката, така че да се постигне високо качество на крайния продукт. Едновременно с това собствените марки дават възможност да се реализират иновации, насочени към постоянно повишаване на качеството на продуктите. Те позволяват инвестиция и в устойчиви и отговорни политики в производството – към момента във веригата се предлагат 399 продукта с различни сертификати за устойчивост и техният брой се увеличава всяка година.Как при поддържането на тези високи стандарти за качество се постига оптимална цена?В основата на това стои силна бизнес логика - планиране, оптимизация и ясни приоритети. Добрата цена се постига заради обемите, които се реализират, заради начина, по който се предлагат стоките в магазините – подредбата, опаковките, оптимизират се разходи и се инвестира само в качество, без добавени разходи за маркетинг и реклама.Най-важното за българския потребител е гарантирано, и то без да му се налага да избира - безкомпромисно качество и оптимален бюджет.", "date": "2019.07.22", "title": "Как Lidl спечели доверието на българския потребител"}
{"url": "https://offnews.bg/obshtestvo/pochitame-sv-maria-magdalina-magda-i-meglena-cherpiat-za-imen-den-707692.html", "text": "Църквата почита днес Св. мироносица и равноапостолна Мария Магдалина. Имен ден празнуват Магда, Магда, Магдалена, Магдалина, Меглена и Миглена. Когато Господ Иисус Христос ходел по Галилея и извършвал чудеса, към него пристъпила жена на има Мария Магдалина (от гр. Магдала). Тя го молила за помощ. Господ напълно я изцерил от болестта, от която тя страдала. Оттогава благодарната Мария служила непрестанно на Господа, слушала неговото учение и вървяла след него до самата Негова кръстна смърт. Заедно с други свети жени, тя гледала страданията на Христа и плачела за Него. Заедно с майката на Спасителя тя стояла при кръста и видяла как положили Господа в гроба.Тъгувайки за смъртта на Спасителя, светите жени приготвили благовонно миро, за да помажат с него, според юдейския обичай, тялото на Иисус Христос. И след като минала съботата, рано сутринта отишли на гроба. Но по-рано от всички, още до разсъмване, дошла на гроба Мария Магдалина. За голямо свое учудване тя видяла, че гробът празен.Мария Магдалина, която първа видяла възкръсналия Господ, утешила скърбящите ученици с радостните думи: \"Христос воскресе!\". Като първа благовестница на възкресението, тя е призната от църквата за равноапостолна.След Възнесението Господне Мария Магдалина прекарвала с пресвета Богородица и апостолите в постоянна молитва и била свидетелка на първите успехи на християнското учение в Йерусалим. Пълна с усърдие и вяра, тя сама проповядвала словото Божие и за туй посещавала разни страни. Църковното предание говори, че посетила и Рим, и че поднесла на императора Тиберий червено яйце, като му казала: \"Христос възкресе!\" и му разказала за кръстната смърт на Господа.Още от старо време имало обичай у юдеите, особено у бедните, да поднасят яйца на свои познати, приятели и покровители в деня на рождението им и на Нова година. Това се смятало като израз на радост и уважение от людете, които не са могли да поднесат по-скъпоценен дар. По примера на св. Мария Магдалина у християните влязло в обичай да се даряват един другиму червени яйца за спомен на Христовото Възкресение.От Рим св. Мария Магдалена дошла в Ефес, където до самата си смърт помагала на св. Йоан Богослов в неговите апостолски трудове. В V век нейните мощи били преместени в Цариград", "date": "2019.07.22", "title": "Почитаме св. Мария Магдалина, Магда и Меглена черпят за имен ден"}
{"url": "https://offnews.bg/politika/joncheva-ne-mozhem-da-vlezem-v-shengen-i-evrozonata-borisov-e-samoda-707720.html", "text": "Битката ни против корупцията продължава вече и на европейско ниво и се надявам да имаме повече механизми за въздействие. Всички теми, които започнахме тук, ще продължим и в Брюксел, защото у нас вече има признаци на авторитарна държава. Това каза евродепутатът от БСП/ПЕС Елена Йончева пред бТВ. Тя бе категорична, че няма да се откаже и продължава работа по своите теми. Йончева коментира, че социалистите не искат еврофондовете да бъдат спирани и българските граждани да бъдат наказвани заради това корумпирано управление. Евродепутатът от левицата коментира и изтичането на данни от НАП като заяви, че държава, която не може да охранява собствената си информация, трудно може да изпълни критериите за Шенген.\"CNN вчера много правилно отбелязаха, че цяла една държава е била хакната. Това е безпрецедентно, но е поредният скандал след срива на Търговския регистър и много други, които вече се възприемат като шоу от хората. Пробивът на тази информационна система е и част от безобразията в България, липсата на законност, предварително ясните обществени поръчки, които не могат да се изпълнят добре. Докато не сложим край, това ще се случва\", заяви Елена Йончева.Тя допълни, че Бойко Борисов е самодържавник и изгражда авторитарно управление в България. \"Причината управлението му все още да не е превърнато в диктатура е нашето членство в ЕС. Трябва да пазим това членство и да извлечем позитивите от това, че сме част от обединена Европа. На този етап не можем да го направим. Не можем да влезем в Шенген и еврозоната, а механизмът за контрол не може да бъде отменен. Това е така именно заради корупцията, за която можем да говорим цял ден\", заяви още евродепутатът.Урсула фон дер Лайен не беше от водещите кандидати за председател ЕК, тя не е човек, който не участва в целия дебат и изборния процес. Ние не чухме нейните виждания и аргументи и затова гласувах против нея, каза още Елена Йончева във връзка с избора за председател на ЕК. Йончева обясни, че Урсула фон дер Лайен е имала една силна и аргументирана реч в ЕП, но се е опитала да се хареса на всички и това е породило съмнение доколко тя ще бъде ангажирана с всичко, което е изложила в нея. \"В писмо до групата на Социалистите и демократите в ЕП тя показа конкретна ангажираност към програмата на левицата. Това се случва за първи път\", обясни още евродепутатът.", "date": "2019.07.22", "title": "Йончева: Не можем да влезем в Шенген и еврозоната, Борисов е самодържавник"}
{"url": "https://offnews.bg/futbol/bozhidar-kraev-e-bil-praten-pod-naem-v-portugalia-707702.html", "text": "Българският национал Божидар Краев ще продължи кариерата си в Португалия. Крилото е бил пратен под наем в състава на Жил Висенте.Юношата на Левски, който е собственост на Мидтиланд, рядко получаваше шансове за изява през миналия сезон, затова датчаните са взели решение да го пратят да се обиграва в елитния португалски тим.22-годишният Краев дори вече неофициално дебютира за Жил Висенте. Това стана в контролата срещу Чавес в събота. Отборът му обаче загуби с 0:1, но българинът се представи с добри отигравания.Краев беше считан за един от най-големите таланти на Левски и очакванията за бъдещето му бяха много високи.", "date": "2019.07.22", "title": "Божидар Краев е бил пратен под наем в Португалия"}
{"url": "https://offnews.bg/futbol/bozhinov-i-botev-vratca-si-stisnaha-ratcete-707703.html", "text": "Нападателят Валери Божинов отново ще облече екипа на Ботев Враца. 33-годишният голаджия е постигнал съгласие с кмета на града и президент на клуба Калин Каменов.Божигол игра в този отбор и през миналия сезон, като направи някои много силни мачове, които му донесоха трансфер при 26-кратните шампиони от Левски през зимата.След края на сезона обаче Валери се оказа ненужен на Герена и бе освободен от клуба. В момента футболистът се възстановява от контузия. Очаква се той да изгледа днешния двубой срещу Витоша Бистрица.\"Валери Божинов е с отбора в момента. Очакваме го да се оправи от контузията си. След това ще се присъедини официално. още не сме подписали договори, но сме се разбрали. имаме уговорка с него първо да се възстанови физически.Принципно имаме съгласието му, така че няма драми.. Кога точно ще е готов за игра още не можем да кажем. Лечението срок няма\" , заяви Каменов.\"Търсим още играчи. Знаем, че групата ни е малка. До края на трансферния прозорец ще вземем още футболисти. Селекцията не е приключила. Очакваме и Доминик Янков от Лудогорец.В крайна сметка решението трябва да го вземе техния треньор Стойчо Стоев дали ще разчита на него. На драго сърце го очаквам при нас\", каза още кметът.", "date": "2019.07.22", "title": "Божинов и Ботев Враца си стиснаха ръцете"}
{"url": "https://offnews.bg/obshtestvo/vremeto-dnes-goreshto-i-bez-valezhi-707701.html", "text": "Днес ще е слънчево, след обяд ще има временни увеличения на облачността, но ще е почти без валежи. Преди обяд в Източна България ще духа до умерен вятър от юг-югоизток, след пладне ще е почти тихо, показва прогнозата на  Националния институт по метеорология и хидрология (НИМХ).Максималните температури ще са предимно между 32° и 37°.По Черноморието ще е слънчево и топло. След обяд ще има временни увеличения на облачността, но ще е без валежи. Ще духа слаб южен вятър. Максималните температури ще са между 28° и 31. Вълнението на морето ще е 1 - 2 бала. Температурата на морската вода е 25° - 26°.Над планините ще е слънчево. След обяд ще има временни увеличения на облачността, но ще е почти без валежи. Ще духа умерен до силен вятър от северната четвърт. Максималната температура на височина 1200 метра ще е около 23°, на 2000 метра - около 17°.", "date": "2019.07.22", "title": "Времето днес: Горещо и без валежи"}
{"url": "https://offnews.bg/obshtestvo/dnes-dalgat-narastva-s-oshte-200-miliona-leva-zaradi-iztrebitelite-707705.html", "text": "Нов дълг за 200 млн. лева може да бъде поет под формата на държавни ценни книжа днес. На аукциона ще бъдат предложени 20-годишни облигации.Това е второто предлагане на дългови книжа през годината, като при първото беше поет дълг от над 300 млн. лева.Новият дълг е необходим за закупиването на изтребителите Ф-16. По план трябва да бъдат поети до един милиард лева.", "date": "2019.07.22", "title": "Днес дългът нараства с още 200 милиона лева заради изтребителите"}
{"url": "https://offnews.bg/futbol/italianetc-sviri-tcska-osiek-707709.html", "text": "Италианският рефер Паоло Валери ще свири мача между ЦСКА и Осиек в четвъртък. Двубоят на \"Българска армия\" е с начален час 20:30.Паоло е на 41 г. и има 174 ръководени мача в Серия А. Дебютът му в местния елит е бил още през май 2008 г. През последните десетина сезона неизменно е получавал по около 15 наряда в шампионата, пише \"Тема спорт\".В международен план Валери има по-скромен опит, като е ръководил 7 квалификационни двубоя в ШЛ и 10 в ЛЕ. За последно е получил наряд преди година в 3-ия кръг на ЛЕ на АЕК Ларнака - Щурм Грац (5:0).Италианецът рядко е пращан на дербита в родината. Последното му е било Милан - Ювентус (0:2) на 28 октомври 2017 г.Валери е ръководил две евроквалификации на юношите на България до 19 г. - с Русия (1:0) и Ейре (1:4) през 2011-а.Помощници на арбитъра ще са Стефано Аласио и Стефано дел Джоване, а делегат е гъркът Мирсини Псарополу.", "date": "2019.07.22", "title": "Италианец свири ЦСКА - Осиек"}
{"url": "https://offnews.bg/ikonomika/strah-vav-fond-zemedelie-samo-trima-ot-23-ma-direktori-hodiat-na-rabo-707713.html", "text": "Наистина само трима от директорите в ДФЗ са на работа. Ситуацията е наистина шокираща. Имаме кардинален проблем, който надявам се, още днес да бъде решен. Това каза новият изпълнителен директор на Държавен фонд „Земеделие” Васил Грудев в сутрешния блок на Нова телевизия.Той заяви, че заради специализираната акция и обвиненията във Фонда служителите били в стрес.Грудев обясни, че ДФЗ получава най-големия бюджет на европейски пари в България.„Това, което е открито в дома на служителя на Фонда, е било абсолютно шокиращо и аз не знам какво прави той в ДФЗ, каква е идеята му за работа и какво кариерно развитие очаква. Говорейки си за този служител, ние не бива да обобщаваме с работата на всички служители във фонда”, обясни Грудев.Васил Грудев отрече да познава служителя, но обясни, че той е работил в оторизацията на плащанията на ниско експертно ниво.Новият изпълнителен директор на Фонда коментира и повдигнатото обвинение на действащия заместник-изпълнителен директор Калоян Костадинов.Грудев отрече да има връзка между разследванията на къщите за гости и обвиненията във Фонда.600 000 лева са върнати към момента от собственици на къщи за гости, финансирани по европроекти, които обаче не ги използвали по предназначение. След многобройните проверки и констатираните нарушения, стана ясно, че общата сума, която трябва да се върне е в размер на 10 милииона лева.Новият изпълнителен директор на ДФЗ обясни и схемите с къщите за гости.", "date": "2019.07.22", "title": "Страх във фонд Земеделие: Само трима от 23-ма директори ходят на работа"}
{"url": "https://offnews.bg/tenis/pochina-bivsh-trenior-na-grigor-dimitrov-707706.html", "text": "На 64-годишна възраст борбата с рака загуби бившият австралийски тенисист Питър Макнамара. Той е един от бившите треньори на българската звезда Григор Димитров.Под ръководството на австралиеца Гришо стигна до рекордното в кариерата си тогава 52-о място в света на 22 август 2011 година. В кариерата си Макнамара е достигал до топ 10 и има три титли от Големия шлем при двойките.Освен Григор, австралиецът е тренирал Марк Филипусис, Матю Ебдън и Цян Ван. През 1983 година Макнамара достига до рекордното за него седмо място в ранглистата.Заедно с бившия директор на турнира Sofia Open Пол Макнами - Макнамара печели Australian Open 1979, а също на два пъти \"Уимбълдън\". При двойките е бил максимум №3.През 1982 г. печели наградата за най-добър играч на Асоциацията на професионалните тенисисти. След приключване на състезателната си кариера Макнамара започва да работи като треньор. Понастоящем бе треньор в академията \"Муратгоглу\" в Париж.", "date": "2019.07.22", "title": "Почина бивш треньор на Григор Димитров"}
{"url": "https://offnews.bg/obshtestvo/kristian-bojkov-ne-sam-valshebnik-ne-sam-probil-sistemata-na-nap-707711.html", "text": "Не съм аз човекът, който проби системата на НАП, заяви в интервю за  Кристиян Бойков, който бе обвинен за теч на лични данни от агенцията.Бойков сподели, че в ареста е получил нервен срив и че е имало \"неудобно въпроси и леки заплахи\" и бил притискан да признае, че е извършителят на хакерската атака.„Има за какво да съм притеснен, защото цяла България се е обърнала срещу мен. Конкретно за случая не се притеснявам толкова”, каза той.Акцията в офиса му продължила около седем часа. Момчето се притеснило много, когато го закопчали с белезници. Убеден е, че ГДБОП е стигнал до него след сигнал и вярва, че всъщност цел на атаката е компанията, в която работи.„Резултатите върху фирмата са точно такива. От една седмица сме като под обсада”, коментира на свой ред работодателят му Георги Янков. Той допълни, че иззетият компютър е криптиран заради сигурността на клиентските данни.\"Не бих се нарекъл вълшебник, както каза премиерът. Аз съм просто един 20-годишен ученик”, коментира Кристиян. ", "date": "2019.07.22", "title": "Кристиян Бойков: Не съм вълшебник, не съм пробил системата на НАП"}
{"url": "https://offnews.bg/obshtestvo/na-4-mesta-dnes-niama-da-ima-voda-v-sofia-707691.html", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Превключване на уличен водопровод на ул. 646 в кв. „Горна баня“ налага спиране на водоподаването от 09:00 до 21:00 часа на ул. \"Дон“ от ул. 646 до ул. „Лозище“, по ул. 646 от ул. „Дон“ до ул. „Орхидея“ и част от местност „Подлозище“. Изпълнение на инвестиционен проект за подмяна на уличен водопровод на ул. „Света Мария Магдалена“ във вилна зона „Симеоново - север“ налага спиране на водоподаването от 09:00 до 21:00 часа на ул. „Света Мария Магдалена“, ул. 82, ул. 83, ул. 85, ул. „Шумако“ по ул. 82 от №7 до ул. „Света Мария Магдалена“ по ул. 83 от №1 до №4А. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Превключване на уличен водопровод на ул. „Къпинка“ в кв. „Драгалевци“ налага спиране на водоподаването от 09:00 до 19:00 часа на ул. \"Къпинка“ от №20 до ул. „Акад. Петър Динеков“. Подмяна на сградно водопроводно отклонение на ул. „Васил Левски“ в с. Панчарево налага спиране на водоподаването от 09:30 до 16:30 часа по ул. „Васил Левски“ от ул. „Елин Пелин“ до ул. „Ленището“.    ", "date": "2019.07.22", "title": "На 4 места днес няма да има вода в София"}
{"url": "https://offnews.bg/112/pocherpen-anglichanin-se-udavi-v-burgas-707710.html", "text": "Добре почерпен английски турист се удави след като скочи от Мостика в Морската градина в Бургас, съобщават от местната полиция.Пияният 63-годишен поданик на Нейно Величество решил да плува до брега, но се удавил в морето. Тялото на мъжа е извадено от водата и откарано за аутопсия. Работата по случая продължава от Първо Районно управление – Бургас.", "date": "2019.07.22", "title": "Почерпен англичанин се удави в Бургас"}
{"url": "https://offnews.bg/analizi/trend-otpuskarskiat-sezon-uvelichi-optimistite-57-ochakvat-palen-ma-707717.html", "text": "Повече от половината българи са оптимисти в сезона на ваканциите край морето и в планините. Оптимистично настроените достигат до 55%, а песимистите спадат до 35 на сто. Увеличава се делът на хората, смятащи че правителството ще изкара пълен мандат. Борисов продължава да е най-одобряваният партиен лидер. Намаляването на държавната субсидия за партиите продължава да среща подкрепа на голямо мнозинство, но близо половината българи са на мнение, че така партиите ще станат по-зависими от бизнеса.Резултатите от изборите за Европейски парламент продължават да оказват ефект върху обществените нагласи и през юли.Победата на ГЕРБ на отминалите европейски избори е основната причина за видима тенденция на ръст на дела на хора, които са на мнение, че правителството ще изкара пълен мандат – 57% от всички български граждани през юли. На обратното мнение са една пета от запитаните.Инициативата на ГЕРБ за намаляването на държавната субсидия за партии на 1 лев на получен глас на избори среща одобрението на 69% от всички български граждани, а 14% не го подкрепят. На въпрос с предварително зададени опции затова колко трябва да получават партиите като субсидия от държавата, най-висок процент събира опцията 1 лев (42%), а 25% смятат, че партиите не трябва да получават пари от държавата. Само 2% са на мнение, че партиите трябва да получават повече от 7 лева на получен глас на избори. Въпреки внушителното мнозинство, което подкрепя намаляването на държавните субсидии за партиите, 47% от интервюираните са на мнение, че с това решение партиите ще станат по-зависими от бизнеса, а 26% смятат, че няма да станат по-зависими.В изследването на „Тренд\" през юли не се наблюдава съществена динамика в електоралните данни и за оценката на работата на основните институции спрямо проучването ни през миналия месец. ", "date": "2019.07.22", "title": "Тренд: Отпускарският сезон увеличи оптимистите, 57% очакват пълен мандат за властта"}
{"url": "https://offnews.bg/izvan-terena/karlos-valderama-si-izpravi-kosata-707716.html", "text": "Бившата колумбийска звезда Карлос Валдерама шокира феновете си с новия си външен вид.Футболистът с рекорден брой мачове за отбора на \"лос кафетерос\", който стана популярен с буйните си къдрици, се показа в нова светлина.Той качи снимка в Инстаграм, на която се вижда, че е изправил знаменитите си къдрици. Той все пак е запазил дължината на косата си, както и мустака.", "date": "2019.07.22", "title": "Карлос Валдерама си изправи косата"}
{"url": "https://offnews.bg/volejbol/martin-stoev-bronzat-e-po-sladak-ot-srebroto-707715.html", "text": "Националният отбор по волейбол на България за юноши под 17 години спечели сребърните медали на европейското първенство в София.На финала младите \"лъвове\" отстъпиха на Франция с 1:3 гейма. Селекционерът Мартин Стоев заяви, че загубата на финала тежи, но като цяло състезателите му са направили максимума.\"Тежко е след загуба на финал. Бронзов медал е по-сладък от сребърния, защото завършваш първенството с победа. Загуба на финала тежи.Но все пак не трябва да омаловажаваме резултата, защото сребърните медали са голямо постижение. Такива отличия сме печелили преди много години, мисля през 2010 година.Имаме хубави деца, според мен играха максимално. Първият и вторият гейм бяхме равностойни, според мен Франция надделя в третата и четвъртата част. Разликата дойде в атака.Нашата публика е уникална. Радвам се, че на такава възраст залата беше препълнена. Надявам се и в бъдеще да е така и да имаме все повече такива успехи, защото липсват\", коментира Стоев, цитиран от сайта на българската федерация по волейбол.", "date": "2019.07.22", "title": "Мартин Стоев: Бронзът е по-сладък от среброто"}
{"url": "https://offnews.bg/futbol/uefa-reshava-za-nakazanieto-na-levski-707707.html", "text": "Дисциплинарната комисия към УЕФА днес ще разгледа казуса от първия мач от първия квалификационен кръг на Лига Европа между Левски и Ружомберок.В Словакия българският отбор спечели с 2:0, а на трибуните имаше сериозна българска агитка. Заради поведението на част от феновете клубът е заплашен от нова тежка санкция. Причината е издигнат флаг със забранен символ.Заради това е повдигнато обвинение на клуба по член 14 от Дисциплинарния правилник на европейската централа. По него се санкционират всички знаци, които призовават за дискриминация на базата на цвят на кожата, раса, религия, принадлежност към етническа група, пол и сексуална ориентация.На знамето на синята агитка е имало череп над кръстосани кости. Наказанията, които грозят клубовете, са частично или пълно затваряне на стадиона и глоба от 50 000 евро. Левски обаче вече е наказван за подобни провинения и това е рецидив за клуба.В момента сините изтърпяват санкция от два мача при закрити врати заради деянията на привържениците си от миналия сезон след отпадането от Вадуц. Затова на \"Герена\" се опасяват от ново жестоко наказание.Поради страх от нови наказания в Левски отмениха поставянето на видеостена пред стадиона за реванша с Ружомберок в София. В Левски вече излязоха и с призив към феновете, които ще подкрепят отбора в Ларнака в четвъртък срещу местния АЕК от втория кръг на квалификациите за Лига Европа.\"Нека подкрепят тима без прояви на агресия, расизъм, насилие и ксенофобия, тъй като могат да донесат допълнителни тежки наказания от УЕФА\", пише в призива, цитиран от \"Тема Спорт\".", "date": "2019.07.22", "title": "УЕФА решава за наказанието на Левски"}
{"url": "https://offnews.bg/kultura/ekstravaganten-satirichen-spektakal-preplita-niakolko-vida-izkustvo-g-707405.html", "text": "Спектакълът  е многостранно съчетание от музикални, танцови, театрални и комедийни елементи, одухотворено от балет „Арабеск“, Bingo Symphony Orchestra и актьорът Ники Станоев. Трупата тръгва на турне през август, за да разсмее и впечатли за пореден път почитателите на театралното изкуство и балета. Сюжетът предлага изобилие от музикални и танцови жанрове, интерпретации на вечни класики и хумор, задоволявайки всеки вкус. Режисьор на представлението е Боряна Сечанова, сценографията е дело на Елица Георгиева, а хореографията – на Асен Наков. Многонаграждаваният балет „Арабеск“, който се утвърждава като най-престижната танцова трупа в България, ще одухотвори историята чрез магията на танца. 50-годишният опит на сцената включва в репертоара на балета изобилие от заглавия с различна стилистика – от неокласика до дързък експеримент, и редица престижни награди сред които “Кристална лира”, “Аскеер”, “Икар”, Наградата на столична община и др.За музикалната част от спектакъла се грижи Bingo Symphony Orchestra, който е специално сформиран за представлението. В него взимат участие Георги Маринов, Евден Димитров, Орлин Цветанов, София Радилова, Младен Тасков, Стефан Горанов, които са известни джаз, рок, ъндърграунд и класически музиканти, преплитащи своя талант, за да създадат модерни интерпретации на добре познати класики. Шестимата изпълнители заместват цял симфоничен оркестър, изпълнявайки музикалните произведения на Стравински, Шостакович, Прокофиев, Барток, Чайковски, Пиацола и Шнитке, които са специално пригодени към сюжета на представлението.Комикът Ники Станоев, познат от българския сериал „Домашен Арест“ и редица други филми, влиза в двойствения образ на Чиновника, който успява да надвие дори и дявола в свят, диктуван от бюрокрацията. Сюжетната линия ни отвежда в абсурден свят в недалечното бъдеще, където обществото е подвластно на корупцията, а оцеляването зависи от танца. Глобалното затопляне е факт и Швейцария е вече островна държава и местонахождение на героите.Нетрадиционното музикално представление, преплитащо елементи от различни исторически периоди ни повежда на разходка в бъдеще, което носи отпечатъка на миналото. Модерното танцово шоу разглежда сериозни обществено социални и лични проблеми, пречупвайки ги през призмата на сатирата. The Bingo Project предлага богата гама от музикални и танцови жанрове, драма, трилър, комедия и романтика и внушава убеждението, че любовта и танца са разковничето на живота. Лятното турне на The Bingo Project включва градовете Варна (3 август), Добрич (4 август), Русе (5 август) и Велико Търново (6 август). Билети можете да намерите във всяка каса на EasyPay, както и онлайн на .", "date": "2019.07.22", "title": "Екстравагантен сатиричен спектакъл преплита няколко вида изкуство (галерия)"}
{"url": "https://offnews.bg/zdrave/ucheni-sazdadoha-plastir-za-lechenie-na-ishemichnata-bolest-na-sartcet-707714.html", "text": "Нов метод за лечение на исхемичната болест на сърцето с пластир, на основата на стволови клетки, откриха учени от Русия и Китай. Терапията не включва употребата на таблетки, съобщава РИА Новости.Резултатите от изследванията на международния екип са публикувани в медицинското издание International Journal of Molecular Sciences.По думите на учените, при използването на този пластир се възстановяват мускулите и тъканите на тялото, след рязкото спиране на кръвообращението.Изпитанията на новия препарат вече са проведени върху лабораторни мишки. В плановете на учените е да продължат разработката си и да доразвият клетъчната технология.Първите пациенти, на които може да се приложи това лечение, ще бъдат хората страдащи от тежка исхемия на долните крайници.По данни на СЗО всяка година от исхемична болест на сърцето умират близо 7 милиона души по света.", "date": "2019.07.22", "title": "Учени създадоха пластир за лечение на исхемичната болест на сърцето"}
