{"url": "https://offnews.bg/112/tialoto-na-52-godishen-mazh-e-namereno-v-iazovir-kraj%c2%a0hisaria-704988.html", "text": "Тялото на 52-годишен мъж е намерено в язовир \"Пясъчник\", съобщава агенция \"Фокус\".Към 9.30 часа в полицията в Хисаря е подаден сигнал за изчезнал мъж в района на язовира.С помощта на водолази тялото на 52-годишния мъж е намерено на около 15 метра във водата, която е с дълбочина 5 метра.Няма данни за насилие. Разследващ полицай изяснява обстоятелствата около инцидента.", "date": "2019.06.08", "title": "Тялото на 52-годишен мъж е намерено в язовир край Хисаря"}
{"url": "https://offnews.bg/112/snimki-i-video-ot-pomeshteniata-v-koito-16-godishniat-uchenik-ot-plov-704978.html", "text": "МВР и прокуратурата разпространиха снимки и видео от помещенията, в които 16-годишният ученик от Пловдив се е опитвал да направи самоделни взривни устройства.На брифинг в Съдебната палата днес беше оповестен случаят с непълнолетения ученик от Пловдив. Негови близки са сигнализирали в сряда, че се е радикализирал.Претърсени са два адреса. Намерени са множество самоделни взривни устройства в различен етап на подготвяне, вещества и компоненти.Момчето е било обект на \"обработка\" от Ислямска държава - това е класически случай на вербоване и радикализиране през интернет, твърдят от МВР и прокуратурата. Веществата, които момчето е използвало, са общодостъпни, заяви заместник – главният прокурор Иван Гешев.Инспектори от Детска педагогическа стая при МВР – Пловдив с дългогодишен опит са започнали работа с момчето от самото начало, те ще бъдат в постоянен контакт и с родителите, каза старши комисар Илков.", "date": "2019.06.08", "title": "Снимки и видео от помещенията, в които 16-годишният ученик от Пловдив е подготвял атентат"}
{"url": "https://offnews.bg/politika/bsp-podkrepia-namaliavaneto-na-partijnata-subsidia-no-ne-i-na-1-lev-704979.html", "text": "Националният съвет на БСП прие позиция ПГ на \"БСП за България\" да не подкрепя предложението на ГЕРБ за 1 лев на действителен глас партийна субсидия, обявиха днес следобед от пресцентъра на \"Позитано\" 20.\"Отчитайки и силните обществени настроения срещу партийното финансиране, Националният съвет на БСП възлага на парламентарната група да започне експертен и политически дебат за намаляване на субсидията, което да отговаря на гражданските очаквания, без да застрашава функционирането на политическите партии\" - гласи днешното решение на Столетницата.Националният съвет на БСП днес обсъди позицията на партията относно предложението на ГЕРБ за намаляване на субсидията от 11 на 1 лев за получен действителен глас.На пленума днес се обсъжда и подготовката на конгреса на БСП на 16 юни.", "date": "2019.06.08", "title": "БСП подкрепя намаляването на партийната субсидия, но не и на 1 лев"}
{"url": "https://offnews.bg/112/prokuraturata-arestuvaniat-za-gotven-atentat-v-plovdiv-uchenik-e-verb-704972.html", "text": "Арестуваният за готвен атентат 16-годишен ученик от Пловдив е бил вербуван от Ислямска държава, смята прокуратурата.По-рано днес стана ясно, че за подготовка на предполагаем терористичен акт в Пловдив е бил задържан младеж, български гражданин, а при обиск са открити части от бомба.На брифинг днес по обед зам. главният прокурор Иван Гешев обяви, че чрез социалните мрежи момчето било насочено към чат с терористи и така било радикализирано.\"Става въпрос първо за едно дете и за жертва, а не за един евентуален извършител на доста сериозно престъпление\", каза още Гешев. Това бил класически случай на вербуване от терористи, като вербовката е продължила от няколко месеца до една година. Детето било обучаване с клипове на практически дейности по подготовка на терористи и във философията на организацията, а освен това са го убедили да приеме исляма.Арестът дошъл след сигнал до службите от близък на ученика, получен в сряда. Претърсени били две помещения. Намерени са материали за самоделна бомба - множество пирони и взривно вещество с тегло 14,5 кг. Същото било използвано за атентата на летището в Сарафово, но с много по-малко тегло - под 3 кг. Веществото било в пластмасов съд, поставен в по-голям съд, а между тях имало пирони. Открити са и пиратни с пирони, множество ел. прекъсвачи, раница с батерии, свързани с ел. верига бутони, както и формули за синтезиране на вещества. Всички предмети и вещества могат да се намерят свободно на пазара.Родителите на момчето са оказали съдействие на разследващите. Акцията е проведена за 5-6 часа, като бащата съдействал, вземайки сина си от училище. По думите на Иван Гешев детето е \"супер интелигентно\", ученик в елитна гимназия в Пловдив, от добро семейство.Предложено било момчето да бъде консултирано от специалисти психолози и психиатри в изолирана среда, затова прокуратурата вчера е внесла мярка не с цел каказателна отговорност, а за да може детето да бъде под наблюдение в специлизирано заведение. Съдът обаче е преценил да даде мярка за неотклонение под надзора на Детска педагогическа стая, поясни Иван Гешев, като каза, че счита това за грешка. Прокуратурата ще обжалва тази мярка.В момента детето е при родителите си. По думите на Гешев то ще продължи да посещава училище и няма да бъде изведено от нормалната си среда, но ще бъде под наблюдение от МВР.Зам. главният прокурор призова родителите да бъдат бдителни, защото радикализацията често става чрез интернет.", "date": "2019.06.08", "title": "Прокуратурата: Арестуваният за готвен атентат в Пловдив ученик е вербуван от ИДИЛ (обновена)"}
{"url": "https://offnews.bg/gimnastika/prekrasna-katrin-taseva-prebori-sadijskite-bradvi-i-grabna-bronz-v-bar-704987.html", "text": "Грацията ни Катрин Тасева извоюва бронзов медал в многобоя на турнира от веригата Гран При по художествена гимнастика в чешкия град Бърно.Българката натрупа сбор от 80.650 точки и остана след Дария Трубникова (83.750) и Арина Аверина (82.800). Невяна Владинова е на четвърто място в класирането със сбор от 78.300 точки, докато третата българка Боряна Калейн е пета със сбор от 77.950 точки.Според \"beautyinsport.com\" грациите ни са били ощетени значително. Още след второто изиграване на Калейн е станало ясно, че тя няма да бъде допусната да спечели, а е имала реален шанс за това след лошите резултати на рускините. При Тасева и Владинова също е имало сериозно занижени оценки.Президентът на Българската федерация по художествена гимнастика Илиана Раева коментира съдийската брадва по оценката на Калейн по следния начин: \"Ето я топката на Боряна Калейн! Анализът е направен. Оценката е ясна. Тя е под 22,000! Но не е 20,500! Уважаеми дами, отново от Америка??? И този път от Беларус, имате цялото време на света да гледате и да броите D 3-4 на Боряна!Не знам какъв точно е проблемът на Америка с българските гимнастички,но никак не е хубаво това, което се случва с оценките на много добре изиграни съчетания от българките. Първо беше с ансамбъла ни в Баку, сега с Боряна в Бърно... На този уред Русия са били без съдия. Надявам се американската съдийка да има очи, да гледа добре\", споделя Раева.Утре Тасева ще играе във всичките четири финала на отделните уреди, като влиза с най-висока оценка на бухалки, шеста оценка на обръч, трета на топка и пета на лента.", "date": "2019.06.08", "title": "Прекрасна Катрин Тасева пребори съдийските брадви и грабна бронз в Бърно"}
{"url": "https://offnews.bg/politika/ovcharov-brani-ninova-ot-vatreshnata-opozitcia-v-bsp-704976.html", "text": "С днешното си изказване на заседанието на Националния съвет на БСП Румен Овчаров е защитил Корнелия Нинова и е атакувал вътрешната опозиция в партията, съобщиха източници на OFFNews.Овчаров е отговорил на критиките на опонентите на Нинова, че е изкарала депутатите на БСП от парламента.Определено странно действие, но предлагам на тези, които сега със задна дата го критикуват, да кажат коя от партиите, останали в палрамента, повиши резултатите си спрямо предишните избори? Нито една, само БСП, която беше извън парламента, репликирал Овчаров.Той се е противопоставил и на упреците, че докладът за изборните резултати не бил достатъчно съдържателен:\"Аз ви предлагам на всички, които искате задълбочените анализи за загубени избори, макар че тези не са загубени, да седнат да видят драматичните доклади и задълбочени анализи, които Националният съвет прие след 2014 г. за европейските избори, след 2009 г. - за парламентарните избори, след 2015 - за местните избори. И тогава да седнем да разсъждаваме върху това що е то политически доклад\".Според него не ставало дума за никакви доклади, за никакви коалиционни политики, а само и единствено за главата на Корнелия Нинова.Той обобщил, че единственият, който в момента ръкопляска на случващото се в БСП, е премиерът Бойко Борисов.", "date": "2019.06.08", "title": "Овчаров брани Нинова от вътрешната опозиция в БСП"}
{"url": "https://offnews.bg/politika/jotova-lichnosti-kato-liudmila-zhivkova-dnes-sa-defitcit-704975.html", "text": "„Днес знамето на омразата и разединението иска да се вее по-високо от знамето на мира, но ние няма да му позволим. Най-лесно е да се отрича, да се мрази и разрушава, сила се изисква да се съгради. Децата и тяхното бъдеще са подвластни само на една идеология – обединение за тяхното добруване\", заяви вицепрезидентът на официалното отбелязване пред монумент „Камбаните“ на 40-ата годишнина от първата Международна детска асамблея „Знаме на мира“. Вицепрезидентът е патрон на честванията.В приветствието си Илияна Йотова посочи, че преди 40 години, много преди да бъде член на Европейския съюз, България е  станала посланик на неговия девиз „Единни в многообразието“ и е далае възможност на хиляди деца от цялото земно кълбо да творят заедно, да се опознават, да създават приятелства. „Българската столица се превърна в дом на надеждите и на мечтите на децата. 40 години по-късно вече порасналите участници от цял свят ностя в сърцето си България. За много от тях асамблеята начерта пътя на развитие“, каза Йотова.„Людмила Живкова прозря, че няма нищо по-значимо от инвестицията в децата и в чувството за единство, че децата са най-добрите посланици. Такива хора с визия днес са дефицит“, добави вицепремиерът. Тя отбеляза, че Людмила Живкова продължава да живее чрез дейността на дъщеря ѝ Евгения Живкова и нейната фондация.Вицепрезидентът връчи отличия „Академия Бъдещето на България“ на гимнастичките от националния отбор по художествена гимнастика, носителки на бронзови медали от Олимпиадата в Рио де Жанейро през 2016 г.", "date": "2019.06.08", "title": "Йотова: Личности като Людмила Живкова днес са дефицит"}
{"url": "https://offnews.bg/futbol/holandski-supertalant-shte-reshi-badeshteto-si-sled-finala-na-liga-na-704974.html", "text": "Холандският защитник Матайс де Лихт, който е искан от редица европейски грандове, сподели, че ще вземе своето решение след края на турнира Лига на нациите.Финалът между \"лалетата\" и Португалия е утре на стадион \"Драгао\" в Порто. Срещата започва в 21:45 часа българско време. Към момента слуховете пращат младока в Барселона или Байерн Мюнхен. \"Няма да обявя къде ще играя в понеделник, както пишат по медиите. След края на турнира от Лигата на нациите ще имам време да реша къде да продължа кариерата си\", каза Де Лихт.Вторият вратар на Барселона и титулярен такъв на Холандия - Яспер Силесен, заяви, че е посъветвал младия бранител на Аякс да приеме предложението на Барса, но все пак той сам ще вземе своето решение.\"Седнахме заедно и говорихме за всички опции пред него, но както направих и с Френки, му казах, че решението е негово. Матайс е добро момче и знае какво трябва да направи.Говорих с него, но му казах, че не мога да взема решение вместо него. Той знае какво трябва да направи. Аз мога да кажа само добри неща за Барса, защото това е един страхотен клуб\", сподели Силесен.", "date": "2019.06.08", "title": "Холандски суперталант ще реши бъдещето си след финала на Лига на нациите"}
{"url": "https://offnews.bg/politika/karakachanov-i-siderov-v-dve-otdelni-aktcii-sreshtu-sofia-prajd-704985.html", "text": "Вицепремиерът и председател на ВМРО Красимир Каракачанов и лидерът на \"Атака\" Волен Сидеров се включиха днес в две отделни акции, които се противопоставят на София прайд 2019.Каракачанов се присъедини към \"Похода за семейството\" пред Министерския съвет в София.\"Мисля, че мястото на всеки нормален български гражданин днес не е на гей парада, а е в 17:30 ч. пред Министерския съвет в столицата заедно с всички в Похода за семейството. Както и в другите градове на България, където се организират мероприятия в подкрепа на традиционното българско семейство. Аз изразявам моята подкрепа на българското семейство – което се състои от мъж, жена и деца\", заяви председателят на ВМРО.\"Наистина не разбирам колко по-либерални тябва да бъдем, за да се харесаме на т.нар. ЛГБТ хора. И винаги съм смятал, че не е проблем самият либерализъм, големият проблем е лицемерието, което той носи. Това лицемерие ще убие красивите либерални идеи на поредица ревюлюции и велики умове. Например, искам да знам дали тези 25 посланици, подкрепили т.нар. гей прайд у нас, биха подкрепили подобно мероприятие в Саудитска Арабия, например. Или Иран, с когото ЕС подписа търговско споразумение. Искам също да знам кое е по-важно: купонът на малцина европейски гей-туристи в центъра на София днес, парадиращи със сексуалните си странности, или фактът, че цяла Европа е в безпътица и не знае накъде върви.\" - коментира Красимир Каракачанов.Освен в София, \"Похода на семейството\" имаше и в Пловдив, Варна, Бургас и Русе.Сидеров в жива верига край паметника на Васил ЛевскиСъщевременно пресцентърът на \"Атака\" съобщава, че лидерът Волен Сидеров, \"депутати от партията и стотици симпатизанти и активисти\" са се събрали тази вечер на \"спонтанен протест в София и с жива верига не допуснаха гей парадът да премине край паметника на Васил Левски.\"\"Тук сме да спрем шествието на извратеняците. Няма да им позволим да минат край паметника на Левски и да го осквернят\", заяви Сидеров.\"Това е гавра с всякакви ценности – семейни, традиционни, християнски\", твърди той.Лидерът на \"Атака\" бил възмутен от огромното полицейско присъствие в центъра на София:\"Защо МВР, с огромен ресурс, харчи парите на българския данъкоплатец, за да охранява хора, които се нуждаят от лечение? Такова полицейско присъствие не съм виждал дори когато идва папата или президент\".Сидеров ще зададе \"специално въпроси в Народното събрание към силовия вицепремиер Каракачанов и министъра на вътрешните работи Маринов - кой разпореди да се харчат нашите пари за охрана на шествие на извратени и болни хора и колко струва на българския данъкоплатец да се пази едно извращение.\"", "date": "2019.06.08", "title": "Каракачанов и Сидеров в две отделни акции срещу София прайд"}
{"url": "https://offnews.bg/politika/georgi-markov-bezobrazie-e%c2%a0226-evrodeputati-na-soros-da-podkrepiat%c2%a0-704981.html", "text": "Какви безобразия направи този Европарламент, включително с гласуването на Кьовеши да стане главен прокурор на Европа под въздействието на 226 депутати на Сорос, коментира пред радио \"Фокус\" депутатът от ГЕРБ Георги Марков.Да подкрепят магистрат, който е свален от собствения си Конституционен съд и уволнен от собствения си президент заради злоупотреба с власт и изпълняване на политически поръчки, критикува Марков.Същевременно той разказа, че в момента завършва \"една малка книжка за Виктор Орбан\".Написах я с много голяма любов, тъй като съм орбаноман още от 1989 година, когато той удари тази страхотна реч – беше младо момче с брадичка – за изгонване на съветските танкове, но орбаноманията ме тресе особено след 2010, когато той направи буквално Унгария друга. И знаете – тръгна да прави не либерална демокрация, а християндемокрация, констатира  бившият конституционен съдия.На 6-ти май известният унгарски консервативен вестник направи с мен много голямо интервю на цяла страница – беше и между другото 4 дни най-четеното, защото чужденец говори за проблемите на Европа и специално за Виктор Орбан. И аз там специално на въпроса какво бих – да го съветвам е много претенциозно, но какво бих искал, аз казах – „Аз искам той да напусне ЕНП, защото това не е ЕНП-то на Хелмут Кол, а това е ЕНП-то на Ангела Меркел”, похвали се депутатът от ГЕРБ.", "date": "2019.06.08", "title": "Георги Марков: Безобразие е 226 евродепутати на Сорос да подкрепят Кьовеши за главен прокурор на Европа"}
{"url": "https://offnews.bg/politika/ninova-nishto-ne-se-e-promenilo-liderat-na-bsp-shte-se-izbira-s-pri-704983.html", "text": "Конгресът ще вземе решение за пряк избор на нов лидер, заяви Корнелия Нинова след днешния Национален съвет на БСП.Не са приемани предложения за влизане в дневния ред на Конгреса на точка за промяна в Устава за избор на председател. 25 членове на Националния съвет внесоха своите идеи за промяна в Устава в НС. Тези идеи не са гласувани днес и не са включени в дневния ред на Конгреса, категорична е Нинова.Тя уточни, че на Конгреса ще бъде представен политическият доклад за европейските избори, който е одобрен от днешния пленум:\"Бяха направени много предложения, изказаха се много различни мнения по доклада за евроизборите. Приехме го и възложихме на една комисия от 17 души да го допълни с внесените предложения и допълнения и да го внесем на Конгреса\", каза председателят на БСП.\"Нищо не се е променило от предварително начертания дневен ред и за Конгреса, и за днес\", коментира Нинова.На въпрос за избора на Петър Витанов за председател на Делегацията на българските социалисти в ЕП Нинова заяви, че няма политическо решение кой да е председател, а това решение е взето с тайно гласуване от самите евродепутати от БСП.", "date": "2019.06.08", "title": "Нинова: Нищо не се е променило - лидерът на БСП ще се избира с пряк вот"}
{"url": "https://offnews.bg/tenis/avstralijka-e-novata-kralitca-na-rolan-garos-2019-704986.html", "text": "Световната номер 8 в женския тенис Ашли Барти спечели турнира от Големия шлем \"Ролан Гарос\", след като победи категорично Маркета Вондтушова с 6:1, 6:3.Чехкинята допусна три пробива в първия сет и закономерно имаше пасив в резултата. Във втората част Барти на два пъти спечели подаването на Вондрушова, за да спечели своята първа титла в турнирите от Големия шлем.Благодарение на успеха Барти ще се изкачи до рекордното за нея второ място в ранглистата на WTA. Ашли стана първата представителка на Австралия, която печели титлата в Париж през последните 46 години. За последно това стори Маргарет Корт през далечната 1973.По-рано през сезона 23-годишната Барти достигна до четвъртфиналите на Откритото първенство на Австралия и спечели титлата в Маями.Австралийката и Коко Вандевеге триумфираха с титлата на двойки при жените на Откритото първенство на САЩ през 2018 година.", "date": "2019.06.08", "title": "Австралийка е новата кралица на Ролан Гарос 2019"}
{"url": "https://offnews.bg/sviat/buriata-migel-vze-3-zhertvi-i-ostavi-bez-tok-28-000-domakinstva-vav-fr-704971.html", "text": "Близо 28 000 домакинства останаха без електрозахранване днес сутринта, след като бурята Мигел удари западното крайбрежие на Франция. Това съобщи компанията оператор на преносната мрежа Ендис (Enedis), цитирана от БТА.В петък бурята отне живота на трима спасители, които са се опитвали да помогнат на бедстващ кораб край Сабле д'Олон. Останалите четирима членове на спасителния екип са оцелели.В Париж мъж получи тежки наранявания от улична лампа, повалена от бурята.", "date": "2019.06.08", "title": "Бурята Мигел взе 3 жертви и остави без ток 28 000 домакинства във Франция"}
{"url": "https://offnews.bg/izvan-terena/zhenata-koiato-obvini-nejmar-v-iznasilvane-beshe-razpitvana-6-chasa-704966.html", "text": "Моделът Нажила Триндади, която обвини суперзвездата на Пари Сен Жермен Неймар в изнасилване в хотел в Париж, се яви на разпит в полицията в Сао Пауло, предаде Асошиейтед прес. Бразилката беше разпитвана шест часа.След края на разпита тя беше изнесена от полицейското управление на ръце от адвоката й. Жената криеше лицето си с черното си яке. Засега не е ясно защо е била в такова състояние. Не е ясно и какво е разказала на разпитващите я.Неймар отрича твърденията Наджила, с която общували първо в социалната мрежа Инстаграм. Жената твърди, че Неймар станал агресивен, когато тя отказала да прави необезопасен секс с него на 15 май. Тогава, според думите й, той я ударил няколко пъти и я изнасилил.Неймар беше разпитван вече в полицията в Рио де Жанейро, защото публикувал видео с предизвикателни кадри и съобщения, получени в Инстаграм от обвинителката си. Това публикуване стана без нейното разрешение и срещу Неймар започна разследване за кибепиратство. Предстои той да бъде разпитан и по обвиненията в изнасилване.Същевременно агентите на Неймар от компанията Ен Ар Спортс казаха, че той и някои от спонсорите му са се договорили да прекратят временно някои рекламни кампании след появата на твърденията за изнасилване, предаде Ройтерс.Не се уточнява за кои рекламни кампании става дума. От компанията казаха, че нито един договор за спонсорство на Неймар не е бил анулиран.Мастъркард планираше рекламна кампания с Неймар, която да съвпадне с Копа Америка, но в бразилски медии се появиха информации, че тя е отменена. Компанията Найки, която също е спонсор на Неймар, пък изрази силно безпокойство относно обвиненията.", "date": "2019.06.08", "title": "Жената, която обвини Неймар в изнасилване, беше разпитвана 6 часа"}
{"url": "https://offnews.bg/obshtestvo/uchilishten-direktor-tarsi-muzikalni-instrumenti-za-kabinet-po-muzika-704967.html", "text": "Директорът на столичното 119-о училище, смятано за едно от най-иновативните в София, обяви, че търси дарители на музикални инструменти за нов кабинет по музика.", "date": "2019.06.08", "title": "Училищен директор търси музикални инструменти за кабинет по музика"}
{"url": "https://offnews.bg/volejbol/natcionalite-po-volejbol-dopusnaha-chetvarta-zaguba-v-ligata-na-natcii-704969.html", "text": "Националите по волейбол записаха четвърта загуба от четири мача в Лигата на нациите. Този път \"лъвовете\" отстъпиха пред световния шампион Полша с 1:3 (25:22, 19:25, 25:27, 20:25). Преди това възпитаниците на Силвано Пранди паднаха още от Португалия на два пъти, както и от китайците вчера.Тодор Скримов получи травма на десния глезен и беше заменен принудително от Николай Пенчев в средата на първия гейм, в който \"трикольорлите\" дръпнаха с 15:12 и запазиха преднината си до края, за да поведат в резултата.След равностойно начало на втората част Полша направи три поредни точки, за да поведе с 13:10, а след това увеличи аванса си до 20:15 по пътя си към изравняването на резултата.Ключова за изхода на срещата се оказа оспорваната трета част, в която българите пропуснаха два геймбола при 24:23 и при 25:24, когато дори Пенчев можеше да затвори частта при контраатака, но беше спрян от блока на съперника. В последствие световните шампиони стигнаха до отбар след три последователни разигравания.В четвъртия гейм поляците доминираха. Те поведоха рано с 8:3, а в последствие увеличиха преднината си до 12:6. Българите съкратиха пасива до 13:16, но нова серия от три поредни точки предреши нещата в полза на съперника.Така \"лъвовете\" остават на 13-о място във временното общо класиране на Лигата с едва 1 победа, 4 загуби и 3 точки. \"Дружина полска\" пък е 7-а с 3 победи, 2 загуби и 8 точки. Утре (9 юни), в последните мачове на турнира, \"лъвовете\" ще играят със силния тим на Франция. Двубоят е от 11:00 часа българско време.", "date": "2019.06.08", "title": "Националите по волейбол допуснаха четвърта загуба в Лигата на нациите"}
{"url": "https://offnews.bg/obshtestvo/hiliadi-se-vkliuchiha-v-sofia-prajd-2019-snimki-704982.html", "text": "Хиляди, предимно млади хора, се включиха в София прайд 2019, който тази година преминава под мотото „Не давай власт на омразата!”.Това е 12-ото ежегодно шествие в подкрепа на равенството на лесбийките, гей мъжете, бисексуалните, трансджендър и интерсекс хората (ЛГБТИ).Много от дошлите в Княжеската градина са ученици. Те споделиха, че посещават събитието, защото е място, на което се чувстват свободни и сигурни:\"Аз лично съм бисексуална, но не идвам за защитата на правата. Като цяло съм твърде малка, за да мисля за такива работи. За мен просто тук изживяването е много незабравимо. Винаги си казвам, че е най-хубавият ден в годината, защото всички са толкова позитивно настроени и го няма това чувство, че не си приет\", сподели 16-годишно момиче.\"Все още има много хора, които смятат, че прайдът нарушава обществения ред и е някаква пропаганда и че застрашава нормите в обществото, че дава негативен пример на младите. Смятам, че не сме узрели още като нация и като държава, за да осъзнаем тази промяна\", добави нейна приятелка.\"Смятам, че трябва да се покаже, че тези хора са подкрепени от всички части на обществото. Всъщност аз съм хетеро, но съм тук за подкрепа. Това е нещо, което се случва веднъж в годината, и в крайна сметка е празник. Хората са усмихнати, цветни, както виждате, всички се държат чудесно и се забавляват\", разказа една от участничките в парада.София прайд започна с музикална програма пред Паметника на съветската армия с участието на IVA, Ерол Ибрахимов (Уикеда), Рут Колева, Мила Роберт, Галена, Михаела Филева и Netta - победителката в миналогодишната Евровизия.Най-очакваният изпълнител беше Галена, чието име бе скандирано многократно от публиката. От сцената певицата призова за разбирателство и толерантност:\"Любовта няма пол, няма възраст, няма етнос, няма никакви граници за любовта. Обичайте се, хора, с цялото си сърце.\"След концертa последва шествие по централните софийски улици.\"Прайдът продължава да бъде изключително важен поради цялата стигма и омраза, на които са подложени ЛГБТИ хората в България ежедневно – отхвърляне от семейство и приятели, насилие поради омраза, тормоз в училище, дискриминация на работното място и в сферата на образованието, липсата на законодателна уредба на отношенията в семействата на ЛГБТИ хората. Прайдът е сред малкото събития, които дават гласност на тези неравенства. Парадът изпраща послание към всички ЛГБТИ българи и техните близки и приятели, че не са сами\" - коментираха организаторите на София прайд 2019.", "date": "2019.06.08", "title": "Хиляди се включиха в София прайд 2019 (снимки)"}
{"url": "https://offnews.bg/tenis/tijm-prebori-dzhokovich-i-e-vtoriat-finalist-na-rolan-garos-704977.html", "text": "Двамата майстори на клея - Рафаел Надал и Доминик Тийм ще се изправят един срещу друг на филна в турнира от Големия шлем \"Ролан Гарос\". Това стана ясно, след като австриецът победи световния номер 1 Новак Джокович с 6:2, 3:6, 7:5, 5:7, 7:5 в мач, който започна в петък и бе доигран днес, а освен това бе и прекъсван неведнъж заради дъжд.Утре Тийм ще излезе във втория си мейджър финал. Сърбинът пък няма да може да се бори за четвърта поредна титла от Големия шлем.Балансът в битките между Надал и Тийм показва 8-4 победи в полза на Матадора, но последната им среща бе спечелена именно от австриеца. Той го победи на 1/2-финалите в Барселона преди броени седмици.Интересното е, че всичките четири победи на Доминик са на клей. До момента в трите мача между двамата на \"Ролан Гарос\" испанският тенисист има три победи и няма загубен сет.Това е повторение на миналогодишния финал, в който Тийм загуби от Надал, който показа малко по-здрави нерви, идеи и прецизност в доиграването.", "date": "2019.06.08", "title": "Тийм пребори Джокович и e вторият финалист на Ролан Гарос"}
{"url": "https://offnews.bg/politika/kornelia-ninova-goni-ohranata-na-georgi-gergov-ot-plenuma-na-bsp-obno-704970.html", "text": "Председателят на БСП Корнелия Нинова е изгонила от днешното заседание на Националния съвет на БСП личната охрана на Георги Гергов, съобщиха източници на OFFNews.Тъй като заседанието е само за членове на ръководния форум, непознатият човек привлякъл внимание. След като станало ясно, че е бодигард на бизнесмена, Нинова го помолила да напусне.Днес на \"Позитано\" 20 се провежда Национален изпълнителен съвет на БСП, на който се обсъжда партийната позиция по драстичното орязване на субсидиите, изборните резултати и подготовката на конгреса на 16 юни.Още преди началото на заседанието стана ясно, че се очертава и нова конфликтна точка - избрът на евродепутата Петър Витанов за председател на делегацията на депутатите на БСП в ЕП. Очаквано, мнозина в БСП смятат, че тази позиция се пада на председателя на ПЕС Сергей Станишев. Друг конфликтен момент са съмненията, че няма да се стигне до избор на нов председател на партията.\"В крайна сметка, Коцето Паскалев го каза: \"Оставка, за да остана\". Избор, в който Петър Витанов, аз нямам нищо против момчето, но той е избран за ръководител на групата в Европарламента. Нали разбирате, че това е смешно и парадоксално? Този човек не знае къде е Страсбург и Брюксел, а ще води групата. Безтегловност. Тази група е група на парашутистите. Човекът за мен там е Станишев. Как си го виждате заседания на ПЕС и Петър Витанов да докладва становищата, но тази хиперактивност и патология ни води до загуби. Бойко Борисов си дава оставките, но ни би 12 пъти\", каза Георги Гергов от БСП.", "date": "2019.06.08", "title": "Корнелия Нинова гони охраната на Георги Гергов от пленума на БСП (обновена)"}
{"url": "https://offnews.bg/izvan-terena/kakvo-da-ochakvame-ot-novata-fifa-20-video-704973.html", "text": "От компанията Еlесtrоnіс Аrtѕ пyблиĸyвaха специално видeo в социалните мрежи, ĸoeтo анонсира премиерата на популярния футболен симулатор FIFA 20 и нacoчи дaтa зa тoвa - 27 септември тази година.По традиция, играта щe имa вepcии зa РlауЅtаtіоn 4 и Хbох Оnе. He ce cпoмeнaвa излизaнe нa FІFА 20 зa ĸoнзoлaтa Ѕwіtсh. Πpичинaтa зa тoвa мoжe дa e, чe игpaтa щe e пo-paзличнa oт тaзи нa дpyгитe плaтфopми, ĸaĸтo бeшe дo ceгa.Почти сигурно е, че следващата версия ще има ключови промени, които имат за цел да направят играта още по-добра. В последните няколко месеца от EA демонстрират, че са се вслушвали в отзивите на хората, както и че скоро ще има официални новини около следващата версия.По всяка вероятност защитата ще бъде подобрена, а в това число включваме движение, позициониране и реакции на защитниците. Както се вижда от промо видеото, ще присъства и любимият на много геймъри Street Mode. Опцията \"Planned Tackling\" пък е нова система, която ще се опита да предотврати излишните шпагати и грубите нарушения. Подобрения вероятно ще има и в ситуациите, в които излизаме сами срещу вратаря на противника. Повечето удари ще бъдат в рамките на вратата, а \"лесните голове\" също ще бъдат благоприятствани.Ахилесовата пета на играта - реакциите на вратаря пък ще бъдат максимално реалистични, така че да няма спасявания, които са възможни само в играта. По-трудно ще се вкарва, когато се отправя удар от воле или от ждроп.", "date": "2019.06.08", "title": "Какво да очакваме от новата FIFA 20 (видео)"}
{"url": "https://offnews.bg/112/paten-intcident-zatvori-dvizhenieto-v-tunela-vitinia-704960.html", "text": "Временно е преустановено движението в тунел „Витиня“ на магистрала „Хемус“, съобщи МВР.Причината е пътен инцидент, възникнал около 10 ч днес.По първоначални данни в тунел „Витиня“ на АМ „Хемус“ са се ударили два автомобила, като са пострадали двама пътници. Движението временно е спряно. На място има полицейски екипи, които отклоняват движението на моторни превозни средства.От Пътна полиция препоръчват на водачите да използват обходни маршрути.", "date": "2019.06.08", "title": "Пътен инцидент затвори движението в тунела 'Витиня'"}
{"url": "https://offnews.bg/obshtestvo/zhega-do-34-gradusa-dnes-na-mesta-i-dazhd-704929.html", "text": "Истински летни горещини ни очакват в днешния ден, прогнозират синоптиците от НИМХ.Минималните температури ще са от 14 до 19 градуса, а максималните - между 28 и 34 градуса. Най-горещо ще е в Сандански. За София очакваната максимална стойност е 29 градуса.Времето ще бъде предимно слънчево. В следобедните часове може да се появи облачност, а в североизточните райони - да превали и прегърми.През нощта срещу неделя по-значителни валежи с гръмотевици ще има в централните райони.", "date": "2019.06.08", "title": "Жега до 34 градуса днес, на места и дъжд"}
{"url": "https://offnews.bg/politika/partia-abv-nominira-georgi-gradevski-za-kandidat-kmet-na-dupnitca-704961.html", "text": "ПП АБВ номинира Георги Градевски за кандидат за кмет на Дупница. Неговата номинацията бе официално представена от председателя на партията Румен Петков. Петков прие и 20 нови членове в организацията, съобщи пресцентърт на АБВ.Георги Градевски е на 31 години, възпитаник на футболна школа „Славия“, по образование финансист с говорими езици – английски и руски. Работи в сферата на финансово консултиране на малкия и средния бизнес, с над 50 реализирани проекта по различни европейски оперативни програми. Взема дейно участие в инициативи за подобряване на българо-руските отношения, културата и бизнеса, посочват от АБВ.", "date": "2019.06.08", "title": "Партия АБВ номинира Георги Градевски за кандидат-кмет на Дупница"}
{"url": "https://offnews.bg/politika/petar-vitanov-shte-e-predsedatel-na-deputatite-na-bsp-v-ep-704965.html", "text": "Петър Витанов ще бъде председател на Делегацията на българските социалисти в ЕП, съобщиха от левицата след проведена среща на новоизбраните техни евродепутати.Новият евродепутат Цветелина Пенкова ще бъде ковчежник на делегацията. За секретар е преизбран досегашният такъв Станислав Котцилков.На срещата беше обсъдено и разпределението на българските евродепутати от „БСП за България” в комисиите интерпарламентарните делегации на ЕП, както и приоритетните политики, по които ще работят. Дискутирана е и възможността в ръководството на Групата на Прогресивния алианс на социалистите и демократите в ЕП да бъде предложен Сергей Станишев, председател на ПЕС и евродепутат от БСП.", "date": "2019.06.08", "title": "Петър Витанов ще е председател на депутатите на БСП в ЕП"}
{"url": "https://offnews.bg/futbol/ofitcialno-eden-azar-veche-e-futbolist-na-real-madrid-704950.html", "text": "Белгийската звезда Еден Азар премина от Челси в Реал Мадрид, потвърдиха от испанския клуб. Бързоногият футболист подписа договор с \"белия балет\" за пет сезона.Испанските медии пишат, че Реал Мадрид ще плати 100 милиона евро на \"сините\" от Лондон за правата на Азар, който щеше да стане свободен агент през юни 2020 година.28-годишният Еден Азар спечели Лига Европа с Челси в края на май след победа с 4:1 над Арсенал на финала в азербайджанската столица Баку.Белгиецът проби в големия футбол с екипа на Лил, а през 2012 година подписа с Челси. С екипа на \"сините\" от Лондон той записа общо 352 мача и вкара 110 гола.", "date": "2019.06.08", "title": "Официално: Еден Азар вече е футболист на Реал Мадрид"}
{"url": "https://offnews.bg/futbol/berbatov-otnese-globa-za-nepravilno-parkirane-704962.html", "text": "Бившият национал Димитър Бербатов получи акт за неправилно паркиране, пише \"Меридиан мач\". Футболистът паркира една от колите си почти на пешеходната пътека на кръстовището между бул. \"Васил Левски\" и ул. \"Шести септември\".Гражданите възроптаха, че Бербатов е показал неуважение към униформените, които са били в близост до резиденцията на Великобритания, след като му направили забележка за неправилното паркиране.Бербатов им отвърнал троснато, качил се в колата и отпрашил. От КАТ обаче изпратиха глобата на бившия национал.", "date": "2019.06.08", "title": "Бербатов отнесе глоба за неправилно паркиране"}
{"url": "https://offnews.bg/izvan-terena/erdogan-stana-kum-na-svatbata-na-bivsh-germanski-natcional-704959.html", "text": "Президентът на Турция Реджеп Таийп Ердоган беше кум на сватбата на суперзвездата на Арсенал Месут Йозил и неговата половинка - моделът и звезда от турските сериали Амине Гюлше.Бившият футболист на немския национален отбор явно много харесва държавния глава, тъй като за първи път се срещна с него през миналата и получи порицание от страна на общественото мнение в Германия, където не одобряват напълно методите на управление на турския президент.Това на практика принуди халфа да се откаже да защитава цветовете на Бундестима, позовавайки се на \"расизма и неуважението\".Дватамата вдигнаха пищна сватба в луксозен хотел на брега на Босфора. Припомняме, че още през март тази година футболистът покани Ердоган да бъде част от щастливото събитие.Президентът често посещава бракове на знаменитости в Турция, особено по време на предизборни кампании. Присъствието му на сватбата на Йозил идва преди повторното провеждане на кметските избори в Истанбул.", "date": "2019.06.08", "title": "Ердоган стана кум на сватбата на бивш германски национал"}
{"url": "https://offnews.bg/obshtestvo/izpiti-po-4-predmeta-se-provezhdat-dnes-v-su-704946.html", "text": "Изпити по четири дисциплини се провеждат днес като част от кандидатстудентската кампания в Софийския университет \"Св. Климент Охридски\".От 9 ч започва изпитът по български език и литература.Следобед, от 14 ч, са изпитите по биология, физика и италиански език.Това е втората кандидатстудентска изпитна сесия на Алма матер, която продължава до 23 юни и завършва с изпита по френски език.", "date": "2019.06.08", "title": "Изпити по 4 предмета се провеждат днес в СУ"}
{"url": "https://offnews.bg/ikonomika/balgarin-poema-delata-na-evropejskata-liga-za-balkanite-704906.html", "text": "Бранимир Бoтев, директор на Европейския институт за стратегии и анализи (EISA) поема делата на Европейската лига за икономическо сътрудничество (E.L.E.C.) за България. На официалната страница на Европейската лига в Брюксел вече е посочено, че президент за България е Ботев, генерален секретар на структурата е Васил Караиванов, председател на борда на София Тех Парк.Съгласно решението на Генералната асамблея на Европейската лига, Бранимир Ботев освен президент за България поема и функциите за координация на секциите на Лигата на Балканите.Бранимир Ботев е бил заместник-министър на икономиката, енергетиката и туризма в няколко правителства, в т.ч. и във второто правителство на Б. Борисов. Завършил е Френската гимназия в София и Софийския университет. Владее френски, английски, испански и руски език.Европейската Лига е създадена през 1946 г. с подкрепата на САЩ като общоевропейска платформа въплъщаваща в себе си идеята за икономическо и политическо възстановяване и обединение на Европа успоредно с Плана „Маршал“. Процесът на обединение на свободните европейски народи и демократични държави, който Лигата трябва да провежда е и естествената реакция срещу формираната Съветска зона на влияние зад Желязната завеса. В изпълнение на своята мисия Европейската Лига става основател на Европейското Движение (European Мovement) и катализатор на последващите общоевропейски проекти, чийто най-завършен модел е настоящия Европейски Съюз.Европейската Лига разглежда себе си като платформа и мрежа за влияние върху европейските лидери и „десижън-мейкъри“ с цел отстояване и провеждане на трансатлантическите ценности и европейската интеграция. Фокусът й е върху процесите в сферата на политиката, финансите икономиката и сигурността.В изпълнение на своите цели Лигата е организирана като федерация от национални комитети в различните европейски страни и Швейцария.Европейската Лига често се свързва с дейността на Клуба на Билдербергите и неформалните, но стратегически анализи и послания, които определят дневния ред на световната политика и финанси.Дългогодишен президент на Европейската лига за икономическо сътрудничество е Барон Бернар Сноа, с пълно име Бернар Бодуен Идесбалд Фернан Мари Гизлен Сноа и д‘Опюр, чиято официална резиденция е фамилния замък „Боа-Сеньор Исаак“ до Брюксел.Барон Бернар Сноа има впечатляваща биография. Координатор на икономически и екологични дейности, Организация за сигурност и сътрудничество в Европа (ОССЕ), Член на Комисията за реформа на институциите и процедурите на ЕС, дълги години е бил член на Съвета на директорите на Европейската банка за възстановяване и развитие (ЕБВР), както и изпълнителен директор на Световната банка, президент на асоциацията на аристократите, доктор по право и доктор по икономика от Харвард.По време на Българското председателство на ЕС през 2018 г. за първи път в своята история Европейската лига за икономическо сътрудничество проведе своята Генерална асамблея в София. Беше взето ключовото за българските интереси решение, България и Румъния да оглавят Комитета по инфраструктури, енергетика и концесии, което се възприема като успех за българската дипломация и за работата на българските представители И. Лингорски и Б. Ботев. Допълнително признание за България е, че досегашният ръководител на българската секция Илия Лингорски е предложен да ръководи на ротационен принцип Комитета по инфраструктури, енергетика и концесии.Европейската лига за икономическо сътрудничество има и официални функции и правомощия на институционален лобист пред Европейската комисия, Европейския парламент и другите европейски институции, видно от официалната страница на Регистъра в Брюксел. Мониторинговите анализи и препоръки на Лигата са едни от най-авторитетните и сериозни документи, които могат да оказват сериозно влияние за важни европейски решения. От публичната информация е видно, че досегашния фокус на Лигата върху България е в сферата на правосъдието, банковата система, както и големите инфраструктурни проекти, реализирани с европейски пари, а отскоро и концесионните процедури, като тази за летище София.", "date": "2019.06.08", "title": "Българин поема делата на Европейската лига за Балканите"}
{"url": "https://offnews.bg/obshtestvo/sofia-prajd-se-provezhda-dnes-chaka-topzvezdite-galena-i-neta-ot-izr-704945.html", "text": "Шествието за защита на правата на ЛГБТ обществото София Прайд ще се проведе днес в столицата.Парадът започва в 16 ч пред Паметника на съветската армия в Княжеската градина с музикална програма, а в 19:30 ще тръгне и самото шествие. У нас събитието се провежда за дванадесета поредна година, като обикновено е съпътствано и от контрадемонстрация. Такава се очаква и днес.Тазгодишното мото на парада е \"Не давай власт на омразата!\"\"Слагайте короните, перуките, броката, токчетата, кубинките, кецовете и каквото друго намерите за добре и елате да станете част от многохилядното шествие от хора, които споделят обща идея и кауза — че да бъдеш лесбийка, гей, би, транс, интерсекс, куиър, хетеро, асексуален, пансексуален, джендъркуиър или каквато и да е друга идентичност, е неотделима част от теб, която трябва да бъде прегърната, защото многообразието е прекрасно! Не забравяйте да вземете със себе си гаджето, мама, татко, кучето и всеки друг, който ви обича и подкрепя!\", призовават организаторите.Прайдът издига политически искания за равни пред закона права на ЛГБТ хората. Целта му е и да се пребори с омразата и стигмата - отхвърляне от семейство и приятели, насилие поради омраза, тормоз в училище, дискриминация на работното място и в сферата на образованието, липсата на законодателна уредба на отношенията в семействата на ЛГБТИ хората и др., обясняват още организаторите на събитието.Гост-изпълнители в музикалната програма са победителката в миналогодишната Евровизия - Нета от Израел, фолкзвездата Галена, Ерол от група \"Уикеда\", Мила Роберт, Рут Колева и дует IVA.Прайдът се подкрепя от посланиците на над 20 държави.", "date": "2019.06.08", "title": "София Прайд се провежда днес - чака топзвездите Галена и Нета от Израел"}
{"url": "https://offnews.bg/obshtestvo/natcionalen-pohod-na-semejstvoto-e-planiran-v-niakolko-grada-dnes-704954.html", "text": "\"Национален поход за семейството\" ще се проведе днес в пет града - София, Пловдив, Варна, Бургас и Русе. Събитието ще започне едновременно във всички градове - 17.30 ч.По същото време в столицата се провежда традиционният годишен парад в защита на правата на ЛГБТ хората - София Прайд.Походът на семейството се провежда за втори път. Имаше го и миналата година. Участниците заявяват, че се застъпват за  традиционните семейни ценности и гражданския съюз между мъж и жена.В София походът започва на площад \"Независимост\", после шествие ще тръгне към Съдебната палата, по бул 'Витоша\" и ще приключи пред НДК.", "date": "2019.06.08", "title": "Национален 'Поход на семейството' е планиран в няколко града днес"}
{"url": "https://offnews.bg/politika/goranov-s-premiera-pretcenihme-che-niama-nuzhda-da-podavam-ostavka-z-704955.html", "text": "Предложението за намаляване на партийните субсидии цели да се преосмисли моделът на финансиране на политическите партии, заяви министърът на финансите Владислав Горанов в предаването „Тази събота“ по .Горанов призова БСП, които в правната комисият се въздържаха от гласуване на предложение, да кажат колко според тях трябва да е субсидията, ако 1 лев на получен глас им се струва малко. Попитан дали рпедложението на ГЕРБ за драстично орязване на субсидията не е популистко, Горанов препрати към инициирания от екипа на Слави Трифонов референдум: \"Какво значи популизъм? Имаше референдум, на който участваха стотици хиляди български граждани, милиони.\" Според министъра най-естествената реакция е отново да се отвори този дебат. На въпрос защо се е стигнало да надписване на субсидиите, Горанов обясни, че различното в тълкуването на закона е начинът, по който се формира общата им маса и впоследствие как се разпределят.Запитан дали ще подаде оставка, както поискаха от БСП, Горанов отговори: „Този разговор е между мен и премиера. В момента, в който анализирахме и проведохме разговор, преценихме, че не се налага“.Той допълни, че БСП също тълкуват закона по този начин и няма как един финансов министър да понесе отговорност. Според него грешката е по-скоро техническа, отколкото политическа.", "date": "2019.06.08", "title": "Горанов: С премиера преценихме, че няма нужда да подавам оставка заради субсидиите. Грешката е техническа, не политическа"}
{"url": "https://offnews.bg/futbol/balakov-ostana-dovolen-vapreki-zagubata-ot-chehia-704949.html", "text": "Селекционерът на българския национален отбор по футбол Красимир Балъков остана оптимист, въпреки загубата от Чехия с 1:2 в квалификацията от Група А за Евро 2020.\"Трикольорите\" могат да бъдат доволни, че не записаха разгромно поражение, след като домакините създадоха доста положения пред вратата на Николай Михайлов и късметът беше на страната на \"лъвовете\".\"Доволен съм като цяло от футболистите. Нямахме късмет в отделни ситуации. А и чешкият отбор е доста класен. Като за първи мач съм доволен, само от резултата не.Не ритахме топката, а търсехме диагоналните пасове. Стараехме се да имаме по-чисти голови положения. Тези, които повиках в националния тим, имат място в него.Сърмов изигра перфектен мач. Иса даде всичко от себе си, вкара гол. Младите бяха по-притеснени, но времето е пред тях. Трябва да се възстановим възможно най-бързо и да се представим възможно най-добре срещу Косово\", каза Балъков.", "date": "2019.06.08", "title": "Балъков остана доволен въпреки загубата от Чехия"}
{"url": "https://offnews.bg/ikonomika/dvama-top-shefove-na-uber-napuskat-kompaniata-704953.html", "text": "Главният оперативен директор и главният маркетинг директор на Uber подадоха оставки.В съобщение на компанията главният ѝ изпълнителеn директор обяви, че преструктурирането на ръководството е, за да има той повече контрол върху всекидневните опрации.Решението идва месец след като Uber започна да се търгува на нюйоркската стокова борса с неубедителен старт.Акциите ѝ паднаха с 7,6% в първия ден от търговията, но оттогава цената им се покачи.", "date": "2019.06.08", "title": "Двама топ шефове на Uber напускат компанията"}
{"url": "https://offnews.bg/politika/na-partien-plenum-bsp-obsazhda-subsidiite-i-izbora-na-lider-704957.html", "text": "Заседание на партийния пленум БСП се провежда днес. Ръководството на левицата се събира седмица преди насрочения за 16 юни конгрес, който трябва да определи правила за директен избор на председател след оставката на Корнелия Нинова.На днешния пленум ще бъде обсъдена позицията на БСП по предложението на ГЕРБ партийните субсидии да бъдат намалени на 1 лев на получен глас.Ще бъдат дебатирани и резултатите от европейските избори на 26 май, на които левицата остана втора въпреки първоначалните прогнози за изборна победа, както и предстоящият през есента местен вот.Ще бъде обсъдена и подготовката за конгреса на 16 юни.Заседанието започва в 11 ч в централата на \"Позитано\".", "date": "2019.06.08", "title": "На партиен пленум БСП обсъжда субсидиите и избора на лидер"}
{"url": "https://offnews.bg/horoskop/horoskop-za-8-14-iuni-ot-antonia-mechkova-703446.html", "text": "До понеделник си дайте по-дълъг отдих, вероятни са грижи за тонизиране, не сте уверени в дела, макар че идеите ви са перспективни. Ако Овните имат любовни ядове, ще чуят доста съвети, но да действат според своите принципи и виждания. Вторник и сряда са за по-интензивно общуване, задават се пречки, но те са преодолими и не бива да ви отказват от замисленото. При трудности получавате подкрепа от искрени приятели, доизяснявате ситуациите и в петък си правите по-рационален план за действие. И да има критики, ще се справите.Вие също починете добре през уикенда. Ако имате лични и домашни грижи, дръжте се настрана от големи компании. От понеделник Телците се заемат с трудни задачи, ще упорстват подобаващо, но не са изключени и финансови проблеми. Бъдете стриктни и искрени при уреждането им, сряда е напрегната, а да спорите с близки не е уместно. Можете да разчитате на подкрепа, а и късметът ще ви се усмихне до петък, хвърлените усилия в работата няма да бъдат нахалост. Въпреки динамика не забравяйте усвояването на още умения.Влизате в по-динамичен период, не забравяйте пословицата: каквото си дроби човек, това сърба. Група Близнаци май са очаквали помощ от близки, но сега и при по-сериозни трудности ще разчитат главно на себе си. От понеделник до сряда бъдете по-пестеливи, в предишни дни сте допуснали излишни харчове или вече ще си платите за ред неизпипани детайли при организиране на дела, пътища. Ако има интриги, парирайте ги, да не вредят на старите приятелства. Ще се справите с предизвикателствата, за влюбени хубавото предстои тепърва.Периодът ви носи хубави делови шансове, затова от понеделник до четвъртък насочете внимание за оползотворяването им. При едни Раци те може да са свързани със срещи с влиятелни приятели, при други са белязани с доверието на нов шеф, оставя ги да действат по-самостоятелно. Ще се изявите, но в сряда бъдете по-тактични, не налагайте мнение, колкото и дълбоко да сте обмисляли нещата в бизнеса през уикенда. При мнозина прозира голяма неотстъпчивост и надменност, не са им от полза. Влюбените да спестят на избраника си спорове.За вас уикендът носи предизвикателства да пътувате и да се забавлявате, особено влюбените... Ако пък ви се налага да работите сега – ще предпочитате самостоятелни изяви. Лъвовете обичат лидерската роля и от понеделник ще привличат партньори, сътрудници в екипа си. Във вторник зареждате мнозина със своята енергия и ентусиазъм. Даже да има пречки, не се показвайте като диктатор и избягвайте спорове с хора, които отдавна ви следват и подкрепят. Четвъртък и петък подтикват към нови инициативи, планирайте стъпките си.През уикенда си чертаете делови и лични планове и сте наясно: изпълнението ще зависи от благосклонността на шефове, на влиятелни роднини. Е, Девите да направят каквото трябва и могат, така от понеделник ще привличат симпатии, помощ. Във вторник упорствате неотклонно по задачите, а успехите не бързат, затова през следващите дни не влизайте в разправии с близки, по-нататък ще приемат мнението ви, ще се обединят около плана ви. И фактът ще ви радва много, преодолявате и обективни пречки, и финансови проблеми, и интриги. Този уикенд ви настройва критично, притеснения има и вкъщи. От понеделник ще се справите с повечето проблеми, обаче разпределяйте своя бюджет най-разумно, за да избегнете бъдещи големи финансови грижи. Везните да бъдат много съсредоточени във всичко, с което се заемат, в сряда доста пестеливо ще говорят за намеренията си в личен и служебен план. Някои ще се върнат към стари идеи и съдружия още в четвъртък, други ще се нагърбят с отговорности на близки, сега искрен съвет ще им покаже най-добър изход от всеки проблем.Доста от знака не са най-доволни от делови резултати, но е редно през уикенда да се погрижат за тонуса си. Ако Скорпионите имат лични проблеми, да търсят решение и без да се уповават на чуждо мнение, а и да отделят повече внимание на избраника си. В понеделник-сряда атмосферата е напрегната, трябва да бягате от спор с околните и особено ако темата не ви засяга. Уреждайте точно финансови  и административни детайли, макар че в много случаи разчитате на покровителство от влиятелни хора. Ще ви дадат шанс, вие не се хвалете с него.През този период е редно да държите амбиции и емоции под контрол, не всичко върви според плановете и желанията ви. Стрелците може да станат мишена на колегиални интриги или пък попадат в екипи, където отношенията не ги удовлетворяват. От събота до вторник ще анализирате по-задълбочено нещата, усетът ви подсказва: има шанс да ги подобрите. В сряда поемате по-самостоятелни отговорности, дискретно предлагате решенията. Шефове ще ви подкрепят, но не бързайте да разчиствате сметки, проблемите имат история... Започващото 7-дневие е доста натоварено със задачи, не давайте необмислени обещания към клиенти, познати, близки. Козирозите имат печеливши идеи, но за някои е доста рано, други трябва да бъдат уредени точно и финансово, и административно в понеделник. Част от знака смятат да извлекат изгода зад гърба на партньори, но да не се изкушават, иначе вторник-четвъртък ще бъдат белязани с ядове. Ако смирите амбициите си в сряда, сътрудничеството ще бъде и ползотворно, и равностойно. В любовта не се впускайте в разни игри.Тези 7 дни изискват от вас търпение и подчертана предпазливост, уикендът не е подходящ да сипете обещания към близки и познати. Даже и да могат да изпълнят всичко казано, Водолеите още в понеделник ще се чувстват уморени и разочаровани, във вторник наистина ще си проличи, че се нагърбват с всички тежести в екипа си. Някои от знака са по-припрени, може и да не предвидят интриги в деловата сфера, нежелани изненади от избраника си. Четвъртък и петък позволяват да намалите темпото, да премислите плана си, да отдъхнете...Събота и неделя са за отдих и развлечения, но ако за вас носят делови шансове, няма да се колебаете да се хванете на мига с работа. Пред Рибите се очертават добри възможности за изява и печалби, но още в понеделник трябва да поемат доста от задачите на колеги, а и във вторник-четвъртък не е време да изясняват темата, иначе ще усложнят отношенията. В петък вече ще сложите на място нещата. Ако ядовете са били с най-близките и вкъщи, възцарява се хармония, желания и искания са приети. Значи благоразумното търпение си е струвало.", "date": "2019.06.08", "title": "Хороскоп за 8 – 14 юни от Антония Мечкова"}
{"url": "https://offnews.bg/futbol/arsenal-se-razdeli-sas-staklen-napadatel-704951.html", "text": "От Арсенал официално обявиха раздялата си с нападателя Дани Уелбек. Футболистът отдавна знаеше, че няма да остане на в редиците на \"артилеристите\".Уелбек така и не успя да се утвърди при лондончани, след като преди време беше закупен от Манчестър Юнайтед. Огромен проблем се оказаха и многото контузии, които го преследваха.Съвсем скоро се очаква Арсенал да обяви, че се разделя и с Петър Чех и Щефан Лихтщайнер. Халфът на \"артилеристите\" Аарън Рамзи пък си тръгва на 30 юни и ще премине в Ювентус.През изминалия сезон Уелбек записа само 8 мача в английската Висша лига и се разписа веднъж.", "date": "2019.06.08", "title": "Арсенал се раздели със стъклен нападател"}
{"url": "https://offnews.bg/112/teroristichen-akt-e-predotvraten-v-plovdiv-704956.html", "text": "Терористичен акт е бил предотвратен в Пловдив.Задържан е 16-годишен младеж, български гражданин. Арестуван е в четвъртък, преди да пристъпи към планирана атака.Очаква се следобед прокуратурата, ДАНС и МВР да изнесат данни по случая.По информация на bTV задържаният е от семейство, за което е имало данни, че може да се занимава с радикална дейност. При обиски е открита несглобена бомба, допълва БНР.В предаването \"Тази сутрин\" на bTV, в коментар на новината, финансовият министър Владислав Горанов съобщи, че преди около седмица в правителството е обсъждано, че ДАНС има данни да повишена заплаха от терористични нападения в Европа. България обаче не е била в списъка на застрашените държави.", "date": "2019.06.08", "title": "Терористичен акт е предотвратен в Пловдив"}
{"url": "https://offnews.bg/tenis/nadal-izglezhda-logichno-tova-da-e-poslednata-mi-sreshta-s-federer-704952.html", "text": "Бившият номер 1 в мъжкия тенис Рафаел Надал похвали швейцарската легенда Роджър Федерер за представянето му в тирнира от Големия шлем \"Ролан Гарос\". Испанецът победи Маестрото с 6:3, 6:4, 6:2 и се класира за финала, където ще се изправи срещу победителя от двойката Новак Джокович - Доминик Тойм.\"Целта ми е да продължавам в този дух. Опитвам и да се наслаждавам на свършеното. Надявам се имам още много време до края на моята тенис кариера.Разбира се постижението ми днес беше много важно за мен. Да съм на финал на \"Ролан Гарос\" отново, е особено специално на фона на нелеката ситуация около мен и травмите, които имах. В моите очи тази победа е много важна.Няма втори играч като Федерер на планетата. Играли сме много пъти един срещу друг. Винаги щом излизам срещу Роджър, очаквам най-добрата игра от него и се готвя да отговоря по същия начин. Изглежда логично това да е последната ни среща в Париж, това е реалността, тъй като годините минават.Всеки има своите малки проблеми. А годините ни се увеличават. Надявам се да не е последният път. Вярвам, че и двамата оценяваме подобни мачове.Споделяме една емоция на корта. Вярно, че остаряваме, но в същото време и двамата сме на полуфиналите на Откритото първенство на Франция. Щом сме тук, не може да мислим за отказване\", каза Надал.", "date": "2019.06.08", "title": "Надал: Изглежда логично това да е последната ми среща с Федерер"}
{"url": "https://offnews.bg/obshtestvo/tcitat-na-kamiu-se-padna-na-izpita-po-literatura-v-su-704958.html", "text": "Цитат на френския писател и философ Албер Камю се падна за тема на есето на кандидатскудентския изпит по български език и литература в Софийския университет, който се провежда днес.Зрелостниците разсъждават върху цитата „Човекът е единственото създание, което отказва да бъде, каквото е\" (Албер Камю). Падна се вариант 1 на теста.Изтеглена беше и контролна тема: „Нищо, което си струва да бъде научено, не може да бъде преподадено\" (Оскар Уайлд).Кандидат-студентите, подали заявление за явяване на изпита, са 1423.С успешно издържан изпит по български език и литература кандидат-студентите могат да изберат следните специалности:„Философия\", „Философия\" (на английски език), „Психология\", „Социология\", „Публична администрация\", „Културология\", „Библиотечно-информационни науки\", „Публични информационни системи\", „Комуникационен мениджмънт\", „Педагогика\", „Социални дейности\", „Неформално образование\", „Славянска филология\", „Българска филология\", „Балканистика\", „Румънска филология\", „Арменистика и кавказология\", „Предучилищна и начална училищна педагогика\", „Социална педагогика\", „Специална педагогика\", „Логопедия\", „Физическо възпитание и спорт\".С изпит по български език и литература и с изпит по история на България бъдещите студенти могат да кандидатстват в специалност „Право\".С изпит по български език и литература и с изпит по английски, френски, немски или испански език може да се кандидатства за специалност „Европеистика\", а с изпит по български език и литература и с изпит по английски, френски, немски, испански, италиански или руски език – в специалност „Регионално развитие и политика\".", "date": "2019.06.08", "title": "Цитат на Камю се падна на изпита по литература в СУ"}
