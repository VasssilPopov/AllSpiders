{"url": "https://offnews.bg/ikonomika/biudzhet-2020-6-7-rast-na-pensii-ot-1-iuli-srednata-stava-412-leva-714496.html", "text": "Правителството одобри законопроекта за бюджета на държавното обществено осигуряване за 2020 г., съобщи правителствената информационна служба.Предвижда се от 1 юли догодина пенсиите, отпуснати до края на 2019 г., да се увеличат с 6,7 на сто. Средният размер на пенсията ще достигне 412,28 лв. - т.е. с 31 лв. повече от 2019 г.От 1 юли 2020 г. минималният размер на пенсията за осигурителен стаж и възраст ще се повиши от 219,43 лв. на 234,13 лв. От същата дата ще нарасне и социалната пенсия за старост, която ще стане 141,63 лв.Максималният размер на получаваните една или повече пенсии се запазва на достигнатото през 2019 г. ниво от 1200 лв. Тази стойност ще се прилага за всички пенсии, без оглед на момента на отпускането им.Прогнозите са, че през 2020 г. средният осигурителен доход ще достигне 1063 лв., т.е. ще отбележи ръст от 7,8 на сто в сравнение с очакваната му стойност през настоящата година. Средногодишният брой осигурени лица се очаква да се увеличи на 2,796 млн.През 2020 г. за изплащане на пенсии са предвидени 10,576 млрд. лв. - със 729,1 млн. лв. повече в сравнение с очакваните разходи през настоящата година.Минималният осигурителен доход за самоосигуряващите се лица ще се повиши от 560 лв. на 610 лв., а за земеделските стопани от 400 лв. на 610 лв.Максималният размер на осигурителния доход се запазва 3000 лв.Не се променят и размерите на осигурителните вноски за фондовете на държавното обществено осигуряване, а също и съотношенията между осигурителите и осигурените лица.", "date": "2019.10.31", "title": "Бюджет 2020: 6,7% ръст на пенсии от 1 юли, средната става 412 лева"}
{"url": "https://offnews.bg/politika/kmetat-na-budapeshta-kojto-razbi-kandidata-na-orban-sofiantci-glasu-714495.html", "text": "Новият кмет на Будапеща Гергей Карачон, който разби на местните избори в унгарската столица кандидата на премиера Виктор Орбан, призова софиянци да гласуват за Мая Манолова на балотажа в неделя.Карачон, който авторителни западни анализатори определят като \"светлия лъч надежда за Източна Европа\", записа видеообръщение в подкрепа на Манолова.Ето и текста на обръщението Благодаря на кмета на свободна Будапеща Гергей Карачон за подкрепата. Приятелите на Борисов г-н Орбан и г-н Ердоган едва ли са много щастливи, но кметовете на свободните вече градове се подкрепят и аз вярвам, че София в неделя ще бъде също толкова свободна и горда колкото Будапеща, каза Манолова на пресконференция днес. ", "date": "2019.10.31", "title": "Кметът на Будапеща, който разби кандидата на Орбан: Софиянци, гласувайте за Манолова"}
{"url": "https://offnews.bg/evropa/ek-shte-raboti-s-ogranicheni-pravomoshtia-ot-utre-714491.html", "text": "Европейската комисия под председателството на Жан-Клод Юнкер преминава от утре в режим на ограничени правомощия с изтичането на мандата й. Това отбеляза днес говорител на комисията, цитиран от БТА.Целта остава от 1-ви декември в длъжност да встъпи комисията под председателството на Урсула фон дер Лайен. За да се случи това, ще бъде необходимо съставът на новата комисия да бъде утвърден от Европейския парламент. Все още Фон дер Лайен преговаря с Великобритания и Румъния да представят кандидати за еврокомисари.От утре действащата комисия ще има правото да решава само неотложни задачи, но няма да се произнася по чувствителни и политически въпроси, които ще засягат работата на екипа на Фон дер Лайен. Комисията временно няма да може да представя законодателни предложения.През ноември ЕК ще се занимава само с обикновени всекидневни административни задачи. Представители на комисията ще продължат да участват в междуинституционалните преговори за ново законодателство, поясни говорителят.", "date": "2019.10.31", "title": "ЕК ще работи с ограничени правомощия от утре"}
{"url": "https://offnews.bg/interviu/adv-ekimdzhiev-izpraveni-sme-pred-diktatura-kakvo-znachenie-ima-dal-714446.html", "text": "Адв. Екимджиев, Вие сте един от най-знаковите правозащитници и видна фигура на гражданското общество. Защо подкрепихте Мая Манолова за изборите?Действително за мен свободата и демокрацията са кауза и вдъхновение, затова винаги досега съм подкрепял синята идея и съм гласувал за демократичната десница. Сегашната ситуация обаче е тревожна. Партия ГЕРБ, която се самоопределя като дясна партия, застрашава демокрацията, Републиката, застрашава всички нас с диктатура и с авторитаризъм, особено притеснително е назначението на новия главен прокурор Иван Гешев, с който приключва подчиняването на съдебната система от Борисов и Пеевски, а съдебната система е единствената, която може да ни брани от техния произвол. Затова смятам, че сега е моментът, когато всички ние свободни и действително демократически мислещи хора в България да се обединим за едно прагматично и умно решение, и да потърсим промяната, която може да започне от София. Единственото лице на промяната, ако щете единственият инструмент на нас, гражданите, за да направим тази промяна, е Мая Манолова. Не е необходимо да харесваме Мая Манолова, за да направим този разумен избор, аз също не я харесвах за партиен функционер, но не мога да си кривя душата, че като омбудсман тя направи чудеса и вярвам, че може да продължи да ги прави и като кмет. Много хора биха казали, че това са второстепенни детайли, а големият сблъсък е синьо и червено, ляво и дясно. Вие приемате ли такова разделение?Категорично не, защото тези цветове, тези понятия в България са толкова флуидни, толкова аморфни. В края на краищата, когато нашите права и ние сме застрашени от диктатура, какво, по дяволите, е значението дали тази диктатура е лява или дясна. Не е ли сблъсъкът ценностен и цивилизационен, дали ще изберем една демокрация и европейска държава, въпреки че ГЕРБ се наричат европейска партия, знаем как действат и какви са и каква е действителната им същност или като наистина свободни, разумни, далновидни граждани ще проявим една коалиционна култура, за да избегнем затвърждаването на този авторитаризъм за пореден път.Достатъчно е да си припомним, че в сходна ситуация само преди месеци демократично настроените граждани в Унгария, в Русия успяха да постигнат забележителни пробиви в диктаторските системи на Орбан и на Путин чрез така нареченото умно гласуване, всички те се обединиха независимо от съществените различия помежду им, говоря за опозиционни партии и движения, и успяха да вземат Будапеща и още няколко ключови града в Унгария. Изключително високи резултати опозицията - чрез този начин на гласуване - постигна в Путинова Русия. С подобен начин на гласуване беше преборен кандидатът на Ердоган в Истанбул. Защо ние да робуваме на клишета и на измислени партийни идиогеми и противопоставяния, след като наистина въпросът е ценностен и цивилизационен. Искаме ли диктатура или ще продължим да отстояваме тези завоевания, които с кръв, пот и сълзи постигнахме последните 30 години? Мая Манолова имаше много остро изказване срещу назначението на Гешев и обяви, че подкрепя протестите. Отношението към назначението на Гешев ли е най-важна разделителна линия сега?Аз съжалявам, че Мая Манолова толкова късно направи и показа своята позиция, защото имаше нелепи твърдения, че тя е алтернативен кандидат на Пеевски и какви ли не други опорки. Това е една от разграничителните линии, защото се знае как беше назначен Сотир Цацаров, знае се как той подобно на някакъв монарх вече си осигурява едно династично наследство в лицето на Гешев. По-информираните и наблюдателни хора знаят прокуратурата подчинена на Цацаров чии интерес действаше. Как действаше тогава, когато имаше конфликт между Пеевски и Борисов, и как действаше тогава, когато те си другаруват и разпределят безконфликтно нашия ресурс. Така че очевидно отношението към прокуратурата показва какво е отношението на Мая Манолова към тандема Пеевски-Борисов. Да сме чули някаква критика от страна на Йорданка Фандъкова относно назначението на новия главен прокурор или на някой друг кандидат от ГЕРБ или на БСП? Много интересно каква позиция биха заели Демократична България, които излезе, че държат ключа към балотажа. Вие като юрист и правозащитник, който отдавна следи тези процеси, оставали ли сте с впечатлението, че съдебната реформа и чистото правосъдие е основна кауза на Демократична България, заради която биха заложили всичко, или това е било ход за нещо друго, така че да постигнат други политически цели?Една партийна реформа не може да се ограничава само до съдебна реформа, въпреки че знаем формулата на Моника Маковей - \"Оправете съдебната система и тя ще оправи всичко останало\". Да, съдебната реформа има ключово значение, но тя може да бъде само един акцент в една партийна програма и в края на краищата всяка партия би трябвало да се стреми към властта, защото именно чрез участието си във властта тя може да реализира своите приоритети и да реализира обещанията, които е отправила, и обещанията, както и приоритетите, които е заявила пред своите привърженици. От тази гледна точка, според мен, за съжаление, позицията на моите съидейници от Демократична България - визирам Радан Кънев и позицията на Борислав Игнатов, които отказаха подкрепа на Мая Манолова - е принципна, но е недалновидна. За съжаление, показваме една политическа незрялост и липса на коалиционна култура, без която не бихме могли да постигнем този пробив, за който говоря, един решаващ за демокрацията и за Републиката момент, какъвто е сегашният. Това, с което бих искал да завърша е, че не ми се иска да пропускаме този невероятен шанс, който имаме промяната да тръгне от София, не ми се иска четири години от нашия живот и от бъдещето на нашите деца да бъдат подарени ей така с лека ръка на Пеевски и на Борисов само защото може би се страхуваме от последиците, които имаше предишният коалиционен компромис на хората от Демократична България именно с Борисов.Предишната коалиция беше \"историческия компромис\" с ГЕРБ. След като се довериха на Бойко Борисов, знаейки неговите методи. Имайки предвид неговия властови ресурс да извива ръце и да изнудва. Интересно от какво се притесняват сега, след като Мая Манолова очевидно нито има такива характерови особености, нито има властови ресурс, с който да ги поставя в унизителното положение, с което ГЕРБ ги постави. Излиза, че те са по-склонни да се коалират с човек с криминално минало и с подобно прийоми, отколкото с един човек, с когото имат само идейни различия, при това преодолими - дотолкова, доколкото Мая е граждански кандидат. ", "date": "2019.10.31", "title": "Адв. Екимджиев: Изправени сме пред диктатура. Какво значение има дали тя е лява или дясна?"}
{"url": "https://offnews.bg/temida/sinat-na-zam-oblastna-upravitelka-e-sred-obviniaemite-za-pogromite-v-714498.html", "text": "Районната прокуратура в Кърджали привлече като обвиняеми 5-има младежи, които в нощта на 29 октомври трошиха прозорци и врати, разпиляха стотици автомобилни гуми по централната улица в Черноочене, и палиха контейнери за смет.Съобщението е от пресцентъра на Апелативната прокуратура в Пловдив. Вчера обаче нито от полицията в Кърджали, нито от прокуратурата имаше информация за разкрити извършители и арести. За задържаната група говореха само в Черноочене.Сред вандалствалите, вече с обвинения, са и синът на заместник-областната управителка от ГЕРБ Леман Али, племенник на съпруга й и синът на неуспелия кандидат за кмет на общината Ниязи Раиф. Тази сутрин 100-ина жители на Черноочене се струпали пред кметството и настоявали за оставката на Леман Али.„Хората са обезпокоени от станалото. Посрещнаха ме пред сградата на администрацията и поискаха да направя необходимото, за да бъде отстранена г-жа Али от поста й на държавен служител, но това не е в моите правомощия“, каза кметът Айдън Осман.Той посочи, че има съмнения дали изобщо синът на заместничката на областния управител е бил задържан, или по-скоро го „покриват“. Синът й Мерт е на 21 години и е студент в Стара Загора. Говорителката на прокуратурата в Кърджали Димитрина Делчева не можа да потвърди или да отрече дали Мерт е бил открит и задържан, или задочно е получил обвинение, но повтори официалното съобщение за повдигнатите на 5-има души обвинения и наложената им мярка за неотклонение.Още преди изборите Леман Али е била в годишен отпуск, а после и в болнични, които продължават и до днес, тя не е в кабинета си в областната управа в Кърджали. В областната администрация не очакват тя да бъде отстранена от поста си, тъй като \"това би било в услуга на ДПС\".Обвиняемите са на възраст от 20 до 29 години. В официалното съобщение е отбелязано, че те са счупили стъклата на сградата на кметството в село Житница. Кметът на Черноочене възприема това като персонална атака срещу него, тъй като това е родното му село.Вандалите са вилнели и в Дядовско, там повредили входна двукрилна врата на сградата на бившето училище „Иван Вазов“. В село Минзухар, също на територията на община Черноочене, те потрошили стъкла на входна врата и на прозорци на сградата на кметството. В село Средново повредили входната врата на офис на физическо лице, което е престъпление по чл. 216 ал. 1 от Наказателния кодекс.Петиматата обвиняеми са били задържани за 24 часа, след което на всеки един от тях е наложена мярка за неотклонение „гаранция“ в размер на 1 000 лева.В Районната прокуратура в Кърджали е образувано отделно досъдебно производство за унищожаване на чужди вещи в Черноочене. Там са установени срязани гуми на два автобуса /училищните/ и изгорял контейнер за смет /вероятно този пред общинската сграда/. Все още за въпросните золуми няма повдигнати обвинения, тъй като и в момента продължават процесуално-следствените действия за установяване на авторството им.Срокът на разследването по досъдебните производства е 2 месеца, уточняват от прокуратурата.Не закъсня и партийната реакция за погромите - общинският съвет на ДПС в Черноочене разпространи декларация, в която конкретно посочва привърженици на ГЕРБ като извършители на престъпните посегателства. „Общинският съвет на ДПС в Черноочене не приема опитите на ГЕРБ за правене на политика чрез насаждане на омраза между жителите на община Черноочене. Най-ярък пример в тази насока е грозната предизборна кампания на кандидата за кмет на ПП ГЕРБ, която беше лишена от идеи и изпълнена с провокации и клевети“, е подчертано в текста с характерната за партията лексика.Не липсва и негативна партийна оценка на местната полиция: „Ненавременните действия на служителите на реда в ПУ – Черноочене по време на цялата предизборна кампания, спомогнаха на извършителите да подхранват чувството си за безнаказаност, което и без това им е закърмено от покровителите“, е отбелязано в декларацията.Избралите да симпатизират и подкрепят друга партия извън регионалния монополист ДПС са определени като „политически номади“ и са призовани „да уважават волята на Негово величество избирателя“.", "date": "2019.10.31", "title": "Синът на зам.-областна управителка е сред обвиняемите за погромите в Черноочене"}
{"url": "https://offnews.bg/politika/manolova-fandakova-i-borisov-umirat-ot-strah-te-niamat-pozitcia-za-g-714489.html", "text": "Призовавам президента на България Румен Радев да чуе гласа на гражданите и да не подписва указа за назначаване на Иван Гешев за нов главен прокурор, заяви независимият кандидат за кмет на София Мая Манолова на пресконференция днес в предизборния й щаб.\"Позицията ми по отношение на избора на новия главен прокурор не е от вчера, не е заявена в края на кампанията, не е чак сега, а е пак сега\", каза Манолова и уточни, че за първи път в рамките на предизборната кампания е заявила становището си на 3 октомври в интервю за в. \"Капитал\", което е публикувано седмица по-късно.\"Казвам го за тези, които се крият и нямат позиция по този изключително важен за българските граждани избор. Казвам го за Йорданка Фандъкова и за Бойко Борисов, които умират от страх\", заяви още Манолова. \"Призовавам Борисов да слезе от джипа и да внесе в парламента обещаните предложения за довършване на съдебната реформа\", допълни кандидатът за кмет. На пресконференцията днес в предизборния щаб беше показано  на Будапеща Гергей Карачон до Мая Манолова, в което той изразява подкрепата си за нея. Проевропейски настроеният градоначалник нанесе първа изборна загуба на Виктор Орбан за последните десет години.„Сигурен съм, че това, което гражданите на Будапеща успяха да постигнат, ще постигнат и гражданите на София. Затова призовавам в неделя да излязат и да гласуват за опозиционния кандидат Мая Манолова, за да може и София да бъде по-свободна, по-солидарна, по-зелена и по-европейска.“, казва Карачон във видеото си.„Благодаря на новоизбрания кмет на свободна Будапеща Гергей Карачон за подкрепата. Приятелите на Бойко Борисов Виктор Орбан и Ердоган едва ли са щастливи, но кметовете на вече свободните градове Будапеща и Варшава се подкрепят и вярвам, че София в неделя ще бъде също толкова свободна и толкова горда, колкото Будапеща\", каза Мая Манолова.\"На всички езици думата \"свобода\" означава едно и също - отхвърляне на едноличната власт. Преди три седмици гражданите и партиите, които искаха промяна в Будапеща се обединиха. Обединиха се леви, десни, центристи, зелени и победиха едноличното управление на Орбан\", каза още тя.Манолова подчерта, че София е пред същия избор и „за да победим, за да постигнем победа, трябва да изоставим партийните си пристрастия, да се изправим и заедно да защитим свободата, върховенството на закона, демокрацията и правата на българските граждани\".\"Тази победа на партиите, които искат промяна и на гражданите в Будапеща е знакова. Знакова е и подкрепата, която получавам от Гергей точно в този момент. Тя е изключителна ценна, защото 38 хил. гласа са абсолютно преодолима разлика Трябва да се изправим, да излезем и да гласуваме в неделя, за да постигнем морална победа над контролирания, над купения, над корпоративния вот\", допълни Манолова.Тя отново заяви, че е готова за дебат с настоящия кмет на София и кандидат за четвърти мандат от ГЕРБ Йорданка Фандъкова:\"Потвърдих три покани за дебат в рамките на тази седмица - на бТВ, на БНТ, на \"Спаси София. Човекът, който се крие и бяга от дебат е Фандъкова. Честно, справедливо и редно е това да се знае от столичани.\"", "date": "2019.10.31", "title": "Манолова: Фандъкова и Борисов умират от страх. Те нямат позиция за Гешев (видео)"}
{"url": "https://offnews.bg/tehnologii/vivacom-demonstrira-5g-v-realnata-si-mrezha-714556.html", "text": "VIVACOM провежда успешни тестове на 5G в реалната си мрежа и е готова технологично за старта й. Това стана ясно на специално събитие, на което телекомът демонстрира възможностите си за преминаване към мрежата от пето поколение. Компанията благодари за конструктивен диалог с Министерството на транспорта, информационните технологии и съобщенията и Комисията за регулиране на съобщенията относно освобождаването на необходимия честотен ресурс, който да даде възможност за изграждане и развитие на мрежата още през 2020 г.„5G - това е висока скорост, огромен капацитет за свързване на устройства, пренебрежимо малко времезакъснение, което допринася за светкавичен пренос на огромни обеми данни. Мрежата е в основата на пет генерални промени – тя осигурява повишена продуктивност, предвидимост и управление на процесите, неограничен брой свързани устройства, възможност за развитие на нови индустрии, сегментиране на мрежата“, разказа главният технически директор Радослав Златков.Предимствата на мрежата от ново поколение са огромни- тя ще допринесе за автоматизация на производствения цикъл, за масово развитие на умните градове и техните основни характеристики като видеонаблюдение, контрол на трафика, мониторинг на околната среда, умно паркиране, умно сметоизвозване. Ще направи реалност умния дом. И още – благодарение на 5G мрежата дигитализация на образованието ще стане факт чрез масова достъпност от различни географски точки. Огромно е приложението на 5G мрежата и в развлекателната индустрия- правене на музика от разстояние, гейминг, използване на добавена и виртуална реалност.В лабораторни условия VIVACOM постигна скорост 2 104 Mbps в 5G мрежата си.Повече от 100 души присъстваха на събитието, което се проведе пред сградата на VIVACOM. Гостите, сред които вицепремиерът по икономическата и демографската политика Мариана Николова, министърът на транспорта, информационните технологии и съобщенията Росен Желязков, министърът на образованието и науката Красимир Вълчев, председателят на КРС Иван Димитров наблюдаваха в реално време три демонстрации от три различни географски точки, чрез които се увериха във функционалността на 5G мрежата на VIVACOM.Като продължение на инициативата за дигитализация на обучението в училище Образование 4.0 VIVACOM демонстрира приложението на 5G в сферата на образованието – бърза връзка, възможност за свързване на много устройства, нулево забавяне на преноса на данни. Гостите проследиха как протича дигиталното дистанционно обучение с помощта на учители и ученици, разположени на различни места. Урокът се проведе чрез интерактивна дъска и таблети и доказа възможностите и приложимостта на дистанционното обучение в реалния учебен час.Гостите на събитието присъстваха и на концерт на живо като проследиха как се прави музика от разстояние с възможностите на 5G мрежата. Популярните изпълнители Любо Киров и Павел и Венци Венц, които бяха разположени на различни географски локации, изпяха най-новия си хит „Не бих могъл“ в синхрон и без никакво забавяне на звука и картината, каквото е невъзможно с настоящите мрежи.Зашеметяваща беше и третата демонстрация - свободно падане от 1000 м., което гостите наблюдаваха през VR очила благодарение на светкавичния пренос на данни и капацитета на 5G мрежата на VIVACOM. Скокът с висока доза адреналин беше изпълнен от Веселин Овчаров – поставил множество световни рекорди в парапланеризма, специално за гостите на събитието.", "date": "2019.10.31", "title": "VIVACOM демонстрира 5G в реалната си мрежа"}
{"url": "https://offnews.bg/medii/vankata-stava-meteorolog-a-stcenaristite-vodeshti-v-novata-tv-7-8-714493.html", "text": "Шоуменът политик Слави Трифонов разкри програмната схема на стартиращата си след дни телевизия \"Седем осми\" (ТВ 7/8).Програмата на медията е разделена на два блока - сутрешен и вечерен. Сутрешният започва в 7:00 и завършва в 12:00 часа и ще предлага повторения на вечерните предавания.Вечерният блок е с начало 19:00. В него освен анонсираното вече \"Вечерно шоу на Слави Трифонов\" (22:00-22:55), свои предавания ще имат сценаристите на Трифонов и Камен Воденичаров. Шоуто на Воденичаров ще се казва \"Вечерта на...\" и в първите предавания ще са посветени на Мария Илиева, Ку-ку бенд и Северозапада.Лице в новата телевизия ще и е реквизиторът от \"Шоуто на Слави\" Ванката - Иван Атанасов. Зрителите този път ще го видят в ролята на метеоролог. Телевизията ще излъчва и коментарно-публицистично предаване с познатото име \"Студио Хъ\", както и развлекателно-информационен блок TV DIGEST.Публикуваме цялата програма на ТВ 7/8:По", "date": "2019.10.31", "title": "Ванката става метеоролог, а сценаристите - водещи в новата ТВ 7/8"}
{"url": "https://offnews.bg/politika/predi-balotazhite-partiite-sa-poharchili-1-780-194-leva-za-medijno-otr-714504.html", "text": "Преди балотажите партиите и коалициите са похарчили общо 1 780 194 лв. (без ДДС) за медийно отразяване, показваМониторингът обхваща 43 национални и регионални медии – 11 телевизии, 3 радиостанции, 16 вестника и 13 информационни сайтове и агенции, договорите сключени от тях и публикувани в интернет страниците им. За участниците, регистрирани в Централната избирателна комисия, в наблюдението са включени и договори за местно отразяване (в това число и като част от местни коалиции).На първо място по привлечени средства отново е обществената БНТ с 304 146 лв. (без ДДС), следвана от Nova с 259 257 лв. (без ДДС) и btv – 155 532 лв. (без ДДС). Сред първите пет медии се нарежда телевизия Канал 3.От печатните медии най-предпочитан продължава да е в. 24 часа - с приходи от 126 972 лв. (без ДДС).Участниците, които имат най-голямо увеличение на средствата, вложени за медийно отразяване, са БСП за България, ГЕРБ, ИК за Мая Манолова и Атака.ВМРО – БНД отново, както и през цялата кампания, е инвестирал най-много средства – 318 381 лв. (без ДДС). Няма промяна и в следващите участници – БСП за България с 263 605 лв. (без ДДС) и Атака със 155 168 лв. (без ДДС).Управляващите от партия ГЕРБ вече са на пето място със 138 652 лв. (без ДДС), непосредствено след ДПС.Институтът за развитие на публичната среда ще представи окончателни данни за договорите за медийно отразяване на политическите субекти следващата седмица.", "date": "2019.10.31", "title": "Преди балотажите партиите са похарчили 1 780 194 лева за медийно отразяване"}
{"url": "https://offnews.bg/temida/kmetat-na-nesebar-ostava-za-postoianno-v-aresta-714506.html", "text": "Тази вечер Апелативният специализиран съд остави за постоянно в ареста избрания за четвърти мандат кмет на Несебър Николай Димитров.Избраните за общински съветници Георги Георгиев и Петър Тодоров също остават в ареста - те, заедно с кмета на Несебър, са обвинени за купуване на гласове като организирана престъпна група.На Атанас Япаджиев и Константин Лефтеров съдът не наложи мярка и от тази вечер те са на свобода.Николай Димитров беше задържан на 23 октомври, заедно с още четирима души - кандидати за общински съветници.В неделя Димитров беше избран за кмет на Несебър на първи тур, въпреки че се намираше в ареста.Пред съда днес Димитров заяви, че никога не се е срещал с главния свидетел по делото, подал сигнал до органите на реда, както и че никога не е уговарял и участвал в схема за купуване на гласове.В Несебър разследващи са иззели документи от общината и една от общинските фирми - БКС. Според данните и доказателствата, с които разполагат от прокуратурата, част от купените гласове са от служители на тази общинска фирма, съобщава БНТ.", "date": "2019.10.31", "title": "Кметът на Несебър остава за постоянно в ареста"}
{"url": "https://offnews.bg/zdrave/paratcetamolat-opasen-pri-bremennost-714501.html", "text": "Учени от Университета \"Джон Хопкинс\" откриха връзка между приемането на парацетамол през бременността и повишения риск от развитие на аутизъм и Синдром на дефицит на вниманието и хиперактивност (СДВХ), съобщава MedikForum.Експертите установили повишен риск от двете разстройства при използване на парацетамол, след като изследвали проби от пъпната връв. Децата, до които е достигал този медикамент чрез нея, два пъти по-често проявявали едно от двете много разпространени разстройства, а в някои случаи и двете.Първите опити на науката да установи причината за аутизма са били правени още през 1994 година. Тогава става популярно псевдопроучването, според което аутизмът е свързан с комбинираната ваксина против морбили, паротит, рубеола. Този анализ, макар и по-късно отречен от научната общност, става основа за възникване на антиваксърското движение.Това е и причината учените да бъдат предпазливи при подобни твърдения. Специалистите от \"Джон Хопкинс\" посочват в изводите си, че тяхното изследване има няколко ограничения и поради това няма абсолютни доказателства, че дадените разстройства не са резултат от наследственост, генетика и други външни фактори, а произтичат само от въздействието на парацетамола. Експертите съветват жените да не се отказват от този препарат, ако е препоръчан от лекар.", "date": "2019.10.31", "title": "Парацетамолът - опасен при бременност?"}
{"url": "https://offnews.bg/tenis/strahoten-grigor-dimitrov-pregazi-dominik-tijm-i-se-klasira-za-1-4-fi-714500.html", "text": "Григор Димитров отново ни даде повод за радост! Най-добрият ни тенисист се класира за 1/4-финалите на турнира от сериите Мастърс 1000 в Париж, след като победи по категоричен начин поставеният под номер 5 в света Доминик Тийм с 6:3, 6:2.Това беше пети сблъсък между двамата, като Гришо записа трети успех. Любопитен е фактът, че в предишните два пъти, когато Димитров побеждава Тийм впоследствие печели и трофея (Бризбън 2017, Лондон 2017). Дано тази късметлийска линия продължи.В първия сет всичко се реши след един единствен пробив в полза на Димитров, който падна в четвъртия гейм. След това двамата си спечелиха всички подавания. Българинът сервираше изключително добре и не даде шансове на неговия противник да пробие подаването му.Втората част започна отлично за Димитров, който проби австриеца още в третия гейм, а след това стигна до още един пробив и в петия. До края българинът си спечели подаванията и стигна безпроблемно до успеха.На 1/4-финалите в надпреварата Григор ще срещне Кристиан Гарин, който по-рано днес победи Жереми Шарди с 6:7(4) 6:4 7:6(6) след близо два часа и половина игра. Димитров и французинът не са изправяли един срещу друг до момента.", "date": "2019.10.31", "title": "Страхотен! Григор Димитров прегази Доминик Тийм и се класира за 1/4-финалите в Париж"}
{"url": "https://offnews.bg/sviat/naj-malko-65-zaginali-pri-pozhar-vav-vlak-v-pakistan-714463.html", "text": "Най-малко 65 души са загиналите, а 40 ранените, след като тази сутрин е избухнал пожар в пътнически влак в Пакистан, съобщи АФП.До момента са разпознати 18 души, заяви Ясмин Рашид, шеф на здравните власти в централната провинция Пенджаб, допълва БТА. заяви, че останките на 18 души от загиналите са разпознати до момента. Причината за пожара е газова бутилка, внесена от пътници, за да си приготвят храна по време на пътуването, която експлодирала. Огънят обхванал най-малко три вагона, а пътниците започнали да скачат в движение. Броят на загиналите може да се увеличи, защото има съмнение, че хора са останали в пламналите вагони. Започнало е разследване как е била допусната газовата бутилка във влака, тъй като качването на подобни предмети е забранено.", "date": "2019.10.31", "title": "Най-малко 65 загинали при пожар във влак в Пакистан"}
{"url": "https://offnews.bg/zdrave/bezplatni-pregledi-za-mazhe-v-umbal-sveti-georgi-714461.html", "text": "Под надслов MOVEMBER през целия месец ноември Клиниката по урология на УМБАЛ „Свети Георги” организира безплатни профилактични прегледи за мъже за ранно откриване и лечение на заболяванията на простатната жлеза и тестисите.Прегледите ще се извършват от 1 до 30 ноември след 13:30 ч. в Клиниката по урология, която се намира на 9-ия етаж в Хирургичния блок на бул. „Пещерско шосе” №66 – База 2 на УМБАЛ „Свети Георги”. Всички желаещи да бъдат прегледани трябва да се запишат предварително на тел. номер 032 602 782 от 10:00 до 12:00 ч.Заболяванията на мъжката полова система традиционно и дълго време са били пренебрегвани, подценявани както от самите мъже, така и от обществото и здравните системи, за разлика от множеството скринингови програми за заболявания при жените.Според статистиката болестите, които са предмет на кампанията през месец ноември, заемат водещо място в структурата на онкологичната заболеваемост. По данни на Националния раков регистър за 2015 г. простатният карцином заема второ място сред всички онкологични заболявания при мъжете и е на първо място при мъжете над 75-годишна възраст. Туморите на тестисите, макар относително редки, заемат челната първа позиция от всички злокачествени новообразувания при мъжете във възрастта от 15 до 44 години.Откриването на пациентите, които са в начални стадии на развитие на заболяванията, осигурява възможност за излекуване, висока преживяемост, липса на ракова болка и други специфични усложнения, смятат уролозите от УМБАЛ „Свети Георги”.Инициативата MOVEMBER стартира през 1999 г. с основна цел да провокира обществото към фокусиране върху проблемите на мъжкото урологично здраве. Понастоящем това е ежегодно събитие през месец ноември в много страни по света, включващо благотворителност, ангажираност на неправителствени организации, лекарски колективи, медии и общественици. Символът и идеята на MOVEMBER са познати и утвърдени в българското общество повече от 7 години.В Клиниката по урология на УМБАЛ „Свети Георги” – Пловдив през 2012 г. за първи път е проведена мащабна кампания, при която са прегледани 817 мъже. Втора кампания е организирана през 2013 г. През 2018 година чрез инициатива на Асоциацията на студентите медици към Медицински университет – Пловдив е проведено отново скринингово и информационно събитие MOVEMBER с участието на пловдивски уролози, включително от УМБАЛ „Свети Георги”.", "date": "2019.10.31", "title": "Безплатни прегледи за мъже в УМБАЛ \"Свети Георги\""}
{"url": "https://offnews.bg/futbol/levski-ne-sreshtna-problemi-sreshtu-dunav-714509.html", "text": "Левски победи Дунав с 2:0 в двубой от 14-ия кръг на Ефбет Лига. В 15-ата минута вратарят на гостите Благой Макенджиев си отбеляза автогол, а в 22-ата Холмар Ейолфсон удвои с глава, след като засече центриране от корнер на капитана Живко Миланов.Исландецът надскочи своите противници и прехвърли стража на Дунав. \"Сините\" удариха общо четири греди, което им попречи да се поздравят с по-убедителна победа.След този успех 26-кратните шампиони събраха 32 точки и си върнаха второто място в класирането, като отборът е на четири пункта зад лидера Лудогорец. Столичани имат равни точки и с третия в таблицата тим на Локомотив Пловдив.В 26-ата минута Франко Мазурек удари горната греда с техничен изстрел от границата на наказателното поле, след като Дени Алар му подаде с пета. Аржентинецът прехвърли вратаря на гостите, който хвана топката пред голлинията, след като рикошира преди това в крака му и рискуваше да си отбележи втори автогол. Паулиньо в 35-ата минута и Алар в 40-ата минута пропуснаха да направят резултата класически.В 85-ата минута Станислав Иванов стреля от близо, а Макенджиев успя да спаси. При добавката Алар също стреля, но стражът на гостите с двете ръце изби топката в напречната греда. До самия край домакините имаха още два чисти шанса от които не вкараха нито един.Петър Хубчев бе направил две промени от успеха с 2:1 над Арда. Голмайсторът Найджъл Робърта бе заменен от Дени Алар. Другият най-резултатен играч на \"сините\" Станислав Иванов стартира вместо Филипе Нашименто.Левски: Миятович, Ейолфсон, Миланов (88 - Каргас), Мазурек (62 - Петков), Паулиньо, Тиам, Горанов, Райнов, Рейш, Алар, Иванов (85 - Димитров)Треньор: Петър ХубчевДунав: Макенджиев, Николов, Исаевски, Милчев, Костадинов, Щерев, Лазаров, Димов (77 - Кавалканте), Христов (59 - Селеменев), Ковачев, АхмедовТреньор: Людмил Киров", "date": "2019.10.31", "title": "Левски не срещна проблеми срещу Дунав"}
{"url": "https://offnews.bg/vitc-na-denia/vitc-na-denia-31-oktomvri-714468.html", "text": "Най-хубав Хелоуин си изкара Гошко от седмия етаж, който се маскира като домоуправител и обиколи блока за месечната такса.", "date": "2019.10.31", "title": "Виц на деня - 31 октомври"}
{"url": "https://offnews.bg/politika/kabinetat-predlaga-lili-ivanova-za-pozhiznena-pensia-714477.html", "text": "Правителството дава пожизнени парични награди на осем творци за изключителни постижения и цялостен принос в областта на културата, сред които е и примата на българската естрада Лили Иванова, съобщиха от МС. Това става дни след като Лили обяви подкрепата си за кандидата за кмет на София Йорданка Фандъкова. Предложението е на министъра на културата Боил Банов. Държавни парични награди за изключителните им постижения и за цялостния им принос в областта на културата се предоставят на:Проф. Анатоли Кръстев - музикант и педагог; Анжел Вагенщайн - режисьор и сценарист; Андрей Дреников - композитор и музикант; Георги Дюлгеров - режисьор и сценарист; Иван Стайков - музикант и поет; Иван Иванов - поет; Лили Иванова - поп-изпълнител и артист; Христо Ганев - режисьор и сценарист. ", "date": "2019.10.31", "title": "Кабинетът предлага Лили Иванова за пожизнена пенсия"}
{"url": "https://offnews.bg/medii/balgaria-pak-shte-uchastva-v-evrovizia-714505.html", "text": "След едногодишно отсъствие от \"Евровизия\" България отново ще има свой представител на международния музикален конкурс. Българската национална телевизия е постигнала споразумение за публично-частно партньорство за финансиране на участието, обявиха тази вечер от медията.Българският представител в Ротердам ще бъде обявен на 25 ноември на съвместна пресконференция на БНТ и нейните партньори в проекта.В българското участие на „Евровизия“ 2020 ще се включат продуцентски компании от България и Великобритания, твърди  генералният директор на БНТ Емил Кошлуков.С преструктурирането на участието на страната ни на \"Евровизия\" \"фокусът ще падне върху осигуряването на дългосрочно развитие на изпълнителите след изявата им на конкурса и предоставяне на международна платформа за развитие на творческите индустрии в България\", обявиха от държавната телевизия.Надеждите на продуцентите са, че \"с новия подход ще се намери дългосрочен механизъм за гарантиране на бъдещето на българското участие в „Евровизия“. Така конкурсът ще се превърне във възможност за популяризиране на България в Европа и в цял свят в положителен контекст.\"„Евровизия“ е международен песен конкурс, който се провежда се без прекъсване от 1956-а година в сътрудничество между обществените радио и телевизионни компании в Европа. Конкурсът се излъчва от над 50 телевизии в Европа, САЩ, Австралия, Китай и други, като събира аудитория от над 200 милиона зрители. Това го прави най-голямото телевизионно събитие в света извън спорта.През 2019 г. известната стрийминг платформа Netflix закупи правата за излъчване на конкурса в САЩ.През 2020 г. „Евровизия“ ще се проведе в холандския град Ротердам на 12, 14 и 16 май.Всички конкурсни вечери ще бъдат излъчвани на живо по БНТ 1. ", "date": "2019.10.31", "title": "България пак ще участва в Евровизия"}
{"url": "https://offnews.bg/sviat/isliamska-darzhava-potvardi-smartta-na-svoia-vodach-bagdadi-714503.html", "text": "Терористичната групировка \"Ислямска държава\" потвърди днес смъртта на водача си Абу Бакр ал Багдади, убит в неделя при американска операция в Северна Сирия.В аудиозапис, публикуван в приложението Телеграм, \"Ислямска държава\" потвърди също смъртта на своя говорител Абу ал Хасан ал Мухаджир и огласи името на новия си лидер - Абу Ибрахим ал Хашеми ал Кураши.В записа терористичната групировка призова последователите си да отмъстят за смъртта на Багдади.", "date": "2019.10.31", "title": "Ислямска държава потвърди смъртта на своя водач Багдади"}
{"url": "https://offnews.bg/kultura/v-silistra-slozhiha-katinar-na-edna-ot-naj-golemite-turisticheski-zab-714472.html", "text": "От няколко дни достъпът до най-голямата забележителност в Силистра „Меджиди табия” е забранен за граждани и посетители на крайдунавския град. Първи за проблема сигнализираха жители на града в популярната Фейсбук група Забелязано в Силистра. Това се случва в седмицата на местния вот.„От години пътят до там не е бил асфалтиран, общината не прави рекламни материали, не популяризира обекта. За тази година е имало подписан договор за водене на туристи с туристически фирми. Вместо да ги водят до силистренската крепост обаче, са били отвеждани до зоологическата градина в Кълъраш. Румънците не са виновни – те явно гледат интереса на своя регион.” Това коментират запознати с проблема на крепостта \"Меджиди табия\" силистренци. Безстопанственост от страна на община Силистра е причината за създавалата се ситуация.В Силистра са съхранени забележителности от всички епохи на българската история. Някои са уникални в национален мащаб. Ако се прави нещо в община Силистра, то досега винаги е било на парче. Затова историята в Силистра вместо да носи приходи на града, тъне в бурени и боклуци.Дадености има, но липсва обща визия и подход. Отговорността за случилото се е у собствника – община Силистра, която от години е оставила нещата на самотек, а се вижда до какво води това. От това губи общината, но и малкият бизнес в града, за който поток от няколко хиляди туристи ще донесе допълнителни доходи.", "date": "2019.10.31", "title": "В Силистра сложиха катинар на една от най- големите туристически забележителности"}
{"url": "https://offnews.bg/zdrave/aleksandrovska-bolnitca-stava-na-140-godini-714492.html", "text": "На днешния ден се навършват 140 години от създаването и 135 години от именуването на най-старата българска болница „Александровска“, съобщават от лечебното заведение.Документът с предложението на тогавашния Висш медицински съвет болницата да се именува „Александровска” е написан и внесен за одобрение от Княз Александър Батенберг лично от тогавашния министър на вътрешните дела - П. Р. Славейков.Болницата оцелява след две бомбардировки по време на съдбоносни за Отечеството събития, каквито са сръбско-българската (1885), Балканските (1912-1915) Първата (1915-1918) и Втората (1939–1945) световни войни.Голямото събитие, довело до формирането на Александровска болница като университетска, е откриването на Медицинския факултет при Софийския университет „Св. Климент Охридски” през 1917 г. Постепенно тя се превръща в основна клинична база на Висшия медицински институт, на Медицинска академия и на Медицински университет - София.", "date": "2019.10.31", "title": "Александровска болница става на 140 години"}
{"url": "https://offnews.bg/politika/db-varna-ne-razpoznava-svoite-tcennosti-v-nito-edin-ot-dvamata-kandida-714470.html", "text": "\"Демократична България-Варна не разпознава своите ценности в нито един от двамата кандидати за балотажа“, е решението на обединението в морската столица.„Хората, които гласуваха за нас очакват определена качествена промяна във Варна, която според нас не може да се реализира нито от един от двамата кандидати. Ние призоваваме варненци да гласуват съобразно съвестта и убежденията си. Нашите симпатизанти са интелигентни и принципни хора и ние сме сигурни, че те ще постъпят, както намерят за правилно.Благодарим на всички симпатизанти на Демократична България за подкрепата на кандидатите за кмет и общински съветници и бихме искали да изразим задоволството си от екипната работа на двете партии.Това е само началото. Оттук нататък ще покажем, че промяната е възможна и ще разчитаме на активните варненци да се включат в работата на Общинския съвет. Варна показа, че има нужда от прогресивно мислене и визионерство, от това да бъдат чути идеите на различни общности. Ние сме убедени, че е възможно да се приложи прякото участие на гражданите в демократичните процеси и ще работим за това“, се казва в пзицията на ДБ.", "date": "2019.10.31", "title": "ДБ-Варна не разпознава своите ценности в нито един от двамата кандидати"}
{"url": "https://offnews.bg/politika/prezidentat-natcionalnata-sigurnost-e-v-osnovata-na-prosperirashtata-714476.html", "text": "\"Националната сигурност е в основата на всяка просперираща държава и тя не е отговорност само на хората с пагони, а на цялото общество\", заяви държавният глава и върховен главнокомандващ Румен Радев, който бе гост на тържеството по случай завършването на випуск „Княз Александър I“ – II смяна на Военна академия „Георги Стойков Раковски”.Президентът прие строя на випускниците и ги поздрави с успешното завършване на обучението във Военната академия.Радев подчерта, че на завършващите офицери се пада честта и отговорността не само да приемат и въведат на въоръжение новите оръжейни системи на видовете Въоръжени сили, за които се изразходват огромни средства от държавния бюджет, но и да осъзнават, че модернизацията на Българската армия не е еднократен акт по придобиване на нова техника, а сложен, дълбок и всеобхватен процес на трансформация.„Много внимателно трябва да прецените как да съчетаете всички тези нови неща с постигнатото и развивано в нашата система за отбрана и сигурност от поколения достойни български офицери. Разходите за отбрана непрекъснато ще растат и сме задължени да търсим ефикасност, ефективност и максимално оползотворяване на всичко, с което разполагаме“, допълни президентът.„Убеден съм, че напълно осъзнавате огромните предизвикателства по пътя пред вас, и то в динамиката на геополитическите процеси и комплексните заплахи и рискове пред сигурността. В тази обстановка отстояването на националните и съюзните интереси е все по-трудна и отговорна задача“, заяви Румен Радев. Тази задача изисква високо подготвени специалисти, командири и лидери, с широк спектър от съвременни знания и умения, с критично и творческо мислене, с високи нравствени качества и с отвореност към света и ясна визия за бъдещето.Държавният глава пожела на младите командири и цивилни студенти, които завършват Военната академия, да не спират да търсят нови знания и подходи през цялото си кариерно развитие, служейки предано на народа и отечеството си. „На вас, офицерите, искам да пожелая много смелост, чест и достойнство в трудния командирски път. Никога не забравяйте, че да си офицер в Българската армия не е просто професия, а призвание и дълг към отечеството“, подчерта още Радев.На тържественото събитие присъстваха началникът на отбраната генерал-лейтенант Андрей Боцев, заместник-министърът на отбраната Анатолий Величков, началникът на Военна академия „Г. С. Раковски“ генерал-майор Груди Ангелов, офицери от видовете въоръжени сили, стотици граждани и близки на випускниците.", "date": "2019.10.31", "title": "Президентът: Националната сигурност е в основата на проспериращата държава"}
{"url": "https://offnews.bg/obshtestvo/praviat-urotci-v-muzeite-za-uchenitcite-ot-sofia-714456.html", "text": "Учениците от София да имат извънкласни занимания в музеите и институтите на БАН, предвижда съвместната програма \"Образование с наука\" на Министерството на образованието и Българската академия на науките, представена на 11 октомври.В рамките ѝ днес второкласници от 18 Средно училище \"Уилям Гладстон\" имаха изнесен урок в Националния археологически музей, на който присъства и зам.-министърът на образованието Карина Ангелиева.Програмата предвижда всички ученици от столични училища да могат да помещават музеите и институтите на БАН по време на извънкласните си занимания и в тях например да учат математика в онлайн класни стаи, да програмират роботи, да търсят решения за справяне с климатичните предизвикателства, да правят антропологични изследвания, химични опити, проекти по механика и холограми, да прилагат космически технологии в екологията и др.По нея са одобрени 26 проекта на обща стойност 500 000 лв., чрез които институтите и музеите на БАН ще разработят образователни програми и дейности за учениците.Предвижда се и провеждането на летни школи за обучение на децата и учителите им.Програмата цели да провокира интереса към математиката, техниката, природните науки, посочи министърът на образованието Красимир Вълчев при представянето на \"Образование с наука\".В началото тя ще е насочена предимно към децата от София, но през следващите години обхватът ѝ ще се разшири, посочи председателят на БАН акад. Юлиан Ревалски.", "date": "2019.10.31", "title": "Правят уроци в музеите за учениците от София"}
{"url": "https://offnews.bg/bojni/bagata-poniakoga-vsichko-se-reshava-ot-edin-udar-po-izdrazhliv-sam-o-714478.html", "text": "Звездата ни в смесените бойни изкуства Благой Иванов - Багата е уверен във възможностите си за предстоящия двубой с Дерик Люис на UFC 244.Срещата им е тази неделя рано сутринта българско време в митичната зала \"Медисън Скуеър Гардън\" в Ню Йорк. Иванов вярва, че победа ще го доближи на още само един успех от голямата му мечта – мач за титлата в тежка категория на най-престижната верига за ММА в света.\"Това е човекът, с когото исках да се бия след Таи Туиваса. №5 е в ранглистата и исках точно него\", споделя Иванов пред bjpenn, цитиран от boec.bg.Относно шансовете си за победа той е повече от уверен, като разкри какви предимства има спрямо съперника си.\"Никога не се знае, това е тежката категория. Понякога всичко се решава от един удар. В момента съм в много по-добра форма и съм готов за бой. Уважавам силата му, но не смятам, че срещу мен ще му свърши работа. Издръжливостта ми е много по-голяма, нямам търпение за мача. Виждам го така: аз съм по-бърз от него, с по-добро кардио, скоростта и ритниците ще бъдат фактор. Знам, че ще спечеля този двубой\", каза Багата.Въпреки, че е световен шампион по самбо, Иванов не възнамерява да залага на тези си умения и да ги използва само ако се наложи.\"Ще използвам правилния момент, за да покажа какво мога в борбата. Но обичам да удрям и да съм изправен, самбото ще го държа в задния си джоб\", коментира българинът.За пореден път Благой призна, че е научил много от бившия шампион в тежката категория Даниел Кормие, но този път е тренирал на друго място.\"Тренирал съм много с Даниел Кормие. Помага ми, защото от него научавам много неща, той е бивши шампион в две категории. Всеки ден в залата ми показва по нещо ново. Но проведох целия си лагер в Института на UFC в Лас Вегас, там се подготвях. Хавиер Мендес беше в Абу Даби за Хабиб, Кормие си взе почивка след Стипе Миочич, така че нямаше много причини да тренирам в Американската кикбокс академия и останах във Вегас\", споделя Багата.Той добави, че където и да се проведе двубоят с Люис, неговата ръка ще бъде вдигната в края, като това е най-важният мач в кариерата му.\"За предишния не бях класиран високо, за този съм в Топ 10 и това ще ме изведе до Топ 5. Всеки двубой е важен, но този е най-важният. Смятам, че след Дерик Люис ще се нуждая от още само една победа, за да получа мач за титлата. Фокусиран съм само върху Дерик и да победя. Ще видим как ще се развие двубоят\", каза Иванов.", "date": "2019.10.31", "title": "Багата: Понякога всичко се решава от един удар, по-издръжлив съм от Черния звяр"}
{"url": "https://offnews.bg/112/vnimanie-falshivi-imejli-ot-nap-prikanvat-kam-dobrovolno-plashtane-714481.html", "text": "НАП предупреди за нова вълна от фалшиви имейли от нейно име, които призовават получателите за \"доброволно плащане\".Писмата приканват потребителите да отворят прикачен файл, в който, според описанието към него, се съдържа информация за изпълнително дело, банкови сметки, срокове и суми за плащане.От НАП предупреждават, че това представлява класическа форма на „фишинг“ - атака, чрез която се цели измама и събиране на данни.Текстът на фалшивите електронни съобщения гласи:От НАП съветват клиентите си да изтрият веднага писмо с подобно съдържание, а ако са го отворили, да сканират компютъра си с актуална версия на антивирусна програма.От приходната агенция припомнят, че имейлите, които официално изпраща институцията, са персонализирани и че по никакъв повод не следва да се предоставя информация в имейл кореспонденция за банкови сметки, номера на банкови карти и друга чувствителна финансова информация.", "date": "2019.10.31", "title": "Внимание: Фалшиви имейли от НАП приканват към доброволно плащане"}
{"url": "https://offnews.bg/sviat/iaponski-dvoretc-ot-spisaka-na-iunesko-izgoria-do-osnovi-video-714471.html", "text": "Японският дворец Шури - един от обектите в списъка на световното наследство на ЮНЕСКО, изгоря напълно изгорял при голям пожар, избухнал тази нощ, предаде БТА.В ликвидирането на пожара са участвали 20 пожарникарски екипа. Няма данни за пострадали. Полицията води разследване за причините за пожара.Основната сграда на двореца е изгоряла до основи. Разрушена от пламъците е и друга сграда в пределите на архитектурния комплекс от времето на княжество Рюкю, просъществувало 450 години, преди да бъде анексирано от Япония през 1879 г.Разрушената сега дървена постройка в град Наха в южната част на префектура Окинава датира от 14 век.Телевизиите показаха кадри, на които сградата е обхваната от буйни пламъци. Огънят бе потушен в началото на следобеда местно време, заяви за АФП говорител на пожарникарите, според когото са изгорели 4800 квадратни метра от комплекса.На 27 октомври там започна поредният \"Фестивал в двореца Шури\", който се очакваше да трае до 3 ноември. Дейността, свързана с празненствата, е продължила до 1 ч. през нощта, каза полицейски говорител, но уточни, че засега няма данни за връзка между събитието и пожара.Дворецът е включен в списъка на ЮНЕСКО през 2000 г. Бомбардиран е бил през 1945 г. от американците по време на битката за Окинава и реконструиран през 1992 г.Кметът на град Наха г-жа Микико Широма заяви, че е \"изключително наскърбена\" и \"дълбоко шокирана\". \"Изгубихме нашия символ\", заяви тя пред журналисти.\"Чувствам се съкрушен... Това бе символ на Окинава\", коментира местен жител пред телевизионните камери.Градът ще направи всичко възможно, за да се справи с бедствието и последиците от него, заяви Микико Широма на съвещание на оперативния щаб по случая.Говорителят на японското правителство Йошихиро Суга увери, че кабинетът ще направи всичко необходимо, за да реставрира двореца - част от национален парк.", "date": "2019.10.31", "title": "Японски дворец от списъка на ЮНЕСКО изгоря до основи (видео)"}
{"url": "https://offnews.bg/politika/vmro-reshi-da-podkrepi-fandakova-na-vtori-tur-714482.html", "text": "Подобряване на сигурността в града, благоустройство на кварталите и развиване на северните райони са част от ключовите моменти от програмата на ВМРО, които Фандъкова и екипът ѝ се ангажират да развиват в следващия мандат.Областният комитет на ВМРО – Българско национално движение в София е взел решение на балотажа на 3 ноември да бъде подкрепена Йорданка Фандъкова за кмет на София.Проведени са срещи с г-жа Фандъкова и екипа ѝ, като е постигнато съгласие за съвместна работа в следващия мандат на Столичния общински съвет по теми като подобряване на сигурността в града, благоустройство на кварталите и развиване на северните райони.Позицията на ВМРО – София е, че в следващите четири години усилията на кмета на общината и Общинския съвет трябва да се насочат по тези теми. Логично е ангажиментите да бъдат потвърдени преди балотажа, каквато е била и позицията на представителите на ГЕРБ.Председателят на областния комитет на ВМРО в София Владимир Митов потвърждава, че с екипа на Йорданка Фандъкова е постигнато съгласие по водещи за ВМРО теми, което е добра основа за споразумение, след като Фандъкова бъде избрана за кмет.Общинският съветник от ВМРО и член на Националния изпълнителен комитет на Организацията Карлос Контрера смята, че подкрепата за Йорданка Фандъкова е логична. Според него с другия кандидат на балотажа в София – Мая Манолова, няма как да се постигне никакво съгласие. Тя обещава всичко на всички, подчерта Контрера. Също така няма как ВМРО да работи в Общинския съвет с групата на Мая Манолова – съветниците от БСП.Карлос Контрера е категоричен, че на балотажа ще подкрепи кандидата Йорданка Фандъкова.", "date": "2019.10.31", "title": "ВМРО реши да подкрепи Фандъкова на втори тур"}
{"url": "https://offnews.bg/politika/advokat-hadzhigenov-manolova-e-krivata-shtanga-s-koiato-mozhem-da-ra-714473.html", "text": "Известният адвокат и правозащитник Николай Хаджигенов се обяви в подкрепа на независимия кандидат Мая Манолова за балотажа в столицата в неделя.Според него това е единствената възможност да бъде съборен ГЕРБ и стената на корупцията у нас.Днес имаме някаква, макар и илюзорна свобода, утре може би няма да имаме и нея, каза Хаджигенов.Ето и цялото му изказване:Изборите оня ден ни поставиха в една крайно тъпа ситуация - ако искаме да съборим ГЕРБ, трябва да гласуваме за Манолова. Не е много умно, нали? Обаче въпросът е дали ние ще имаме свобода, демокрация, правосъдие, или ще имаме ГЕРБ.Моето лично мнение е, че трябва да гледаме на кандидатурата на Манолова като на инструмент, като на ресурс. Задайте си въпроса \"Искаме ли да разбием стената на корупцията у нас\". Ако, да, как да го направим? Това става с боен чук, крик... неща, които нямаме. Имаме крива щанга, в случая възможността да гласуваме за Мая Манолова. Харесва ни или не, нямаме друга възможност. Затова аз лично ще взема щангата и ще се опитам да съборя стената с нея. Досега опитвам с глава да го направя повече от 10 години, не ми се получава. Вярно, че и цицини не ми излизат вече, ама не се получава. Затова ще използвам всеки един инструмент, защото свободата и правосъдието са нещо, което е важно за всеки един от нас. И днес имаме някаква, макар и илюзорна възможност да бъдем свободни, макар и за малко. Утре може би няма да имаме и тази възможност, защото преди 10 години по повод възхода на ГЕРБ, казах, че уверено сме тръгнали към Северна Корея. Ей сега вече сме паднали от ръба и почти челно сме се ударили в Северна Корея, което е причината и аз да съм тук.", "date": "2019.10.31", "title": "Адвокат Хаджигенов: Манолова е кривата щанга, с която можем да разбием ГЕРБ и корупцията"}
{"url": "https://offnews.bg/obshtestvo/momicheta-instcenirali-otvlichane-politciata-gi-otkri-v-hotel-s-priat-714469.html", "text": "Две момичета на 17 г. и 22 г. вдигнали полицейското управление в Харманли на крак, за да ги издирва, след като в продължение на два дни твърдели, че са отвлечени от непознати хора, съобщиха от ОДМВР-Хасково.Двете приятелки изпращали съобщения до родителите си, като поддържали версията, че се намират в Първомай и в Чирпан. От управлението сформирали оперативни групи, които да започнат издирването на похитените момичета. На 29 октомври момичетата, заедно с едногодишното дете на по-голямата, били открити в хотел в Хасково със свои приятели. Всички били в добро физическо и психическо здраве. От разговорите с тях станало ясно, че са напуснали домовете си по собствено желание, за да се видят с момчета, с които поддържали комуникации в интернет и желаели да прекарат няколко дни в Хасково.Отвличането инсценирали, за да избегнат конфликт с родителите си. Материалите за поведението на непълнолетната харманлийка ще бъдат предадени на Местната комисия за борба срещу противообществените прояви на малолетни и непълнолетни в Харманли.", "date": "2019.10.31", "title": "Момичета инсценирали отвличане, полицията ги откри в хотел с приятели"}
{"url": "https://offnews.bg/politika/radina-bankova-pred-stroiteli-triabva-da-se-vazstanovi-vrazkata-mezhd-714486.html", "text": "На среща с представители на фирми от Камарата на строителите в Ловеч кандидатът за кмет на общината Радина Банкова заяви, че според нея общинската администрация не разполага с достатъчно капацитет и ангажираност и не се създават условия за работа на местните строителни фирми. Тя добави, че затова трябва да се търси нов път на управление. Банкова коментира още, че в Ловеч има достатъчно какво да се прави по отношение на възстановяването на построените в близкото минало обекти и работа има за всички фирми.\"Питат ме защо съм се захванала с това си участие в местните избори. Направих го, защото като си спомня как е изглеждал градът ни преди години, не мога да стоя равнодушно и това ме кара още повече да се съсредоточа върху целта, която съм си поставила. Дошло е време да върна на града си и на хората в него онова, което обществото е направило за мен. Ще се опитам с един добър екип да направя преструктуриране на общинската администрация, която да работи в полза на гражданите и за решаване на проблемите им\", каза още Радина Банкова.Кандидатът за кмет коментира още, че строителните фирми настояват за зам.-кмет по строителството, защото фирмите имат проблем със сегашното ръководство на общината. \"Всяка фирма е намерила за себе си някаква ниша, не участвате в големи обекти. Поправими ли са нещата? - Със сигурност - да, просто трябва да се възстанови връзката между вашите фирми и общината\", добави Банкова пред строителите.Според представителите на строителния бранш трябва да се подобри приемането и обработването на различните документи, които те внасят в общинската администрация, за да се отстрани тенденцията едни и същи фирми - и то външни, в някои случаи и некоректни, да печелят търговете. \"Би могло да се помисли как ловешките фирми да се включат в ремонтите на общински обекти по селата, които от години са изоставени и занемарени\", добавиха те. Строителите получиха уверението на Радина Банкова, че въпросът може да се обсъди и с немного голям бюджет от общината да се извършват тези дейности. По- късно кандидатът за кмет на Ловеч се срещна с жители на селата Хлевене и Лисец. \"Местните избори са много по - важни от всички останали избори, тъй като на тях хората правилно трябва да решат кой ще е кметът, доколко той ще е близо до хората, как ще се застъпва за решаването на техните проблеми. Затова БСП се обърна към хората, излязохме са от партийните си рамки и застанахме зад човек, предложен от инициативен комитет - една успешна бизнесдама, работохолик, с много идеи, знаеща и можеща, с поглед и върху обществения живот\". Това каза председателят на предизборния щаб на Коалиция \"БСП за България\" в Ловеч Димитър Горов на среща с жители на село Хлевене при представянето на кандидата за кмет на общината - Радина Банкова. \"Заставам пред вас, за да чуя проблемите ви. Ходя във всички населени места с един бележник, в който записвам какво ми казват хората. След като с ваша помощ стана кмет, ще се върна отново при вас с този бележник, за да решим заедно с кои неща трябва да се захванем първо\", каза кандидатът за кмет на община Ловеч Радина Банкова.Тя добави, че проблемите никак не са малко. \"Във всички села има проблем с питейната вода, на места дори я няма, автобусите са нередовни или не са директни между селищата, улиците се разкопават при аварии с остарелите водопроводи, а след това не се ремонтират. Всичко това трябва да спре, общината да се обърне с лице към хората, да мисли за тях, за създаването на една добра среда за живот, каквато сега липсва\", каза Радина Банкова. Тя бе категорична, че задължително трябва да се увеличат средствата за социални дейности, особено за възрастните хора по селата, за да има повече социални асистенти, домашни помощници. \"Тези, които сме останали в родното ни място, здраво трябва да се захванем и да извършим промените, които ще доведат до развитието на Ловеч като един модерен град, с туристическа дейност, с възможности за увеличаване на фирмите от малкия и средния бизнес, с идването в града на можещи, образовани, търсещи сериозна професионална реализация млади хора.\", категорична бе Радина Банкова.", "date": "2019.10.31", "title": "Радина Банкова пред строители: Трябва да се възстанови връзката между бизнеса и общината"}
{"url": "https://offnews.bg/politika/boris-bonev-prizova-da-se-glasuva-sreshtu-starite-rajonni-kmetove-714507.html", "text": "Борис Бонев, кандидатът на \"Спаси София\" за градоначалник на столицата, който получи 47 936 гласа - 10.77% на вота в неделя, призова на балотажа да се гласува срещу старите районни кметове. Всички те са от ГЕРБ, а противниците им са от ДБ, БСП и независими.Искам нови районни кметове, при които ако отида да им предложа създаването на нова автобусна линия, даваща удобни, бързи и редовни връзки на живущите, да срещна отворена врата, заяви Бонев.", "date": "2019.10.31", "title": "Борис Бонев призова да се гласува срещу старите районни кметове"}
{"url": "https://offnews.bg/temida/tcatcarov-za-romskite-sektcii-ako-poluchim-signali-shte-reagirame-s-714485.html", "text": "Главният прокурор Сотир Цацаров отговори на Инициативния комитет на кандидата за кмет на София Мая Манолова, който прати сигнал до прокуратурата за готвено купуване на гласове в кварталите с ромско население.Инициативният комитет настоя в деня на вота всички прокурори, които не са в платен отпуск, да отидат със служебни или лични автомобили и да дежурят в ромските секции, за да се избегнат изборни измами.Организацията на работа на прокуратурата за местните избори е утвърдена от главния прокурор и се координира от междуведомственото звено на МВР, ДАНС и прокуратурата, обяснява Цацаров в отговора си. Той допълва, че в деня за размисъл дежурни прокурори има от 8:30 до 18:00, а в деня на вота - от началото на изборния ден до час след приключването му.\"В подадени от вас сигнал липсват каквито и да е твърдения за извършени престъпления\", допълва главният прокурор и посочва, че при постъпване на сигнали, прокуратурата ще реагира \"с максимална бързина'.", "date": "2019.10.31", "title": "Цацаров за ромските секции: Ако получим сигнали, ще реагираме с максимална бързина"}
{"url": "https://offnews.bg/zdrave/ekspertite-balgaria-e-v-chelnite-mesta-po-smartnost-ot-insult-714488.html", "text": "България е в челните места по заболяване от инсулт, инвалидност от инсулт и по смъртност от инсулт. Причината е, че пациентите не се отнасят достатъчно сериозно към контрола и лечението на високото кръвно налягане. Това каза на информационна среща с журналисти акад. проф. д-р Иван Миланов, изпълнителен директор на МБАЛНП „Св. Наум“ - София и председател на Българското дружество по неврология. Следенето на кръвното налягане, редовното измерване на кръвната захар, спазването на хранителен режим, мярката в употребата на алкохол и тютюн, активното движение и избягването на стрес, са фактори, които могат и трябва да бъдат контролирани от самите пациенти. При хората над 60-годишна възраст това вече не е пожелателна, а задължителна отговорност - както към собственото им здраве, така и към качеството на живот на близките им, каза още проф. Миланов.Според него инсултът се разпознава лесно и от неспециалисти. Нарушава се речта, увисва устният ъгъл на пациента, едната му ръка или крак отпада. Съветът на лекаря е още при поява на първите симптоми пострадалият да бъде транспортиран до лечебно заведение, където в рамките на 60 минути да му се направят всички необходими изследвания и да бъде подложен на терапия.Единственото лечение на исхемичните мозъчни инсулти е с инжектиране на медикамент, който разрежда кръвта. Той трябва да се постави в първите четири часа от появата на инсулта. Ако лечението не се приложи своевременно, настъпват невъзвратими увреждания, предупреди специалистът.Според проф. Арман Постаджиян, началник на Отделението по кардиология към Клиниката по кардиология в УМБАЛ „Света Анна“ у нас се закъснява в диференцирането на рисковите фактори.„Факт е, че имаме сериозен проблем в контрола на артериалната хипертония. Факт е, че повишеното артериално налягане води до сериозни усложнения, но притеснителното като тенденция е подраняването на заболяването и контролирането му в дългосрочен план“, каза проф. Арман Постаджиян.Той добави, че 20% от случаите на мозъчен инсулт се дължат на тромби образувани в сърдечни кухини, като типичен пример за това е най-честата сърдечна аритмия – предсърдно мъждене. Ето защо профилактиката е от изключително значение.„Имал съм пациенти в нехарактерно млада възраст. Симптомите са същите за съжаление, но в голям процент от случаите са се развили, не защото човекът е имал класическите рискови фактори, а защото има структурно сърдечно заболяване да речем. Винаги, когато имаш пациент от нехарактерна възрастова група, има някаква конкретна причина, за да е така. Това са казуистики, но когато се случат е голямо предизвикателство да разбереш какво е точно. Най-младите ни пациенти са на 29-30 години“, каза за OFFNews проф. Постаджиян.„Посланието към хората трябва да бъде - бърз медицински контакт от първите минути на инсулта“, допълни проф. Постаджиян. Той обясни, че при инсулт е необходимо да се търси помощ от болница, която не само може да поеме такива случаи, но и да приложи адекватно лечение. Адекватната реакция е от решаващо значение, защото преживелите инсулт обикновено изпитват широка гама от нарушения, включително проблеми с мобилност, зрение, говор, памет, промени в личността, умора и депресия.Според анализ на Кралския колеж в Лондон, изготвен за Алианса по инсулт за Европа, инсултът е мозъчен пристъп, който засяга годишно 17 млн. души по света . Това е втората най-честа причина за смърт и водеща причина за инвалидизиране при възрастните. Очакванията са годишният брой на инсултите в страните от Европейския съюз (ЕС) да се увеличи от 613 148 през 2015 г. на 819 771 през 2035 г., което средно е 34% ръст. ", "date": "2019.10.31", "title": "Експертите: България е в челните места по смъртност от инсулт"}
{"url": "https://offnews.bg/politika/sem-se-oplaka-ot-darik-radio-na-tcik-izbiratelnata-komisia-otkaza-da-714479.html", "text": "Съветът за електронни медии подаде сигнал срещу Дарик радио до Централната избирателна комисия за нарушение на Изборния кодекс при цитирането на едно социологическо проучване преди първия тур на местните избори. След като разгледа, ЦИК потвърди, че има нарушение, но отказа да глоби медията.Сигналът се отнася до радио интервю с кандидатката за кмет на Русе Елеонора Николова (местна коалиция СДС (СДС, ДБЛГ, ССД, БНД и Движение 21), излъчено на 25 октомври в програмата за Русе, Велико Търново и Габрово. В него и Николова, и водещият цитирали данни от социологическо проучване на \"Сова Харис\" за Русе, без да посочат информация за възложителя на проучването и източниците на финансирането му.Изборният кодекс обаче изисква от медиите да съобщават кои са възложителят на проучването, организацията, която го е извършила, и какви са източниците на финансирането му в началото и в края на съответния материал.при представянето на социологически проучвания в медиите в периода от обнародването на президентския указ за насрочването на местния вот до изборния ден медиите да посочват възложителя, организацията, която го е извършила, и източниците на финансирането му. Кодексът изисква тази информация да се представя веднъж в началото и веднъж в края на материала. При неизпълнение се предвижда административно наказание.ЦИК потвърждава липсата на отбелязване в началото и в края на исканата информация и приема, че Дарик не е спазило Кодекса. При гласуването в Комисията за налагане на административно наказание обаче не е било постигнато необходимото мнозинство от 2/3 от присъстващите членове. Присъствали 17 членове, \"за\" гласували 11, а останалите шестима \"против\".Решението на дава яснота как са протекли дебатите в комисията. То подлежи на обжалване.", "date": "2019.10.31", "title": "СЕМ се оплака от Дарик радио на ЦИК, избирателната комисия отказа да го глоби"}
{"url": "https://offnews.bg/politika/zhozef-dol-podkrepi-jordanka-fandakova-714508.html", "text": "Президентът на Европейската народна партия Жозеф Дол подкрепи кандидата на ГЕРБ/СДС за кмет на столицата Йорданка Фандъкова.\"Ние, партиите членове на голямото политическо семейство на ЕНП, носим отговорност за Европейския съюз, длъжни сме да застанем заедно и да бъдем обединени. Не можем да толерираме разсейването на нашите гласове. Защото следствието от това е само едно – успех на популистите. Не трябва да го допускаме!\" - категоричен е Дол.", "date": "2019.10.31", "title": "Жозеф Дол подкрепи Йорданка Фандъкова"}
{"url": "https://offnews.bg/temida/zdravka-kalajdzhieva-pred-prezidenta-stoi-moralniat-izbor-dali-da-pot-714474.html", "text": "Конституцията оставя възможност на президента да прецени дали ще се съгласи с избора на Иван Гешев за главен прокурор, който беше извършен по странен начин, или да се съгласи с аргументите на хората, извън сградата на ВСС, които са и днес по площадите. Това каза пред БНР съдия Здравка Калайджиева - правозащитник и бивш съдия в Европейския съд по правата на човека в Страсбург 2008-2015 г. Според нея пред президента Румен Радев стои само моралният избор дали да върне, и то мотивирано - като обясни защо той не е съгласен, или да потвърди, било то с мотиви или без мотиви, избора на Висшия съдебен съвет. \"Не съм убедена, че е възможна някаква процедура пред Конституционния съд\", уточни тя.\"Проблемът е дали някога някой ще инициира сериозна реформа, която да елиминира тази хегемония на прокуратурата и методите, с които тя се ползва, включително и безнаказаност\", каза Здравка Калайджиева.\"В изявленията на Иван Гешев имаше много заявки за непознаване на правата на човека и гаранциите, които българското правосъдие трябва да предостави за тяхното спазване\", категорична бе съдия Калайджиева.\"Станахме свидетели на нападки срещу плурализма, срещу правото на защита, на пряко нарушаване на презумпцията на невиновност, посочване на лица, които ще бъдат мишени на правосъдието. Бяхме свидетели на погазване на основни принципи на Конституцията\", уточни тя в предаването \"Преди всички\" по програма \"Хоризонт\".По думите ѝ това е тревожно, защото главният прокурор е методически ръководител на всички прокурори в страната - по закон. Той би трябвало да насочва работата на прокуратурата в посока на спазването на правата на човека, а не на тяхното пренебрегване в интерес на работата на прокуратурата.Според съдия Калайджиева единодушната номинация за Гешев от всички членове на Прокурорската колегия във ВСС е било заявка, че няма да приемат друг кандидат. Тя припомни множеството писма, изпратени от различни организации и структури, в подкрепа на Гешев и коментира:\"Тези пози напомнят на партийни събрания на БКП по месторабота. Не смятам, че това може да бъде лицето на прокуратурата, защото представата за железния юмрук на партията, който беше характерен за еднопартийните условия преди 1989 г., в многопартийни условия може и лесно се превръща в инструмент, бухалка за разправа с политически и икономически опоненти. ... Това не е борба за законност, това е сплашване\".Съдия Здравка Калайджиева запита риторично защо трябва да ни е страх от прокуратурата, тя би трябвало да е институция, призвана да пази законността и да изправя престъпниците пред съда: \"Нима ние всички сме престъпници и не искаме върховенство на закона?\".Според нея методите на прокуратурата не просто всяват страх, те имат за цел да всеят страх. \"Пред този страх ние не можем да си позволим да мълчим, защото страхът не може да бъде аргументът за осигуряване на законност. Аргументът за осигуряване на законност се намира в съда и ние очакваме изправянето на виновните в престъпления пред съд\".", "date": "2019.10.31", "title": "Здравка Калайджиева: Пред президента стои моралният избор дали да потвърди избора на Гешев"}
{"url": "https://offnews.bg/politika/delian-georgiev-siguren-sam-che-sagrazhdanite-mi-ot-izgrev-iskat-pro-714480.html", "text": "Винаги съм бил обществено-ангажиран човек. Гледайки какво се случва с моя район ''Изгрев'', се амбицирах да се включа в политическата надпревара.Това сподели кандидатът на БСП за кмет на “Изгрев“ доктор Делян Георгиев в ефира на телевизия България Он Ер. Той е сигурен, че съгражданите му, също като него, искат промяна. “На тези избори в '”Изгрев'” се случиха много важни неща, които трябва да са сигнал към гражданите от цяла София. Много хора гласуваха за промяната“, добави кандидатът за кмет. Георгиев коментира, че е кандидат с широка подкрепа - освен от БСП, така и от АБВ, Георги Кадиев, МИР и други.“При тези избори няма толкова ляво и дясно, всички застават заедно за промяна срещу статутквото”, каза Делян Георгиев.''Аз съм перфекционист, затова лекарската ми практика ще остане на заден план, ако стана кмет. Но аз съм си лекар за цял живот”, добави доктор Георгиев. Той е категоричен, че има мениджърски опит, като е началник смяна в “Спешна помощ” за София и Софийска област. ''Има достатъчно качествени хора в общината, които си разбират от работата. Не бива хората, които са добри в работата си, да бъдат подлагани на политически натиск. Чистките не са полезни”, коментира кандитът за кмет на район “Изгрев” от БСП.Делян Георгиев посочи, че в район “Изгрев” има проблем с презастрояването. “Смятам, че като кмет ще мога да осъществя местен референдум за въвеждане на мораториум върху жилищното строителство. Това е нещо, което районният кмет може да инициира'', добави той.''Паркирането е един от основните проблеми, но той е в следствие на презастрояването, което не е съобразено с инфраструктурата на района'', категоричен е доктор Георгиев. Относно темата за претенциите на собственици на реституирани имоти, Делян Георгиев припомни, че общинската администрация има възможност за обещетяване на хората с такива имоти. “Основен принцип на демокрацията е, че не може малцинството да налага на мнозинството как да живее'”, добави кандидатът за кмет.Делян Георгиев напомни, че в квартал “Изгрев” няма нито една детска градина. ''Там живеят няколко хиляди души, ако се направи детска градина тя ще може да обслужва целия квартал , както и част от “Дианабад”. Място има, просто трябва да се използва. В последните 2 години в нашия район се построиха около 7500 нови жилища, очаква се населението до края на другата година да се удвои”, коментира той.Делян Геориев е сигурен, че дори кметът на София да бъде с различни политически предпочитания, това няма да е проблем за него. “Местната власт е избрана от хората, за да работи за хората. Кметът на София не би трябвало и няма как умишлено да саботира добро решение дадено от районния”, допълни той.Доктор Георигев добави, че ако бъде избран ще настоява за построяването на детско крило към 15-а поликлиника. Относно състоянието и бъдещото на Борисовата градина, Делян Георгиев е убеден, че трябва всички да работят заедно. Кметът на София трябва да има визия за Борисовата градина. “Трябва да има цялостна стратегия, да има единна обща визия”, убеден е Делян Георгиев. “Гласоподавателите в район “Изгрев” са интелигентни хора. Ако не бях стигнал до балотаж, щях да подкрепя кандидат, който е срещу статуквото. Това щеше да е кандидатът на Демократична България Филип Симеонов. Статуквото тряба да бъде преборено в “Изгрев”и в София’’, категоричен е Делян Георгиев. ", "date": "2019.10.31", "title": "Делян Георгиев: Сигурен съм, че съгражданите ми от Изгрев искат промяна"}
{"url": "https://offnews.bg/zdrave/parite-za-zdrave-se-uvelichavat-s-pochti-400-mln-lv-714475.html", "text": "На заседанието си днес МС прие Решение за одобряване на проект на Закон за бюджета на Националната здравноосигурителна каса за 2020 г. Здравноосигурителните приходи са в размер на 4 640 733,7 хил. лв., от които 3 107 134,2 хил. лв. са приходи от здравни вноски и 1 533 599,0 хил. лв. са трансфери за здравно осигуряване. Разчетените средства за здравноосигурителни вноски са в размер на 3 107 134,2 хил. лв., което представлява увеличение с 264 880,0 хил. лв. в сравнение със същите през 2019 г.Трансферите за здравно осигуряване за 2019 г. са с ръст от 139,0 млн. лв. спрямо 2019 г., който се дължи на промяна в размера на пенсиите, от увеличение на минималната работна заплата и ръста от 5 на сто от осигурителния доход, върху който държавата внася здравни вноски за безработните, децата, социално слабите и др.За неданъчни приходи са предвидени 20 571,2 хил. лв., което е с 811,4 хил. лв. повече спрямо 2019 г.Разходите и трансферите общо са в размер на 4 744 704,9 хил. лв., в т.ч. разходи в размер на 4 739 172,7 хил. лв., което е с 394 227,7 хил. лв. повече спрямо Закона за бюджета на Националната здравноосигурителна каса за 2019 г. Общо текущите разходи са в размер на 4 594 950,7 хил. лв., което представлява увеличение с 382 111,0 хил. лв. спрямо Закона за бюджета на Националната здравноосигурителна каса за 2019 г. Средствата за здравноосигурителни плащания са в размер на 4 453 976,8 хил. лв., което представлява увеличение с 337 580,6 хил. лв. спрямо Закона за бюджета на Националната здравноосигурителна каса за 2019 г.За медицински дейностиПредвидени средства за медицински дейности са 2 850 282,6 хил. лв., в т. ч: първична извънболнична медицинска помощ – 244 000,0 хил. лв.; специализирана извънболнична медицинска помощ (вкл. за комплексно диспансерно (амбулаторно) наблюдение) – 264 700,0 хил. лв.; медико-диагностична дейност – 94 300,0 хил. лв.; болнична медицинска помощ – 2 247 282,6 хил. лв.За дентални дейности – 179 800 хил. лв.За лекарствени продукти, медицински изделия и диетични храни за специални медицински целиСредствата са 1 243 800,0 хил. лв., като в това число се включват здравноосигурителните плащания за лекарствени продукти, медицински изделия и диетични храни за специални медицински цели за домашно лечение на територията на страната – 677 300,0 хил. лв., в т.ч. лекарствени продукти, назначени с протокол, за който се извършва експертиза – 365 156,0 хил. лв.; за лекарствени продукти за лечение на злокачествени заболявания в условията на болнична медицинска помощ, които НЗОК заплаща извън стойността на оказваните медицински услуги – 466 600 хил. лв.; за лекарствени продукти по списък за базова терапия на онкологични и онкохематологични заболявания, коагулопатии и други редки заболявания - 99 900, 0 хил. лв.; медицински изделия, прилагани в болничната медицинска помощ – 110 000,0 хил. лв.За здравноосигурителни плащания за медицинска помощ, оказана в съответствие с правилата за координация на системите за социална сигурност по проекта за 2020 г. са разчетени 70 094,2 хил. лв.Размера на здравноосигурителната вноска остава 8 %. Допълнителните средства за разходи и трансфери на Националната здравноосигурителна каса са в размер на 394,7 млн. лв.", "date": "2019.10.31", "title": "Парите за здраве се увеличават с почти 400 млн. лв."}
{"url": "https://offnews.bg/sviat/udar-po-tramp-twitter-zabraniava-napalno-politicheskata-reklama-714441.html", "text": "Любимата на американския президент Доналд Тръмп социална мрежа - Twitter - ще забрани напълно цялата политическа реклама по целия свят с мотива, че подобни послания \"трябва да бъдат заслужени, а не купени\".\"Рекламата в интернет е изключително мощен и много ефективен инструмент за търговските реклами, но тази сила води до значителни рискове, когато се отнася до политиците\", заявява изпълнителният директор и създател на социалната мрежа Twitter Джак Дорси.Съперникът на Twitter - Facebook наскоро спря забраната за политическа реклама.Новината раздели представителите на политическите кампании за предстоящите президентски избори в САЩ през 2020 г.Брад Паскал - мениджър на предизборната кампания на Тръмп - заяви, че забраната е \"още един опит от левите да заглушат Тръмп и консерваторите\".На противоположното мнение е Бил Русо, говорител на кандидат-президента Джо Байдън. \"Когато сме изправени пред избора между долари за реклама и почтеността на демокрацията ни, е окуражаващо да видим, че веднъж път парите не печелят\", заяви той.В отговор на действията на Twitter, основателят на Facebook Марк Зукърбърг защити политиката на компанията си. \"Не мисля, че е правилно в демократично управление частни компании да цензурират политиците в новините\", заяви той по време на телефонна пресконференция.Забраната на Twitter влиза в сила на 22 ноември. Всички подробности за решението ще бъдат обявени на 15 ноември.", "date": "2019.10.31", "title": "Удар по Тръмп: Twitter забранява напълно политическата реклама"}
{"url": "https://offnews.bg/lajfstajl/prebiha-pevetca-ivajlo-kolev-714444.html", "text": "Певецът Ивайло Колев е бил нападнат и пребит в София, бе съобщено на официалната му фейсбук страница.Това е станало преди планираното му участие в Sofia Live Club за сряда вечер, което е трябвало да бъде отменено.Наложило се е изпълнителят да бъде откаран в болница. Не се посочва какво е състоянието му.\"Парите от купените билети може да получите на касите. Стойността на резервациите ще се възстановяват на място в клуба. Очаквайте повече информация и нова дата за концерта\", се посочва още в съобщението.Ивайло Колев стана популярен с участието си в риалити предаването \"Стар Академи\" през 2005 г.", "date": "2019.10.31", "title": "Пребиха певеца Ивайло Колев"}
{"url": "https://offnews.bg/futbol/toshko-nedelev-iska-da-igrae-v-milan-714435.html", "text": "Звездата на Ботев (Пловдив) Тодор Неделев разкри на кой отбор в чужбина е най-голям фен и къде мечтае да играе някой ден.\"Моят футболен път започва в едно село до Пловдив. Казва се Белозем. Там играех с по-големи от мен. Имахме един мач срещу Ботев 2002 - частна школа. Човекът, който ме видя, за съжаление почина. Казва се Андрей Павлов. Искаше да отида в Ботев, но тогава нямаше мой набор.Играх с две години по-големи от мен. Играх и с неговия син. Доста съм му благодарен на този човек, защото е направил много за мен и моето семейство. Имал съм доста идоли. Ако говорим за българи - Бербатов, Христо Стоичков, Мартин Петров, Стилян Петров. Много харесвах Кака, когато беше в Милан, защото това е моят любим отбор.Почитател съм на футболисти, които мислят нестандартни неща. Има доста футболисти, срещу които ми е било трудно. С националния отбор, когато играхме срещу Италия и Франция, ми беше най-трудно. Не знам как да го обясня, но всеки човек трябва да изпита емоцията да играе футбол.Радвам се, че се занимавам с този спорт още от дете. Следя доста първенства. Гледам италианското, английското, испанското. Гледам и българското, разбира се. Фен съм на Милан и се надявам някой ден да имам честта да нося фланелката на \"дявола\", казва Неделев, който има един престой в чужбина. Той игра в германския Майнц 05, но не успя да се наложи и се завърна в Ботев.", "date": "2019.10.31", "title": "Тошко Неделев иска да играе в Милан"}
{"url": "https://offnews.bg/politika/adv-ekimdzhiev-da-glasuvame-za-maia-manolova-i-da-sprem-diktaturata-714442.html", "text": "Известният правозащитник адвокат Михаил Екимджиев записа специално видеообръщение в подкрепа на независимия кандидат за кмет на София Мая Манолова.Според него всички демократично мислещи хора трябва да я подкрепят заради опасността у нас да бъде установена еднолична авторитарна диктатура.Според него по подобен начин свободните граждани в Унгария, Русия и в Турция, провеждайки умно гласуване, са успели да се обединят срещу много по-страховити диктатори от нашите.Ето и цялото изказване на известния юрист:Аз съм адвокат Михаил Екимджиев. Свободата и демокрацията са моя кауза и вдъхновение. Затова винаги неизменно съм поддържал синята идея и съм гласувал за демократичната десница. Сега обаче ситуацията е различна. Застрашени сме от партия, която твърди, че е дясна, а в същото време се утвърждава като еднолична и авторитарна.След назначаването на Иван Гешев за главен прокурор Бойко Борисов и Пеевски ще овладеят окончателно съдебната система. Затова ние като истински демократи трябва да реагираме, независимо от различията между нас. Единственият начин да спасим демокрацията, да спасим републиката, да спасим нашите права и свободи от заплахата от диктатура е да се противопоставим на това, което се случва и което има опасност да се случи и в София.Налице е реална опасност от установяване на пълна авторитарна власт на политическа партия ГЕРБ във всички сфери на обществения живот. Единственият начин да се справим с това е да се обединим, въпреки различията помежду ни и застанем зад кандидатурата на Мая Манолова, от която може да започне промяната в София.По подобен начин свободните граждани в Унгария, в Русия, в Истанбул само преди няколко месеца успяха да се противопоставят на много по-силни диктатори от нашите. Там, провеждайки умно гласуване, всички се обединиха срещу диктаторските партии на Орбан, на Путин и на Ердоган. И успяха. Нека и ние покажем, че можем да бъдем умни и далновидни.Не е важно да харесваме Мая Манолова. Аз също не я харесвах като партиен функционер, но като омбудсман тя направи чудеса. Вярвам, че и като кмет на София ще продължи да работи по същия начин в името на хората. Затова нека не губим четири години, нека не хабим четири години от нашия живот, от бъдещето на децата ни като ги подарим на ГЕРБ. Нека да гласуваме в неделя за Мая Манолова.", "date": "2019.10.31", "title": "Адв. Екимджиев: Да гласуваме за Мая Манолова и да спрем диктатурата на Пеевски и Борисов"}
{"url": "https://offnews.bg/tenis/grigor-izliza-na-korta-v-parizh-dnes-po-obiad-714449.html", "text": "Най-добрият ни тенисист Григор Димитров ще се завърне на Централния корт в турира от сериите Мастърс в Париж днес, където ще се изправи срещу намиращият се в отлична форма Доминик Тийм.Срещата между двамата ще бъде втора от дневната програма и ще започне не преди 13:30 - 14:00 часа българско време. До момента двамата имат четири мача един срещу друг и са си поделили по две победи.Тийм се намира под №5 в света в момента, вече е сигурен участник на финалите в Лондон, а освен това е в серия от шест поредни победи, пет от които му донесоха титлата във Виена преди дни.Централен корт (започват в 12:00 ч.): Жереми Шарди – Кристиан Гарин, Григор Димитров – Доминик Тийм, Новак Джокович – Едмънд или Шварцман, Ян-Ленард Щруф – Беретини или Цонга, Стан Вавринка – Надал или Манарино (не преди 20:30 ч.), Гаел Монфис – Раду Албот (не преди 21:30 ч.)", "date": "2019.10.31", "title": "Григор излиза на корта в Париж днес по обяд"}
{"url": "https://offnews.bg/futbol/osvoboden-kato-nenuzhen-v-levski-pred-transfer-v-italia-714437.html", "text": "Още един от освободените от Левски през лятото играчи може да си уреди трансфер, а на “Герена” да не видят и стотинка от него. Според “Ас” Ривалдиньо може да се озове през зимата в Италия, откъдето към него имало сериозен интерес.Синът на бразилската легенда Ривалдо си тръгна от “Герена” като свободен агент, след като от румънския Виторул обявиха, че не могат да платят парите, които “сините” искаха за него. В Румъния той се разигра и в момента е един от водещите нападатели в първенство.Само преди няколко дни стана ясно, че Серджиу Буш, който се оказа ненужен в Левски, може да осъществи трансфер от Газ Метан в гранда ФКСБ срещу 500 000 евро.Австрийският нападател на Левски Дени Алар е успял да впечатли треньора Петър Хучев в последните тренировки. 29-годишният футболист може и да получи повече игрово време тази вечер срещу Дунав (Русе), въпреки че ще започне като резерва.Добрата новина за него е, че е започнал да си връща доверието на Хубчев. Австриецът не е започвал като титуляр от 17 август, когато Левски победи Витоша Бистрица с 4:0. След това той беше заместен от Найджъл Робърта. Алар пристигна като взет под наем от Рапид Виена.Той се разписа при дебюта си за Левски при успеха с 2:0 над Ружомберок в Лига Европа. Австриецът има и попадение за Купата на България, но за първенството все още не се е разписвал.", "date": "2019.10.31", "title": "Освободен като ненужен в Левски пред трансфер в Италия"}
{"url": "https://offnews.bg/politika/vremenni-rezultati-ot-anketite-ni-714494.html", "text": "Както на всички избори, така и сега питаме читателите си за кого биха гласували.Публикувахме анкети за областните градове, в които в неделя ще има балотаж.Разбира се, те не могат да имат претенции за социологическо проучване и отразяват само настроенията на читателите ни.Публикуваме временните резултати и ви приканваме да гласувате!София При 1338 гласували:Йорданка Фандъкова - 36%Мая Манолова - 64%ПловдивПри 231 гласували:Здравко Димитров - 38%Славчо Атанасов - 62%Варна При 292 гласували:Иван Портних - 31%Костадин Костадинов - 69%БлагоевградПри 138 гласували:Атанас Камбитов - 21%Румен Томов - 79%ВидинПри 154 гласували:Огнян Ценков - 56%Цветан Ценков - 44%ДобричПри 192 гласували:Йордан Йорданов - 40%Надежда Петкова - 60%ЛовечПри 92 гласували:Корнелия Маринова - 17%Радина Банкова - 83%ПазарджикПри 88 гласували:Тодор Попов - 30%Благо Солов - 70%ПерникПри 105 гласували:Вяра Церовска - 22%Станислав Владимиров - 78%ПлевенПри 102 гласували:Георг Спартански - 80%Мирослав Петров - 20%РазградПри 78 гласували:Денчо Бояджиев - 73%Валентин Василев - 27%РусеПри 154 гласували:Пенчо Милков - 78%Диана Иванова - 22%СилистраПри 111 гласували:Юлиян Найденов - 20%Момчил Неков - 80%СливенПри 136 гласували:Стефан Радев - 52%Кольо Милев - 48%СмолянПри 75 гласували:Николай Мелемов - 24%Стефан Сабрутев - 76%ТърговищеПри 120 гласували:Дарин Димитров - 73%Хамди Илиязов - 27%ШуменПри 89 гласували:Любомир Христов - 24%Венцислав Венков - 76%ЯмболПри 115 гласували:Валентин Ревански - 51%Катя Георгиева - 49%", "date": "2019.10.31", "title": "Временни резултати от анкетите ни"}
{"url": "https://offnews.bg/politika/ne-na-omrazata-kato-stapka-kam-badeshteto-na-ruse-714448.html", "text": "Повече от месец жителите на Община Русе са свидетели на яростна пропаганда срещу фаворита за кметския пост Пенчо Милков. Въпреки привидния позитивизъм, афиширан от опонента му, в ход са всички възможни оръжия на черния пиар, се възмущават граждани от дунавския град.Срещу представянето на идеи и качества бяха активирани грозни нападки, личностни обиди, натиск срещу избиратели, заплахи и късане на плакати.Русенци доказахме с вота си, че сме смели и честни в решенията си. Подкрепяме този, който нито веднъж не принизи свой конкурент, защото е лидер от нов тип с нови ценности в политиката и знае, че изборите са оценка за едно управление, а не кална борба.Пенчо Милков показа достойнство, заставайки пред избирателите с лицето и биографията си и с визия за утрешния ден на Русе.За да прекрачим в бъдещето, нека оставим омразата в миналото. Време е!", "date": "2019.10.31", "title": "Не на омразата като стъпка към бъдещето на Русе"}
{"url": "https://offnews.bg/izvan-terena/haknaha-profila-na-valeri-bozhinov-v-instagram-iznudvat-go-za-pari-714452.html", "text": "Хакери изнудват нападателя на Ботев Враца Валери Божинов. Футболистът стана жертва на кибератака и профилът му в социалната мрежа Инстаграм беше откраднат и изпразнен от съдържание.Божигол ще трябва да плати на измамниците около 10 хиляди долара, ако иска да си върне страницата. От няколко дни профилът на нападателя е неактивен. Съдействие относно проблема поиска и половинката му Биляна Дол, с която отново се събраха неотдавна.\"Хакнат профил, моля докладвайте!\", алармира тя с червени букви на своята стена. Не е изключено самата Биляна да пострада от атаката, тъй като често споделя свои по-разголени снимки на профила на Божинов. В подобни случаи хакерите твърдят, че са проникнали в личните файлове на звездите. Те манипулират с това, че са разбили паролите на личния имейл и други виртуални пространства и притежават компромати.\"Сумите, които се искат като откуп, платени по фирми за бързи преводи или криптовалути, варират от 500 до 10 хиляди долара\", обясни пред \"България Днес\" експерт по киберсигурност. За фалшивите порнозаписи или голи снимки хакерите искат откуп, за да не бъдат разпространени.Почти винаги виртуалните измамници настояват сумата да се плати чрез валутата биткойн, за да не бъде проследено получаването й. Валери е притеснен за снимките си и вече се е допитал дали може да получи помощ от ГДБОП, които се занимават и с подобен вид престъпления.Припомняме, че профилът на Валери Божинов е един от най-следваните сред родните спортисти. Футболистът предизвиква истински интерес с публикациите си. Макар че напоследък се беше кротнал, преди това Валери пускаше култови снимки и клипове. В истински хит се бяха превърнали видеата, на които пее песни на сръбската турбофолк звезда Цеца от колата си.", "date": "2019.10.31", "title": "Хакнаха профила на Валери Божинов в Инстаграм, изнудват го за пари"}
{"url": "https://offnews.bg/sviat/i-gornata-kamara-odobri-predsrochni-izbori-vav-velikobritania-na-12-de-714440.html", "text": "Горната камара на британския парламент Камарата на лордовете също одобри предложението на правителството на Борис Джонсън за предсрочни избори на 12 декември, след като във вторник това направи и долната камара, предаде БНР.Чрез предсрочните избори премиерът Борис Джонсън се опитва да извади от задънената улица процеса на съгласуване с парламента на сделката с ЕС за условията на Брекзит.Несъстоялото се излизане на Великобритания от ЕС в края на октомври бе отложено за 31 януари 2020 г.", "date": "2019.10.31", "title": "И горната камара одобри предсрочни избори във Великобритания на 12 декември"}
{"url": "https://offnews.bg/politika/maia-manolova-tceliat-podzemen-sviat-kupuva-glasove-za-fandakova-714445.html", "text": "Целият подземен свят е мобилизиран да прави изборите на г-жа Фандъкова. Вотът ѝ е организиран. Има подаден сигнал от адвокати за подобни нарушения в изборния ден. Фандъкова е фаворит на ромския вот. Всеки може да проследи секциите във „Факултета” и във „Филиповци”. Да се гласува ударно рано сутринта е съмнително. Според социолозите съотношението между двете ни беше 40 към 10 преди 10.00 ч., заяви кандидатът за кмет на София Мая Манолова по Нова тв. 38 000 гласа е разликата между двете на първия тур от изборите. „Това е нищожна разлика, която може да бъде стопена и доволните усмивки на г-н Борисов и на ГЕРБ да се изчезнат. Всичко зависи от гражданите. Не могат да бъдат купени толкова гласове, че да удавят вота на хората”, каза още Манолова.По думите ѝ лъжите на предизборния щаб и на г-жа Фандъкова продължават. „Показах многократно кои са хората в моя екип. За разлика от нея не влизам в пазарлъци с партийни централи. Не си купувам подкрепата и не раздавам постове”, категорична е Манолова. Според нея поведението на Фандъкова е последователно. „В рамките на кампанията преди първия тур тя бягаше от дебати. Тя избяга от дебата пред студентите в Софийския университет и пред младежките организации. Тя отказа участие и на хората от „Спаси София”, които ни поканиха днес”, поясни Манолова.Тя допълни, че финансите, които са вложени в кампанията ѝ, може да види всеки в реално време в интернет. „Информация за парите има на сайта на кампанията ми. Не чух колко пари г-жа Фандъкова е похарчила за кампанията си. Не стана ясно колко струват билбордовете, с които тя разполагаше”, заяви независимият кандидат за кмет на София.Манолова предизвика Фандъкова да не се крие. Тя избяга от разговор. Готова съм на дебат преди балотажа. Нека да дойде и публично да обсъдим проблемите на София, каза още Манолова. И заключи, че е време да свалим авторитарния режим, който управлява както София, така и България.", "date": "2019.10.31", "title": "Мая Манолова: Целият подземен свят купува гласове за Фандъкова"}
{"url": "https://offnews.bg/obshtestvo/oblachno-dazhdovno-i-studeno-temperaturite-do-10-v-planinite-714405.html", "text": "Времето през последния октомврийски ден ще е облачно и дъждовно. Днес се очакват значителни валежи в Източна България и крайните югозападни райони. Нахлуването на студен въздух ще продължи.Минималните температури ще са между 4 и 9 градуса, а максималните - от 5 до 10°.В планините ще бъде облачно и ще вали дъжд, а над 1800 метра - от сняг. Ще духа до умерен вятър от запад – северозапад, който привечер ще се ориентира от изток, югоизток и временно ще се усили. Максималната температура на височина 1200 метра ще е около 5°, на 2000 метра – около 0°.По Черноморието ще бъде облачно и дъждовно. След обяд валежите ще са значителни. Ще духа умерен североизточен вятър и с него температурите ще се понижат. Максималните температури ще са 10-12°. Температурата на морската вода е 18-19°. Вълнението на морето ще е 2-3 бала.Днес слънцето изгрява минута преди 7 и залязва в 17:21 ч.Атмосферното налягане ще бъде по-високо от средното за месеца.", "date": "2019.10.31", "title": "Облачно, дъждовно и студено. Температурите - до 10°, в планините - сняг"}
{"url": "https://offnews.bg/politika/fandakova-manolova-tvardi-che-sam-pochten-chovek-ne-moga-da-kazha-s-714447.html", "text": "Не съм отишла на среща с десните, за да раздавам постове, при това на тайни места, а за да обсъдим визията за развитието на града. Това заяви Йорданка Фандъкова по повод срещата си в централата на Демократична България, за която първо съобщи OFFNews. Ние сме политици и за хората е важно да знаят какви са убеждениятата ни, кой стои зад нас, какво искаме да направим. Не е срамно да кажеш, че принадлежиш към БСП, срамно е да се откажеш от това заради конюктурни интереси, заяви Фандъкова. Аз не съм си сменяла позициите, не съм се отказвала от миналото си, винаги съм била дясна, за разлика от г-жа Манолова, каза Фандъкова. Тя уточни, че е предложила дебат да има за всички медии по конкретните проблеми на града, но Манолова продължава да се крие, защото не познава нито проблемите, нито важните документи за развитието на столицата. В София избори не се купуват. „Цялата кампания Манолова прави внушения, тя е човек, свикнал да мисли в схеми“, обясни Фандъкова. „Понякога нещата имат просто обяснение – във Филиповци например в листата е директорът на ромското училище в квартала. Аз избори не купувам, за четвърти път се изправям пред софиянци. И в листата ми няма \"орлета\", допълни тя.  Всички сигнали за купуване на гласове трябва да отидат в прокуратурата. Мая Манолова няколко пъти заяви, че според нея съм почтен човек. Не мога да кажа същото за нея, заяви Фандъкова. И продължи: Нечестно и лицемерно е спрямо протестиращите от месеци граждани да подкрепиш протеста им два дни преди изборите. Поводът бе заявената от Мая Манолова подкрепа за протеста срещу Иван Гешев. \"Това не е подкрепа на протест, а използване на протеста. Мисля, че г-жа Манолова вече е готова да оглави протест срещу самата себе си, за да получи повече гласове\", отсече Фандъкова.", "date": "2019.10.31", "title": "Фандъкова: Манолова твърди, че съм почтен човек, не мога да кажа същото за нея"}
{"url": "https://offnews.bg/obshtestvo/sv-epimah-bil-zhestoko-izmachvan-stradaniata-mu-iztcerili-sliapa-zhe-714436.html", "text": "Църквата почита днес паметта на няколко апостоли от състава на 70-те Христови ученици. Те са: св. Стахий - поставен за епископ във Византия, св. Амплий - епископ в Лида, и др.Св. мчк Епимах се родил в Египет. Родителите му били християни и го възпитали в благочестие и святост. Живял в епохата на гоненията срещу църквата. Още млад, той се поселил в Пилусийската гора, където заживял по примера на св. Йоан Кръстител. Като чул, че в Александрия християните страдали от идолопоклонците, блажени Епимах отишъл в града, влязъл в главния езически храм на голям езически празник и строшил идолите.Управителят Апелиан го затворил в тъмница. Провесили го на дърво и го стъргали с железни нокти. Замервали го с камъни. Трошили му костите. А той говорел на мъчителите си:- Нашият Господ Иисус Христос беше разпънат и заради мене, беше прободен с копие и напоен с оцет. А сега не трябва ли и аз да бъда причастник в страданията му? Наложете ми мъки по-големи от тия, които сега ми налагате! Плюйте ме! Ругайте ме! Турете трънен венец на главата ми! Дайте кръст в ръцете ми! Напойте ме с оцет! Направете цялото ми тяло една рана! Разпънете ме на кръст и ме прободете с копие! Всичко това претърпя Господ. Нека и аз претърпя същото!Много хора следели как мъчат св. Епимах. Между тях била и една жена, едното око на която било сляпо. От очите й се стичали сълзи, като гледала страданията на мъченика. Мъчителите го биели жестоко по цялото тяло. От това биене пръскали наоколо капки кръв. Една капка паднала в сляпото око на тая жена и то оздравяло. Прогледнала и с това око, жената радостно извикала:- Велик е Тоя Бог, Когото страдалецът изповядва! Той направи чудо с мене!Разярен от тая прослава, управителят Апелиан заповядал да бъде отсечена главата на св. Епимах. ", "date": "2019.10.31", "title": "Св. Епимах бил жестоко измъчван, страданията му изцерили сляпа жена"}
{"url": "https://offnews.bg/evropa/politciata-v-belgia-otkri-12-migranti-v-hladilen-kamion-714453.html", "text": "Полицията в Белгия откри 12 мигранти в хладилен камион в зона за паркиране в Северна Белгия, след като шофьорът подал сигнал до властите, предаде \"Ройтерс\", цитирайки говорител на федералната полиция.Шофьорът, който пренасял плодове и зеленчуци, се обадил в полицията, която уткрила 12-те мъже от Сирия и Судан. Те са отведени в имиграционната служба в град Антверпен.Миналата седмица във Великобритания бяха открити телата на 39 мигранти от Виетнам в хладилен камион с българска регистрация, пристигнали през белгийското пристанище Зеебрюге. Белгийските власти си сътрудничат с британските при разследването.", "date": "2019.10.31", "title": "Полицията в Белгия откри 12 мигранти в хладилен камион"}
{"url": "https://offnews.bg/ikonomika/biudzhet-2020-ima-li-smisal-da-se-vdigat-razhodite-shtom-pak-niama-r-714454.html", "text": "Бюджет 2020 г. не ни дава основания, че ще се проведат нужните реформи в България, а без реформи дали има смисъл от увеличение на разходите.Има обещани повече пари за пенсии, без обаче реформа на пенсионния ни модел.Има планирани допълнително пари и за здравеопазване, но не става ясно дали ще се проведе реформа в болниците, така че да не фалират и да се намалят дълговете им, като се задържат младите лекари в страната, а не да заминават на работа в чужбина.Има предвидени повече пари, за да се увеличат учителските заплати, което едва ли ще подобри българското образование, ако не се реформира значително повече образователната инфраструктура на учебните заведения.И догодина ще продължава изоставането с капиталовите разходи и инвестиции, които се очаква отново да дойдат основно от еврофондове и европрограми.Капиталовите разходи (строителство, ремонти) са силно обвързани с изпълнението на европроекти, като към момента там има изоставане.Изоставането на капиталовите разходи не спомага да се увеличат инвестициите и не се очаква да има увеличено капиталообразуване в българската икономика.България трябва да подобри значително своята инвестиционна среда, да търси и да намери стратегически инвеститори, които да помогнат за развитието на икономиката.В Бюджет 2020 няма предвидени конкретни мерки за привличане на преки инвестиции и за публично-частно партньорство.Относно дълговете в бюджета има също доста притеснителни неща, като тук трябва да правим разлика между явните и скритите дългове. А за догодина е планирано да бъде поет нов дълг под формата на държавни ценни книжа в размер до 2,2 млрд. лева. Препоръките ми за мерки през бюджета са да има повече ефективна борба с корупцията, провеждане на структурни реформи в икономиката, подобряване на демографията, повишаване качеството на образованието и намаление на данъчното облагане (намаление на ДДС и диференцирано ДДС), както и въвеждане на необлагаем минимум на доходите.", "date": "2019.10.31", "title": "Бюджет 2020: Има ли смисъл да се вдигат разходите, щом пак няма реформи"}
{"url": "https://offnews.bg/bojni/tramp-gleda-bagata-sreshtu-chernia-zviar-714434.html", "text": "Президентът на САЩ Доналд Тръмп може да гледа най-добрия български боец Благой Иванов в действие в Ню Йорк този уикенд. Той е получил покана да заеме място сред ВИП гостите на събитието UFC 224 в „Медисън Скуеър Гардън“, но все още няма отговор от администрацията му.„Вече се правят приготовления за присъствието му“, разкри пред „Ню Йорк Таймс“, цитиран от \"Труд\", един от служителите по сигурността на шоуто.Тръмп е голям почитател на ММА и дори през 2000-а организира „UFC 28“, когато смесените боеве бяха забранени в повечето щати на САЩ.„Никога няма да кажа лоша дума за Тръмп, защото той ни подаде ръка, когато прохождахме – заяви президентът на UFC Дейна Уайт. – Той беше единственият сериозен играч, който видя потенциала в нашия спорт тогава.“Багата е част от шоуто UFC 244 на най-престижната организация в смесените бойни изкуства и ще се изправи срещу американеца Дерек Люис с прякор Черния звяр. За българина това е четвърти мач на това ниво, като досега има 3 победи и 1 загуба.Боят му ще е втори от петте от главната програма, а гвоздеят е битката между американците Нейт Диас и Хорхе Масвидал, на която ще бъде разиграна титлата „най-гадното копеле“. Поясът ще бъде връчен от бившия кечист и настояща холивудска звезда Дуейн Джонсън-Скалата.", "date": "2019.10.31", "title": "Тръмп гледа Багата срещу Черния звяр"}
{"url": "https://offnews.bg/obshtestvo/ostra-infektcia-i-otraviane-s-tezhki-metali-sa-versiite-za-smartta-na-714451.html", "text": "Двете хипотези за смъртта на 9-годишното момче от село Кардам са остра инфекция или отравяне с тежки метали, смятат лекарите.Летален изход по такъв начин според тях е възможен само в тези две ситуации, предаде .Токсикологичният анализ отхвърли първоначалната версия за отравяне с храна. Назначена е съдебно-химическа експертиза, която ще бъде изготвена от ВМА.Версията, по която работи прокуратурата, е за отравяне. Поради липсата на по-точен законов текст, разследването се води за склоняване към самоубийство.„В следствие на проведените интензивни диагностични, реанимационни и лечебни действия от лекарите в Първа детска клиника в УМБАЛ „Св. Марина\" – Варна, състоянието и на двете деца е стабилно. Показателите и на голямото момиче са се подобрили и животът му е вън от опасност\", съобщи тази сутрин проф. д-р Виолета Йотова, началник направление Педиатрия в болницата.", "date": "2019.10.31", "title": "Остра инфекция и отравяне с тежки метали са версиите за смъртта на детето от Кардам"}
{"url": "https://offnews.bg/ikonomika/borisov-smiata-che-ikonomikata-e-v-tcvetushto-zdrave-714458.html", "text": "България е трета по нисък външен дълг в Европейския съюз, обяви премиерът Бойко Борисов в коментар на проектобюджета за следващата година. Според него ръстът на брутния вътрешен продукт е рекорден. В началото на мандата е било обещано той да достигне 110 млрд. лв., а в момента вече е 119 млрд. Борисов е уверен, че до края на мандата ще достигне 130 млрд. лв.Премиерът обясни, че ръстът на брутния продукт е най-видимият показател за това, как се развива държавата.\"Миналата година ви казах, че БВП е в добра кондиция, сега мога да ви кажа, че е в още по-добра. Безработицата отива на рекордните 4%. На практика само на тези, които не им се работи, не работят\".За външния дълг, той отчете, че за 3 г. той намалява от 31% на 28%, а в края на мандата ще е 19,5%.\"Това показва отговорността към следващите поколения\", коментира Борисов.Страната ни била с най-нисък показател контрабанда с цигари в Европа. \"Най-черната икономика, с най-бързо ликвидната стока, която замърсяваше не само политическата, а и съдебната система и създаваше най-големите елементи на корупция, най-добрите в Европа\".За образованието парите догодина се увеличават с 610 млн. лв., от тях 360 млн. лв. ще са за по-високите заплати на учителите.За здравеопазването Борисов каза: \"Ананиев, и там се дават още, да стигат до сестрите, лекарите и да им се повишава възнаграждението\".С плащането на 8-те изтребители сме достигнали всички стандарти на НАТО. \"Разбира се, и с новите проекти, които Министерството на отбраната е заложило. Това, което сме обещали, го изпълняваме в пълния му обем\", категоричен бе Борисов.Правителството обсъжда днес финансовата рамка за догодина.В нея е заложено близо 47 млрд. лева приходи и точно толкова разходи от хазната. Сред основните приоритети за хазната са образованието и здравеопазването. Нулево салдо е заложено в Бюджет 2020 година. Според финансовия министър Владислав Горанов това е един от буферите срещу предстоящата криза. „Още повече, че няма никакво пряко доказателство, че повечето разходи - особено със съмнителна ефективност, ще доведат до съществено увеличение на растежа“.Повече пари ще има не само за здравеопазване и образование, но и за подкрепа на пазара на труда в следващите няколко години. „Анонсираното достигане на средна заплата през 2021-а от порядъка между 1400 и 1500 лева е постижимо и възможно“, каза още Горанов.Детските помощи обаче остават замразени. ", "date": "2019.10.31", "title": "Борисов смята, че икономиката е в цветущо здраве"}
{"url": "https://offnews.bg/sviat/pentagonat-publikuva-parvite-kadri-ot-operatciata-sreshtu-bagdadi-vid-714443.html", "text": "Американското Министерство на отбраната публикува първите кадри от преследването на лидера на Ислямска държава Абу Бакр ал-Багдади в Северна Сирия, при което той е бил убит.Кадрите показват войници, които стрелят по бойци в укреплението, където се е криел Багдади. След като бил открит, той побягнал в тунел, където се е самовзривил.Вследствие на нападението от американските военни сили укреплението е било унищожено.Ръководителят на американското централно командване ген. Кенет Маккензи опроверга първоначалната информация, че заедно с Багдади са загинали три деца, уточнявайки, че убитите деца са две.Генералът не потвърди думите на американския президент Доналд Тръмп, че преди смъртта си Багдади \"скимтял\" и \"плакал\".\"Той (Багдади - бел. ред.) се е вмъкнал в тунела с две малки деца и се е взривил, докато неговите хора са били навън. ... Не съм в състояние да потвърдя нищо друго за последните секунди от живота му\", каза той на пресконференция в Пентагона.Четири жени, които също са носили жилетки с експлозиви, и още един мъж са били убити в укреплението.Неясно е колко бойци са загинали, след като са открили огън по американски хеликоптери.Искам да подчертая, че са били положени всички усилия да бъдат избегнати цивилни жертви и децата да бъдат опазени, подчерта генералът.", "date": "2019.10.31", "title": "Пентагонът публикува първите кадри от операцията срещу Багдади (видео)"}
{"url": "https://offnews.bg/sviat/provintcia-kvebek-shte-priema-imigranti-samo-sled-test-za-tcennosti-714455.html", "text": "Канадската провинция Квебек скоро ще изисква от икономическите имигранти да преминат през „тест за ценности“, това е записано в нова промяна в правилата, предаде Би Би Си, цитирана от БНР.Премиерът на провинцията Франсоа Лего заяви, че потенциалните имигранти трябва да осъзнават ценности като равните права на мъжете и жените. Правителството на провинцията обяви, че въпросите в теста ще бъдат базирани на хартата за правата в Канада.Нововъведението влиза в сила от 1 януари 2020 г.Ако се провалят, кандидатите могат да вземат онлайн теста отново. За успех са нужни 75%. Ще има възможност и за курс, който покрива темите в своеобразния изпит.Лего заяви, че новодошлите трябва да знаят и за светския закон на провинцията, който забранява на държавни служители като съдии, полицаи и учители да носят религиозни символи – кипa, тюрбан или хиджаб, кръстче, докато са на работа.Оценката от 20 въпроса ще се съсредоточи върху въпроси около демокрацията, френскоговорящото общество в Квебек, светския характер на държавата и равнопоставеността между мъже и жени.Целта е да се обезпечи, че новодошлите „се интегрират в обществото и се придържат към ценностите на Кебек“, заяви провинциалният министър на имиграцията Симон Барет.Примерни въпроси са: „В Квебек мъжете и жените имат еднакви права и са смятани за равни от закона, правилно или неправилно?“ и „Посочете който от следните примери е дискриминация: отказ от назначаване на жена, която е бременна, на мъж, който няма необходимата диплома, или на човек заради неговия етнически произход“.Ценностите са част от реформа на имиграционната система на дясноцентристката партия КАК (Коалиция за бъдещето на Квебек), по чиято оценка 26 300 новодошли икономически имигранти и членовете на техните семейства ще бъдат подложени на тест през следващата година.Политиката на провинцията едва ли ще бъде оспорена от федералното правителство. Наскоро премиерът либерал Джъстин Трюдо заяви, че този критерий е в рамките на правомощията на Квебек.", "date": "2019.10.31", "title": "Провинция Квебек ще приема имигранти само след тест за ценности"}
{"url": "https://offnews.bg/obshtestvo/tehnicheskiat-universitet-v-sofia-ima-nov-rektor-714438.html", "text": "Техническият университет в София има нов ректор - досегашният зам.-ректор по научна и приложна дейност проф. дн инж. Иван Кралов, съобщиха от университета. Избра го късно вчера Общото събрание за 4-годишен мандат (декември 2019 - ноември 2023 г.).Иван Кралов е машинен инженер, доктор на науките и професор. Завършил е специалността „Технология на машиностроенето и металорежещи машини\" в ТУ – София през 1994 г.Постъпва в ТУ – София през септември 1999 г. и до декември 2005 г. заема академичните длъжности асистент, старши асистент и главен асистент в катедра „Механика“. От януари 2006 г. е избран за доцент, а от май 2014 г. за професор в същата катедра.В ТУ - София е ръководил лаборатория “Вибрации и акустичен шум“ (2008 г.-2011 г.); зам.-ръководител на Научно-изследователския сектор, а от април 2011 г. до настоящия момент - зам.-ректор по научна и приложна дейност на университета.Автор и съавтор на повече от 130 научни публикации, патенти и полезни модели.Председател на секция „Технически науки“ и зам.-председател на Съюза на учените в България. Председател и член на организационните и научни комитети на няколко национални и международни конференции.", "date": "2019.10.31", "title": "Техническият университет в София има нов ректор"}
{"url": "https://offnews.bg/zdrave/aikb-ne-podkrepiha-biudzheta-na-nzok-za-2020-714457.html", "text": "Асоциацията на индустриалния капитал в България (АИКБ) не подкрепи бюджета за НЗОК 2020. Позицията беше изразена по време на заседанието на Националния съвет за тристранно сътрудничество (НСТС).Работодателските организации, синдикатите и държавата обсъдиха и проектите за бюджетите на Държавното обществено осигуряване (ДОО) и на Здравната каса, съобщи dariknews.bg.От Конфедерацията на работодателите и инидустриалците в България (КРИБ) подкрепиха предложения бюджет и приветстваха увеличаването на разходите за здраве. Те изтъкнаха, че допълнителният публичен ресурс в здравеопазването е инвестиция в икономиката и благоденствието на нацията.От АИКБ обаче смятат, че заплащането на извършените здравни услуги трябва да е функция на резултатите, а ефективността и ефикасността на здравноосигурителната система ще се повиши, ако се създаде конкурентна среда и се демонополизира дейността на НЗОК.Те препоръчват увеличаване на дела на разходите за превенция и профилактика за сметка на дела на разходите за болнична медицинска помощ и разходите за медикаменти. Настояват за въвеждането на модел, при който акцентът е хората да не се разболяват, отклоненията да се улавят в ранен стадий, да не се печели от лекуване на скъпоструващи тежки заболявания, когато лечението е станало вече непоправимо късно.Според Българската стопанска камара (БСК) с предложения проект на бюджет се възпроизвежда рамката за недофинансиране на дейността на НЗОК от предишните години.От Камарата са на мнение, че увеличаването на дела на публичните средства за здравеопазване( 4,5 % от БВП) все още не е достигнал средноевропейските нива, които са над 6-11% ЕС, пише в становището на организацията. Според тях във финансовият документ липсва решение за ограничаване на разходите за лекарства, които достигат до 30% от бюджета, при средно равнище за страните от ЕС 15-18%. Друг проблем, изтъкнат от БСК, е че размерът на осигурителните вноски, които държавата превежда, не съответства на реалните разходи за лечение. За 2020 г. вноската от държавата за едно лице ще е около 34 лв. при среден размер, дължим за осигурени лица по трудови отношения, от 80 лв., допълват от БСК.", "date": "2019.10.31", "title": "АИКБ не подкрепиха бюджета на НЗОК за 2020"}
{"url": "https://offnews.bg/futbol/dobar-zhrebij-za-favoritite-v-kupata-na-ligata-na-anglia-714465.html", "text": "Фаворитите в турнира за Купата на Лигата в Англия извадиха късмет и получиха приемлив жребий за 1/4-финалните сблъцъци.Носителят на трофея Манчестър Сити ще гостува на на непретенциозния третодивизионен Оксфорд Юнайтед, а Ливърпул ще пътува до Бирмингам за двубой с Астън Вила.Манчестър Юнайтед приема четвъртодивизионния Колчестер, докато намиращият се в невероятна форма Лестър ще бъде гост на закъсалия Евертън в интересна елитна битка.Заради участието си на световното клубно първенство през декември Ливърпул ще играе с Астън Вила на 7 януари 2020 година. Останалите три двойки са насрочени за 17 декември тази година.Късно снощи Ливърпул и Арсенал спретнаха истински спектакъл на \"Анфийлд\". Срещата завърши при резултат 5:5 в края на редовното време и победа с 5:4 при дузпите за домакините. Това бе един от най-атрактивните мачове между елитни тимове от доста време насам.В другия интересен мач вчера Манчестър Юнайтед се оказа по-хитрият отбор и победи Челси с 2:1 насред \"Стамфорд Бридж\". Точен за домакините бе Миши Батшуай, докато за гостуващия тим се разписа на два пъти Маркъс Рашфорд. Той вкара дузпа през първото полувреме, а след това реализира и красив гол от свободен удар през втората част от мача.", "date": "2019.10.31", "title": "Добър жребий за фаворитите в Купата на Лигата на Англия"}
