{"url": "https://offnews.bg/obshtestvo/30-ot-balgarite-ochakvat-2019-g-da-e-po-losha-ot-2018-a-22-po-do-694555.html", "text": "В края на 2018 г. 22% от българите очакват 2019 г. да е по-добра от 2018 г., 30% - по-лоша, а 31% - същата. 17% не могат да отговорят.Това показват данните от ежегодния изследователски проект „В края на годината“ на световната асоциация „Галъп интернешънъл“ (която няма нищо общо с Gallup и Gallup Poll). Изследването е проведено в 50 страни по целия свят.Нетната стойност на оптимизма в България (дялове на оптимисти за 2019 г. минус дялове на песимисти за 2019 г.) е -8. През миналата година тази оценка е +3. Това показва известен спад на общия оптимизъм, констатират от „Галъп интернешънъл“.Данните на асоциацията сочат, че България е по-песимистична на фона на източната част на ЕС, като например Румъния показва много по-сериозен оптимизъм (нетна стойност +21). България показва по-малко оптимизъм от средното и за ЕС като цяло. Според нетните оценки, на Балканите най-оптимистично са настроени албанските общности, а на другия полюс са Турция и Босна и Херцеговина.15% у нас очакват идващата година да е по-мирна за света от отиващата си, 28% са на обратното мнение, а 38% очакват да е същата. 19% се затрудняват да отговорят. Нетната стойност е -13. С тази нетна стойност страната ни е близо до средните стойности за света.Данните за света\"Очакванията за по-добро непосредствено бъдеще се увеличават за мнозинството от интервюираните в Африка (обикновено оптимистичен регион, въпреки условията на живот), в Индия, в европейските страни извън ЕС, в САЩ и в Латинска Америка. От друга страна, виждаме песимизъм за предстоящата година в Близкия изток, в Русия и до голяма степен в Западна Европа.Традиционно, оптимизмът за новата година преобладава в повечето държави по света. Тази година изключение правят Турция, Сърбия, Обединеното кралство, Полша, Чехия, Русия, Босна и Херцеговина, България, Хонконг, Франция, Италия, Ливан, Йордания и Южна Корея\" - твърдят от „Галъп интернешънъл“.28% от всички респонденти по света, участвали в проучването, очакват 2019 г. да бъде по-мирна, 34% смятат, че ще бъде по-проблемна.\"В продължение на десетилетия глобалното изследване „В края на годината“ отчита парадокс: хората, живеещи в по-богати страни, са настроени по-песимистично към предстоящата година. И обратното. Изглежда, че страхът от загуба на това, което имаш, е по-голям от страха да нямаш\", коментира Кънчо Стойчев, президент на световната асоциация „Галъп интернешънъл“.Европейският съюз е все по-песимистичен и няма нужда да се обяснява защо. Същото е с Русия, докато оптимизмът за следващата година в САЩ е най-високият за последното десетилетие. Ефективността на американската икономика е възможното ключово обяснение тук, твърди Стойчев.Размер на извадката и работа на теренОбщо 48 745 души са интервюирани в световен мащаб. Във всяка страна е реализирана представителна извадка от около 1000 мъже и жени: лице в лице (27 страни; 28063 души), по телефон (7 страни; 5922 души) или онлайн (16 страни; 14760 души).Теренната работа в различните страни е проведена от октомври 2018 г. до декември 2018 г.Статистическата грешка в изследването е в диапазон +/-3-5% при доверителен интервал - 95%.", "date": "2018.12.27", "title": "30% от българите очакват 2019 г. да е по-лоша от 2018, а 22% - по-добра"}
{"url": "https://offnews.bg/volejbol/71-godishen-italianetc-smeni-gibona-nachelo-na-natcionalite-694558.html", "text": "Силвано Пранди е новият старши треньор на мъжкия национален отбор по волейбол. Днес известният специалист подписа договор с българската федерация, като ангажиментът му е до края на януари 2020 година, когато ще е преминала и европейската олимпийска квалификация. При класиране за игрите в Токио контрактът автоматично ще бъде продължен.В следващите седмици ще бъде уточнен щабът, с който ще работи Пранди при завръщането си. 71-годишният наставник на френския „Шомон” пое националния през 2009 г. и още същата година го изведе до бронзовите медали на европейското първенство в Турция.„За мен е голямо удоволствие и чест да се завърна начело на българския отбор, който ми донесе много позитивни спомени. Приемам с голям ентусиазъм задачата да класирам отбора за олимпийските игри. Предстои и европейско първенство, което също представлява голям стимул за мен. Давам си сметка, че пътят към Токио ще бъде много труден, но вярвам, че с усилията на треньорския щаб, състезателите и българската федерация тази цел може да бъде постигната”, коментира Пранди за официалния сайт на БФВ.Първото официално състезание за него начело на тима ще бъде Лигата на волейболните нации. България ще бъде домакин на два турнира – във Варна и Пловдив, и гостува на Аржентина, Бразилия и Китай.„Радвам се, че постигнахме договорка с именит специалист като Силвано Пранди. Той беше първият, към когото се обърнахме, след като приключи ангажиментът на Пламен Константинов. Разговорът с Пранди протече изключително конструктивно и се разбрахме много бързо. Надявам се мъжкият отбор да постигне нови успехи и да се върне на мястото, където са свикнали да го виждат феновете”, каза президентът на федерацията инж. Данчо Лазаров.", "date": "2018.12.27", "title": "71-годишен италианец смени Гибона начело на националите"}
{"url": "https://offnews.bg/obshtestvo/registratciata-v-biurata-po-truda-shte-stava-s-po-malko-dokumenti-694530.html", "text": "При регистрация в дирекциите „Бюро по труда\" търсещите работа ще представят по-малко документи. Това предвиждат промени в Правилника за прилагане на Закона за насърчаване на заетостта, които бяха одобрени днес от правителството.Ще отпадне изискването при регистрация да бъдат представяни документи, удостоверяващи общ и/или служебен стаж, и/или осигурителен стаж. При необходимост Агенцията по заетостта ще получава информация от Националния осигурителен институт.Чрез промяната се определят и нормативни изисквания за разработването на проекти на програми за заетост и обучение от браншови организации и институции. Дефинират се и критериите за оценка на тези програми от страна на комисиите за подбор и оценка, назначавани със заповед на министъра на труда и социалната политика.Въвеждат се и нормативни срокове за извършване на оценката за допустимостта на работодателите, кандидатстващи за получаване на средства по програми и насърчителни мерки за заетост и обучение, реализирани под формата на схеми за минимална държавна помощ.Целта на промените е да се облекчи съществуващата административна процедура за регистрация на търсещите работа лица, да се подобри качеството на програмите за заетост и обучение и да се оптимизира работа на комисиите за подбор и оценка на тези програми.", "date": "2018.12.27", "title": "Регистрацията в бюрата по труда ще става с по-малко документи"}
{"url": "https://offnews.bg/112/politcai-spriaha-mikrobus-s-detca-karan-ot-drogiran-shofior-kraj-koch-694556.html", "text": "Днес по обед дрогиран шофьор на микробус е превозвал деца на екскурзия в Банско.На главен път Е-79, в района на разклона за Кочериново, полицаи от РУ-Рила са спрели за проверка 17-местен микробус, шофиран от 36-годишен водач.Резултатът от теста за употреба за наркотични вещества е показал, че шофьорът управлява микробуса под въздействието на опиати, съобщават от пресцентъра на МВР.Децата са извозени от резервен шофьор на фирмата – превозвач.Спрямо 36-годишния шофьор е образувано бързо производство.", "date": "2018.12.27", "title": "Полицаи спряха микробус с деца, каран от дрогиран шофьор край Кочериново"}
{"url": "https://offnews.bg/obshtestvo/plazhuvashtite-v-slanchev-briag-shte-plashtat-20-lv-za-chadar-i-shezl-694540.html", "text": "След проведен конкурс „Естет Билд\" ООД е определен за концесионер на морски плаж „Балчик- централен\" в община Балчик, област Добрич, а „РВК 1\" ЕООД е определен за концесионер на морски плаж „Слънчев бряг- централен\" в община Несебър, област Бургас, съобщиха от правителствената информационна служба.За 20-годишния срок на концесията в Слънчев бряг цената за 1 бр. чадър ще е в размер на 10 лв. с ДДС, а цената за бр. шезлонг - в размер на 10 лв. с ДДС.„Естет Билд“ ООД се задължава да предлага за целия срок на договора за концесия от 15 г. цена за 1 бр. чадър в размер на 9 лв. с ДДС и цена за бр. шезлонг в размер на 9 лв. с ДДС в зоната за платени плажни принадлежности.Инвестициите за подобряване на облика на плажа в Балчик са в размер на 453 102 лв., а за опазването на околната среда, дюните и защитените територии на плажа в Слънчев бряг - в размер на 342 409 лв.Размерът на концесионното плащане за всяка календарна година от срока на концесиите е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане.", "date": "2018.12.27", "title": "Плажуващите в Слънчев бряг ще плащат 20 лв. за чадър и шезлонг"}
{"url": "https://offnews.bg/obshtestvo/naj-mnogo-izgubeni-domashni-kucheta-ima-v-dnite-predi-nova-godina-pre-694539.html", "text": "И тази година се очаква да има увеличаване на случаите на изгубени домашни кучета в дните непосредствено преди новогодишната нощ, предупреждават от „Четири лапи“. Според експертите на международната организация за защита на животните, това се дължи най-вече на стреса, който причиняват пиратките и фойерверките.„Силните и внезапни гърмежи и ярките светлини предизвикват паника и дезориентация при много домашни животни,“ обяснява д-р Марина Иванова, директор на „Четири лапи“ за България. „Първоналачната реакция на много от тях е да избягат колкото се може по-бързо от мястото. Тогава животните са изложени на най-голям риск, защото бягат напосоки и не се пазят от преминаващи автомобили. След преминаване на първоначалния стрес, животното търси да се скрие някъде, докато почувства, че опасността е преминала. Допълнителен фактор, който допринася за дезориентацията на животните е и ранното смрачаване.“От „Четири лапи“ съветват в дните преди и след Нова година кучетата да бъдат извеждани на повод и на кратки разходки, по възможност в светлата част на деня. Добре е кучето да има светеща каишка, която би спомогнала то да бъде забелязано отдалеч. За хората, които предпочитат да разхождат четириногия си приятел свободно, най-добрият вариант е проследяващо GPS устройство.Ако все пак домашният любимец се изгуби, трябва да бъдат следвани няколко основни правила: не изпадайте в паника, организирайте търсене с повече хора, като един винаги трябва да остане на мястото, където животното е изгубено и един – пред дома ви. Публикувайте съобщение в групите за изгубени и намерени домашни любимци в социалните мрежи, както и в специализирани сайтове и приложения, като  или Help A Paw.Ако не откриете домашния си любимец в рамките на няколко часа, разлепете обяви със снимка около мястото, където е изгубен, в парка, където най-често го извеждате и около ветеринарните клиники, магазините за храни и аксесоари за животни и супермаркетите в квартала. Проверете и в приютите за бездомни животни.Ако попаднете на изгубено и дезориентирано куче, опитайте да го успокоите и да го задържите. Проверете в социалните мрежи или специализираните сайтове и приложения дали вече няма обяви за и него и ако не откриете, публикувайте своя. Отведете кучето в най-близкия ветеринарен кабинет, където да проверят дали няма поставен чип, по който да бъде открит собственика.От „Четири лапи“ припомнят, че от началото на 2017 г. всяко домашно куче задължително трябва да има поставен микрочип, но за съжаление поради недостатъчния контрол от страна на Българска агенция по безопасност на храните и на местната власт, все още повечето домашни любимци не са идентифицирани, а много от ветеринарните лекари не въвеждат данните от поставените чипове в системата на БАБХ.", "date": "2018.12.27", "title": "Най-много изгубени домашни кучета има в дните преди Нова година, предупреждават от 'Четири лапи'"}
{"url": "https://offnews.bg/kultura/parviat-kontcert-na-sofijskata-filharmonia-za-2019-godina-e-posveten-n-694542.html", "text": "Първият концерт на Софийската филхармония през новата 2019 година е посветен на Виенската музика. На 10 януари премиерно за България ще прозвучи концертно изпълнение на оперетата Die Blindekuh (Игра на криеница) от Йохан Щраус-син.На диригентския подиум застава Дарио Салви, a солисти са млади оперни дарования от Виена.„Кралят на валса” Йохан Щраус–син е превърнал широко популярните през 19 век танцувални жанрове в истински шедьоври на оркестровата музика. Той е оставил в наследство почти 500 произведения – валсове, мазурки, полки, кадрили, маршове и 15 оперети.Сред тях, наред с прочутите „Прилепът”, „Цигански барон”, „Една нощ във Венеция”, е и по-малко известната Die Blindekuh (Игра на криеница), по едноименната комедия на германския актьор, драматург и режисьор Рудолф Кнайзел (Blindekuh - в буквален превод „сляпа крава”, е детската игра, позната у нас като „сляпа баба”, разпространена от векове из цяла Европа, присъстваща в романа на Рабле „Гаргантюа и Пантагрюел”, в картини на Брьогел, Фрагонар и др.).Увертюрата на Blindekuh един от шедьоврите, задържал се трайно в световния оркестров репертоар и до днес.Премиерата на оперетата в България е по идея на маестро Дарио Салви, който има задълбочени интереси и познания в Австрийската музика. Той е почетен член на Щраусовото общество във Великобритания и е организирал много премиери на не много популярни, но изключително стойностни творби на фамилията Щраус.Билетите за концерта са на цени от 12 до 25 лева и могат да бъдат закупени от касата на зала \"България, Ивентим, Тикетсбг и Ипей.", "date": "2018.12.27", "title": "Първият концерт на Софийската филхармония за 2019 година е посветен на Йохан Щраус-син"}
{"url": "https://offnews.bg/zimni/albert-popov-s-dvoen-uspeh-za-kupa-iulen-v-bansko-694545.html", "text": "Водещият ни алпийски скиор Алберт Попов спечели и двата слалома, които се проведоха днес в курорта Банско за купа \"Юлен\".21-годишният софиянец спечели първото спускане с общо време от 1:22:80 минута. Втори на 0:08 секунди остана другият национал Камен Златков, а трети на 2,46 секунди е Йоанис Антониу от Гърция. Във втория слалом Попов зае първото място с 1:23:85 минута.Втори завърши друг представител на националния тим Йоан Тодоров с 1:25:59 минута, а трети е Калин Златков от Б тима на България с 1:25:76.При жените Ева Вукадинова завърши на първо място, след като спря хронометрите с време 1:32:31 минута, а във втория слалом първа финишира Гергана Заднепровска с 1:35:00.Участие в състезанията, които са първи при мъжете и жените за новия сезон в България взеха 58 алпийци от 8 нации. Призьорите бяха наградени от председателя на БФСки Цеко Минев и от неговия заместник - Георги Бобев.", "date": "2018.12.27", "title": "Алберт Попов с двоен успех за купа Юлен в Банско"}
{"url": "https://offnews.bg/dw/konfuzna-istoria-za-elha-i-posolstvo-694536.html", "text": "Едно частно лице даде воля на комплексите си във Фейсбук, а едно посолство в София неочаквано ги сподели. И ясно показа, че нервите на някои хора явно са съвсем изтънели.Жестът дори е симпатичен: руското посолство инсталира елха в центъра на София. Но дори да не ви е симпатичен, в него няма нищо нередно или незаконно. Нищо нередно или незаконно няма и в протеста на онези софиянци, които покрай елхата (а и върху нея) припомниха за руската агресия срещу Украйна.В отговор един човек на име Костадин Костадинов пише - най-напред във Фейсбук - глуповато-възбуден текст (то такива са нравите в тази социална мрежа), с който се опитва да санкционира протестиралите. Костадинов се мъчи да бъде остроумен и саркастичен, но резултатът е трогателно конфузен: блудкави клишета и опит за стрелба с овлажнените боеприпаси на най-некадърната кремълска пропаганда. Които отдавна не гърмят.И все пак, дотук – нищо страшно. Един човек с местожителство извън София, комуто патосът и кръвожадните патриотични гримаси видимо се удават доста по-добре от иронията и изящната словесност, се е изказал във Фейсбук по въпроса за елхата в центъра на столицата. Няма лошо, It's a free country, както биха се изразили неговите любими врагове от американското посолство в същата тази София.Вместо тях обаче веднага се обадиха любимите му приятели от руското посолство. И тук глуповато-смешната история изведнъж влиза в парадигмата „играчка-плачка\". Защото едно е частното лице Костадин Костадинов да даде воля на комплексите си във Фейсбук, а съвсем друго – руското посолство да тиражира неговите обиди по адрес на протестиралите.Честно казано, не мога дори да си представя с кой акъл администраторите на ФБ-профила на руското посолство са решили да препубликуват скромните размишления на Костадин Костадинов. Заклетите русофоби тук сигурно ще кажат, че въпросните администратори сигурно са попрекалили с водката по празниците. Но нали Коледа в Русия е чак на 7 януари? Не, просто нервите много са изтънели. Виждали сме го и друг път, чували сме го в някои доста непремерени изявления на външния министър Лавров и на неговата не по-малко противоречива говорителка Захарова.„Тези българи за какво се мислят?\" – така приблизително звучи вътрешният им глас, в перфектен синхрон с който е влязла превъзбудата на Костадин Костадинов. Засега „тези българи\" очевидно не се мислят за нищо, доколкото няма официална реакция относно разгащеното поведение на руското посолство. Дано обяснението за това мълчание да е свързано единствено с отминалите празници. И дано с настъпването на делниците мълчанието да бъде нарушено.", "date": "2018.12.27", "title": "Конфузна история за елха и посолство"}
{"url": "https://offnews.bg/politika/bsp-gerb-razdava-pari-na-svoite-obshtini-i-se-opitva-da-ubie-mestnata-694546.html", "text": "Кметове от БСП обмислят да напуснат Управителния съвет на Националното сдружение на общините, ако на предстоящото Общо събрание не се обсъди темата за начина, по който се разпределят средствата за общините. Това каза пред журналисти в централата на БСП Донка Михайлова, кмет на Троян. Обмисля се напускането на Управителния съвет, но ще останем в сдружението, каза Кирил Добрев, заместник-председател на БСП, и посочи, че от 23 членове на УС петима са от БСП.Добрев посочи, че с постановление на Министерския съвет от 19 декември правителството \"отново без всякакви правила раздаде поредните 146 млн.лв. за българските общини\". За общини на ГЕРБ се предвидени 98 млн.лв., за общини на ДПС - 25 млн.лв., за други общини -17 млн.лв. и едва 4 млн.лв. в общини, управлявани от БСП, допълни той.ГЕРБ уби парламентарната държава, а днес е на път да убие и местната власт, коментира Кирил Добрев.През миналата година са раздадени повече от четвърт милиард лева без правила, уточни още Донка Михайлова. \"УС на сдружението настоя за ясни процедури и критерии при разпределяне на средствата от републиканския бюджет, но броени месеци след това сме свидетели на постановлението. На среща с министъра на финансите поискахме за всички български общини 110 млн.лв. за капиталова субсидия, но получихме отказ\" заяви тя и обърна внимание, че \"месец след това се дават милиони без правила\".Според Кирил Добрев част от парите по постановленията за разпределяне на средствата през миналата и тази година са дадени на общини, чиито обекти са елемент на прокурорски проверки. Вече се вижда, че ДПС е финансовият партньор на ГЕРБ, допълни още Добрев. Следим внимателно как ще бъдат разпределени средствата за магистрала \"Хемус\", увери той.", "date": "2018.12.27", "title": "БСП: ГЕРБ раздава пари на своите общини и се опитва да убие местната власт"}
{"url": "https://offnews.bg/nashite-avtori/kalin-terzijski-vseobshtata-praznichna-samota-694557.html", "text": "Събуждам се и отварям проклетия малък лаптоп, обичния ми малък лаптоп, моя отделен, друг коридор към света, по който отивам в свят, различен от света на ръбатите предмети. В света, в който се влиза през дупката на лаптопа, има и Нютон с перука и куп загадъчни истории в живота, и хубави момичета, снимали се със смартфоните си в смешни пози, и географски карти на средновековна Европа с всичките му там кумани и тевтонски ордени, има картини на Одилон Рьодон, има и приятели, които не познаваш, има и почитатели от Република Южна Африка, и безплатни книги на Платон и Марк Аврелий.В тоя свят има всичко и Самотата е запратена в ъгъла и там скимти жално.Не ни ли е мъчно за самотата?След като съм си пописал десетина минути с красивото момиче с анорексия от Торонто, което ме познава кой знае откъде, но вече ме познава от...Боже, станали са сигурно пет години!...след като съм отговорил мимоходом на момичето със синдром на Даун, което пише учудващо бързо, пише винаги едно и също „пиши ми-искам да си чатим-пишими-искам да си чатим, чати ми сега-какво хапна днес-защо не ми пишиш...аз те обичам”, след като отхвърлям десетина стереотипни електронни картички с Весела Коледа и честита Нова година, след като харесвам за около три секунди статия за съдия от САЩ (но от старите САЩ, от 30-те години), който в дело срещу една бедна жена, откраднала хляб, все пак я осъдил на глоба от десет долара, защото законът трябва да тържествува, но осъдил и на глоба от 1 долар и всеки от присъстващите в залата, включително ищеца и себе си, заради това, че са позволили да живеят в град, където на старите жени се налага да крадат...след като съм отговорил на писмо на почитател от Кейптаун, който ме познава благодарение на друг почитател, когото не познавам (но си давам сметка, че харесвам, защото - каквото и да си говорим – харесваме инстинктивно тия, които ни харесват), след като съм прочел как точно се пише името на Одилон Рьодон, тоя прекрасен художник, отключил западното изкуство за съновиденията...Аз все пак излизам.От омагьосания свят на Мрежата трябва да се излиза! – казвам си. И излизам.Все по-мъчително става! – казвам си и си давам сметка, като човек много добре познаващ зависимостите от всякакъв характер, че наистина – стоенето в тоя сладък и съблазнителен свят на ярки и малки образи и подръчни емоции – прилича на зависимостта от подсладено червено вино с усилен градус...проклетото подсладено червено вино с усилен градус, което е пратило в отвъдния свят не кой да е, а милия Джак Керуак.Дали мен пък няма да ме прати в отвъдното зависимостта от потапянето в тоя сладък и лепкав, съблазнителен сироп от наслади в Мрежата?Давам си сметка, че излизането от света на Мрежата предизвиква доста неприятни изживявания. Има ли треперене на ръцете? Има. Има ли безпокойство? Има. Има ли мъчително чувство за липса и глад за още? Има.Съвсем типични симптоми от абстинентния синдром.Колко ли хора са харесали моето така оригинално поздравление за Коледа? – така се питам и през главата ми минава мисълта, за човек, живеещ изцяло във виртуалния свят на фейсбук, на Мрежата. Изцяло и вечно. Без излизане. Там яде, там спи, там умира и там го погребват.Все пак аз съм човек, излизащ от зависимости с такъв замах, че за това се разбира дори из цялата Мрежа (добре го извъртях, нали?).И затова излизам из малкия град, който обитавам и наблюдавам. Тук, слава Богу, има и хора Навън.Но младите определено седят Вътре. В Мрежата са. Паякът на отчуждението ги е заловил, виртуалният паяк на телесно-душевното отчуждение ги е оплел. Те седят един срещу друг, без да са един с друг.Всеки е забил глава в малкия си екран и нещо боцка и търка с пръст. Маже - това е глаголът.Давам си сметка за миг, че психомоторният еквивалент на тоя душевен живот (който може и да е доста интензивен, макар и някак „малък”) е едно три-пет милиметрово помръдване на един от пръстите на дясната ръка. Веднага се сещам за слузестите хора-месо, поставени в стъклени контейнери в кошмара на братя Уашовски – Матрицата. Никакво мърдане.Няма мърдане! – така си казвам и се смея вътрешно, но много горчив е моят смях.Няма защо да мърдаме вече, достатъчно е да поръчаме пица по телефона и да погледнем към телевизора, той ще се включи сам.Преди – казвам си – хората са извършвали огромни движения, стигали са до полюсите и до центровете на страшните джунгли, и са съчетавали тия огромни движения на телата си с едно умерено и някак достолепно количество душевни преживявания. Една шепичка душевни преживявания, но ценни като диаманти, извадени из кимберлитова тръба (където налягането е хиляди атмосфери!).Сега – казвам си – не помръдваме, а преживяваме какви ли не страдания и какви ли не грамадни възторзи! Помръдвайки пръста си на три милиметра, ние пишем (даже и не пишем, а кликваме): „Обичам те страшно много, желая ти великолепна Коледа, страшно съм щастлив, че те има, велико е, че ми пишеш, сърцето ми ще се пръсне от радост, че си там!”. Странно. Чувствена вакханалия в чаша килобайти.Каква наистина величествена...хм, диспропорция между напълно неподвижното, лениво, отчуждено от всяка радост и мъка тяло и една свръхактивна, превъзбудена душа (но дали наистина?), която се пъне и насилва да чувства колосални чувства.Вървя все пак по истинските улици и виждам, че възрастните жени са се събрали по кафенетата. А тук там и възрастни мъже. Но мъжете в България умират доста по-млади, затова те са и по-малко. Да-а, старите са бъдещето на света! Път на старостта! – смея се наум, спомняйки си тъповатите лозунги от социализма като „Път на младостта” и „Младите са бъдещето на света!”.Старите, помнещите времената, в които писмата се пишеха на ръка и се пращаха по селата и паланките с ръмжащи и катерещи се по завоите грамадни камиони, старите, помнещи усилията на телата и близостите на телата, и насладите на телата, и подвизите на телата – те се събират и гонят Самотата по стария, истински начин.Един до друг, няма никакви смартфони, няма никакво чатене, няма никакви коледни картички от 26 мегабайта.Пие се кафенце, а там – я гледай какви са пъргави! – вече си наливат и нещо от тъмна бутилчица!Светъл празничен ден е и старите знаят, че е редно и хубаво де се пийне от сутринта, за да мине денят леко и приятно-замаяно. Старите знаят разни рецепти за живеене. С канела и карамфил. Старите не са самотни. Макар че и те са самотни, със сигурност, като се приберат в домовете си и се загледат в снимките на починалите.Но тия млади...Пак влизам в Мрежата, празници са, получавам веднага съобщения – пет, седем, десет...Честито – от Англия, от САЩ (където вече няма съдия, който да глобява самодоволните в полза на бедните) – пишат ми – Честит празник – пишат ми от Швеция и от Япония, момиченцето със синдром на Даун, по неговия си стереотипен, мъчителен начин продължава „чати ми, искам да си пишим”, но аз се опитвам да го дисциплинирам, да не му позволявам да се привързва така, да свиква, защото после, когато няма да имам възможност (примерно – когато умра), ще му бъде тежко без моето писане и без моята компания...Само самообладанието и търпението, умереността – казвам си - те могат да ни спасят.А тоя сладък сироп на това вечно, безпроблемно, едномилиметрово общуване без капчица усилие, това общуване, основано на непрекъсната наслада, това електронно самозадоволяване, това мързеливо консумиране на микроскопични емоции и леки чувства, придобивани с леки кликвания – то е сладкото червено вино с усилен градус на нашето неистинско настояще.И зависимостта, и мъката са ни подготвени. Като подарък за мътното бъдеще.Трябва да се излиза навън и да се върви. В прекия и в преносния смисъл. Така си казвам и излизам навън.Трябва да се ходи до полюса, а не да се чати с хора, които също си мечтаят да отидат до полюса, но не биха си мръднали пръста повече отколкото е необходимо за едно кликване.Празниците на края на годината са тъжно време – казвам си. Някои хора нямат пари за ток, нямат нацепени дърва, а други им помагат, помръдвайки пръста на дясната си ръка около три милиметра, изпращайки есемес. Празничен есемес. Благотворителен есемес. Спасителен есемес. Бог ни спасява чрез есемес. Пръстът Божи се мръдва три милиметра и ни спасява с есемес. Става ли така?Няма ли кой да нацепи истинските дърва на нашата усърдна взаимопомощ?Самотата се лекува чрез влизане – клик, клик, клик – в пъстро-калейдоскопичния свят на опиянението. Там, където кипи, чувства се, бръмчи, клюкарства се, целият свят е кошер, от Лос Анджелис до Владивосток се пращат картички и песни за поздрав, усмихнати пиктограми и смеещи се схематични личица. Икони на емоциите, просто тройно правило на желанията и семиотика на радостта. Цък – радостен съм. Цък-цък – самотен съм.Целият свят живее пред очите ни в подскачащи весели празнични емотикони и прикачени файлове.Ще прикача целия свят на прикачен файл и ще го изпратя на любимите си хора – казвам си – но дали няма да е прекалено тежък тоя прикачен файл?А телата ни си стоят самотни. Все още – доколкото виждам – не сме в стъклени саркофази като в Матрицата.Старите – те да са живи! Че си наливат от – я ги гледай ти – наливат си направо от буркан някаква тъмна, страшна течност! Та това е сладко вино, силно вино от буркан!Празници са и телата имат нужда от истинско, реално вълнение, което ще се предаде и на душите. Но дали все още различаваме реално от нереално?Иначе и бездруго светът е една безкрайна самота.Излезте навън!", "date": "2018.12.27", "title": "Калин Терзийски: Всеобщата празнична самота"}
{"url": "https://offnews.bg/politika/mvnr-dejstviata-na-ruskoto-posolstvo-sazdavat-pochva-za-antiruski-nas-694547.html", "text": "По указания на ръководството на МВнР заместващият директора на дирекция “Източна Европа и Централна Азия” посланик Георги Панайотов е провел разговор със съветник в посолството на Руската федерация, съобщиха от Министерството на външните работи.Разговорът е \"по повод безкритичното публикуване\" на фейсбук страницата на посолството на Русия в България мнението на лидера на партия \"Възраждане\" - Костадин Костадинов, че \"по-големи олигофрени и малоумници от платените жълтопаветни русофоби няма\".В сряда руското посолство сподели публикация на сайта \"Classa.bg\", в която българи са наречени \"олигофрени\" и \"малоумници\". Коментарът е посветен на протеста срещу елхата, украсена с червени петолъчки, която е подарък от Москва и беше монтирана в центъра на София.", "date": "2018.12.27", "title": "МВнР: Действията на руското посолство създават почва за антируски настроения"}
{"url": "https://offnews.bg/sviat/petima-monasi-sa-raneni-pri-napadenie-sreshtu-tcarkva-vav-viena-694553.html", "text": "Петима монаси са пострадали при нападение в църква в манастирски комплекс във виенския район Флоридсдорф, извършено от двама неизвестни днес следобед.Полицията изключва терористичен мотив за атаката.По първоначална информация нападателите са целели обир на пари и ценни предмети. Те са завързали монасите по време на обира. Единият от монасите е тежко ранен.Тече издирване на нападателите, в операцията участват полицейски коли и хеликоптер.", "date": "2018.12.27", "title": "Петима монаси са ранени при нападение срещу църква във Виена"}
{"url": "https://offnews.bg/futbol/cherno-more-osadi-levski-zaradi-mehdi-burabia-694559.html", "text": "Варненският окръжен съд се произнесе по делото между Черно море и Левски за трансфера на Мехди Бурабия. \"Сините\" са осъдени да платят на \"моряците\" сумата от 37 500 евро, които са дължими като част от трансфера на френския халф в турския Коняспор.Решението е публикувано на сайта на Варненския окръжен съд на 21 декември, месец, след като е заседавал по казуса.Бурабия премина от Черно море в Левски през 2017-а. Като част от сделката при последващ трансфер варненци трябваше да получат 15% от сумата. Година по-късно Левски продаде Бурабия за 500 000 евро на турския Коняспор, от които Черно море трябваше да получи 75 000 евро.„Сините” обаче са изплатили само 37 500, като мотивът сумата да е само наполовина е, че и Коняспор са им платили само половината от трансферната сума, а именно 250 000 евро. Черно море обаче заведе дело за цялата сума, като дори претендира и за лихви, и обща сума от 52 500 евро.В крайна сметка Варненският съд постанови, че Левски трябва да плати на Черно море 37 500 евро, като не призна исканите 15 000 евро отгоре. Отхвърлена е и претенция за неустойка от страна на варненци в размер на 20 000 евро.Левски е осъден да плати на Черно море и 5632 лева разноски по делото. В същото време обаче Черно море трябва да плати на Левски 3613 лева – също разноски по делото.", "date": "2018.12.27", "title": "Черно море осъди Левски заради Мехди Бурабия"}
{"url": "https://offnews.bg/tenis/grigor-dimitrov-veche-e-v-brizbejn-694535.html", "text": "Най-добрият ни тенисист Григор Димитров бе посрещнат като истинска звезда на летището в Бризбейн. Хасковлията разкри, че е пристигнал в Австралия в социалните мрежи.\"С някои познати лица в Бризбейн\", написа той в официалния си профил в Инстаграм. В първия турнир за 2019 година Димитров ще трябва да защитава достигането си до полуфиналите от предходната кампания.Тогава той отстъпи на крачка от финала пред Ник Кириос, въпреки че бе спечелил първия сет. Самият Димитров има два финала в Бризбейн - през 2012 отстъпи на Анди Мъри. През 2017 триумфира с титлата след три поредни победи над топ 10 състезатели.По време на надпреварата първата ни ракета няма да разчита на Андре Агаси, но американската легенда ще е на линия в Мелбърн за турнира от Големия шлем Australian Open. Двубоите в Бризбейн започват още в понеделник на 31 декември.", "date": "2018.12.27", "title": "Григор Димитров вече е в Бризбейн"}
{"url": "https://offnews.bg/112/poznavate-li-tezi-mazhe-politciata-vav-varna-izdirva-izvarshiteli-na-694543.html", "text": "Грабеж на 500 лева оборотни пари от магазин за хранителни стоки е извършен на 23 ноември около 20.35 часа, съобщават от ОДМВР – Варна. Извършителят на престъплението е на възраст около 24 години, висок е около 165 см., със слабо телосложение. Бил е облечен с шушляково яке, сив анурак, черна долница на анцуг и тъмни маратонки с три бели ленти отстрани. Мъжът е имал съучастник, който минути преди това влиза в магазина и пазарува. Той е облечен със зелено яке, носи шапка на главата, обут е със сиви обувки и носи раница.По случая е образувано досъдебно производство, в рамките на което са извършени множество оперативно-издирвателни действия. Към момента самоличността на извършителя не е установена.Във връзка с това ОДМВР – Варна отправя апел за съдействие - всеки, който разпознае единия или двамата мъже от видеокадрите или разполага с информация, която би помогнала на разследващите, може да сигнализира при гарантирана анонимност на тел.: 112, 052/615166 или в най-близкото поделение на МВР.", "date": "2018.12.27", "title": "Познавате ли тези мъже: Полицията във Варна издирва извършители на въоръжен грабеж (видео)"}
{"url": "https://offnews.bg/futbol/fen-na-inter-pochina-sled-kato-be-blasnat-ot-bus-s-tifozi-na-napoli-694538.html", "text": "Привърженик на Интер почина, след като бе прегазен от микробус с фенове на Наполи преди дербито на кръга в Серия А снощи.Тимът от Милано стигна до драматична победа с 1:0 с гол в добавеното време, но успехът бе помрачен заради ексцесиите между феновете, които може да донесат тежки санкции за \"нерадзурите\".\"Точно преди началото на мача микробус с ултраси на Наполи е атакуван от стотици привърженици на Интер, които започнали да чупят возилото с пръти и други предмети. В същото време на отстрещната страна СУВ удря 35-годишен младеж.Пострадалият е откаран в болница, където е починал. Двама са арестувани, издирва се трето лице по видеозаписи от камерите\", информира шефът на миланската полиция Марчело Кардона на пресконференция днес.При мелето четирима привърженици на Наполи са намушкани с ножове, като състоянието на един от тях, 43-годишен, е тежко. По време на мача пък тифозите на Интер не спряха да обиждат на расистка основа играча на Наполи Калиду Кулибали.Заради ексцесиите вчера президентът на Италианската футболна федерация Габриеле Гравина се закани да спре временно първенството на Серия А.\"Ще обмислим дали да не предприемем това крайно решение. Първо обаче ни трябва малко време, за да се координираме помежду си. Налице е проблем с опазването на обществения ред и съответно той трябва да бъде решен.Трябва също така да се прецени дали мачовете ще продължат, или не. Много съм притеснен от случващото се. Не съм психолог, но беше видно, че някои от футболистите на \"Сан Сиро\" бяха много изнервени.В момента анализирам всичко, защото се случи нещо сериозно. Искаме да чуем мнението на вътрешното министерство и Италианския олимпийски комитет, след което ще решим\", каза Гравина пред \"Il Messaggero\".", "date": "2018.12.27", "title": "Фен на Интер почина, след като бе блъснат от бус с тифози на Наполи"}
{"url": "https://offnews.bg/kultura/kontcertat-na-accept-s-plovdivskata-filharmonia-e-pochti-razprodaden-694522.html", "text": "ACCEPT ще изнесат специален концерт на 18 май в Античния театър в Пловдив. Дни след обявяването си, концертът е напът да бъде разпродаден! Интересът към събитието е толкова голям, че изненада дори организаторите от BGTSC.Коментарът на Бойко Гюров, собственик на промоутърската компания:\"Филмирането на специалното шоу, което ни готвят обичаните у нас ACCEPT заедно с Пловдивската Филхармония плюс магичната сила на Античния театър в Пловдив се оказаха много силен мотиватор, включително за фенове от Европа да не чакат последния момент за закупуването на билети, каквато често е практиката у нас.\"Освен родните, почитатели на тежката музика от Румъния, Хърватска, Словения, Словакия и дори Унгария и Австрия могат да се сдобият с билети, които вече се продават на каси в съответните държави. Допълнително за цял свят е налична и он-лайн опцията за покупка на билети \"принтирай вкъщи\" (print@home).Някои от секторите /включително най-големия и скъп сектор/ вече са разпродадени. До кога ще има билети не е ясно. Специалното музикално събитие, което ще бъде записано и издадено на DVD ще се състои на 18 май /събота/ 2019 в Античния театър на Пловдив.Билети са в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.ВНИМАНИЕ: Ставайки част от това събитие вие давате разрешението си да бъдете заснети за целите на DVD продукцията!", "date": "2018.12.27", "title": "Концертът на ACCEPT с Пловдивската Филхармония е почти разпродаден"}
{"url": "https://offnews.bg/zimni/zografski-dovolen-ot-nachaloto-na-sezona-694510.html", "text": "Най-добрият български ски скачач Владимир Зографски определи началото на сезона за Световната купа като изключително успешен за него. 25-годишният самоковец има спечелени до момента 89 точки за Големия глобус, като се намира на 18-о място.“Дотук сезонът е доста успешен за мен. В началото стартирах доста силно, но за съжаление имах известни проблеми последните два старта. Тази година съм уверен и вярвам в моите възможности. Това ми помага за добрите резултати. По-рано не бях достатъчно уверен в себе си да покажа какво мога. Започнах да мисля по различен начин, по-смел съм. Страхувах се до миналата година от контузии, но това вече го няма. Това промених и гледам наред.Подготовката ми също. Израснах доста и това оказва влияние на резултатите. Целта ми е да направя добри стартове на предстоящия турнир “Четирите шанци”. Нямам цел за резултати, но искам скоковете ми да са добри.Липсва ми постоянството, тъй като прави силен първи и по-слаб втори скок, но се надявам това да се промени”, каза пред Нова телевизия Зографски. Той ще участва в първия турнир от Четирите шанци тази събота и неделя в Оберстдорф (Германия).", "date": "2018.12.27", "title": "Зографски доволен от началото на сезона"}
{"url": "https://offnews.bg/futbol/tcska-s-nov-presdirektor-ot-9-ianuari-694512.html", "text": "ЦСКА ще обяви новото пресаташе след Нова година. От клуба се разделиха наскоро с досегашния директор на пресотдела Атанас Атанасов, но причините за раздялата така и не станаха ясни.Три са вариантите за въпросния пост - човек, който е в клуба от завръщането на отбора в Първа лига, известен телевизионер и журналист от спортен сайт, пише \"Тема Спорт\".Със сигурност новото преасаташе ще бъде обявен до 9 януари, когато отборът на ЦСКА се събира за първа тренировка.", "date": "2018.12.27", "title": "ЦСКА с нов пресдиректор от 9 януари"}
{"url": "https://offnews.bg/futbol/levski-prodava-zherson-kabral-694513.html", "text": "Жерсон Кабрал може и да бъде продаден още сега, ако скоро не преподпише договора си с Левски. Настоящият контракт на холандеца изтича след края на сезона, така че ако \"сините\" не искат да го изпуснат без пари ще се разделят с него възможно най-скоро, пише \"Тема Спорт\".През есента Кабрал бе един от най-добрите в състава на Левски. Той бе на терена в 19 срещи от Първа лига, в които вкара 7 гола и направи 6 асистенции.Повече попадения от него реализира единствено централният нападател Станислав Костов. За Купата на България и Лига Европа той бе на терена в още 3 мача, в които се разписа 2 пъти.Към Жерсон Кабрал има интерес от няколко турски клуба.", "date": "2018.12.27", "title": "Левски продава Жерсон Кабрал"}
{"url": "https://offnews.bg/112/mazh-na-amfetamini-izvadi-pistolet-sreshtu-zhena-na-patia-694511.html", "text": "Шофьор от Бургас се опитал да избута от платното автомобила на 26-годишна жена, а впоследствие е извадил пистолет, за да я сплаши, съобщава от областната дирекция на МВР в Бургас.Инцидентът е станал на 25 декември след спречкване между двамата на пътя между село Маринка и Бургас. 28-годишен криминално проявен водач на лек автомобил \"Алфа ромео\" опитал да избута от пътя маздата на жената, а при изравняване с нея насочил пистолет към нея през отворения прозорец. Отправил и обидни думи за физичесака саморазправа с нея и спътника ѝ.Бургазлията е задържан от полицейските служители в района на кръстовище „Трапезица“ за 24 часа. От него е иззет газов пистолет с 45 халосни патрона и пълнител с три патрона. 28-годишния мъж е тестван за употреба на наркотични вещества, като апарата отчел положителна проба за употреба на амфетамин. По случая е образувано бързо полицейско производство.", "date": "2018.12.27", "title": "Мъж на амфетамини извади пистолет срещу жена на пътя"}
{"url": "https://offnews.bg/sviat/bomba-izbuhna-pred-tcarkva-v-atina-rani-politcaj-694514.html", "text": "Самоделна бомба е избухнала в центъра на Атина, съобщава bTV, като цитира гръцки медии.Взривът е бил поставен пред църквата \"Свети Дионисий\" в квартал \"Колонаки\".Ранен е един полицай. Той е приет в болница без опасност за живота.Служител на храма е забелязал съмнителен пакет и е подал сигнал в полицията. Отзовалият се на сигнала полицай се опитал да проучи пакета, който избухнал пред лицето му.До момента никой не е поел отговорност за взрива. Полицията предполага, че е дело на крайнлеви или анархистки движения.", "date": "2018.12.27", "title": "Бомба избухна пред църква в Атина, рани полицай"}
{"url": "https://offnews.bg/futbol/levski-dalzhi-pari-i-na-agenti-na-futbolisti-694519.html", "text": "Задължения към агенти са част от сумите, които Левски трябва да изчисти до края на февруари, за да избегне изваждане от европейските клубни турнири, информира \"24 часа\".Миналата седмица стана ясно, че сините имат задачата да се справят с общ дълг от малко над 1 милион евро. Тази сума е дължима към края на втория мониторингов период, на който клубът бе подложен от УЕФА - 30 септември 2018 година.От \"Герена\" имат да дават пари на агента на бившия си словашки футболист Роман Прохазка. Други негови колеги също чакат да получат договорени при подписа на техни клиенти със сините суми.Черно море води съдебно дело срещу Левски за пари от продажбата на Мехди Бурабия в Турция, а фирма за чартърни полети чака да й се плати за пътуването до Малта през миналия януари. Заради неспазването на финансовия феърплей Левски беше глобен със 100 000 евро от УЕФА.", "date": "2018.12.27", "title": "Левски дължи пари и на агенти на футболисти"}
{"url": "https://offnews.bg/medii/reporteri-bez-granitci-medijnata-svoboda-v-rumania-e-v-svobodno-pad-694521.html", "text": "Свободата на медиите в Румъния е в състояние на свободно падане в навечерието на председателството на ЕС, което страната поема от 1-ви януари 2019 г., алармира международната организация \"Репортери без граници\".Правозащитниците предупреждават за остро понижаване на словодата на изразяване в северната ни съседка и призовават за активни мерки срещу дезинформацията и подкрепа за качествената журналистика.Проблемите с румънските медии включват свръхполитизиране, механизми за корупционно финансиране, подчиняване на редакционните решение на интересите на собствениците и умишлена дезинформация, посочват \"Репортери без граници\". Тази тенденция се засилва през последните години, особено по врме на предизборните кампании. Икономическата криза е довела до закриването на много медии, а контролът върху други е поет от олигарси.В годишната световна класация за свободата на словото страната се нарежда на 44-то място от общо 180.\"Репортери без граници\" апелират управляващите в северната ни съседка да гарантират свободата на изразяване и редакционната независимост, да помогнат на журналистите да се освободят от експлоатацията на собствениците олигарси и да започнат борба срещу дезинформацията, за да имат румънците достъп до надежден поток от информация, нужен за функционирането на демокрацията.Организацията добавя, че собствениците на големи медии като проправителствените Romania TV и Antena 3 са ползвали журналистиката за дезинформация по време на големите антиправителствени протести в защита на независимата съдебна система през 2017 и 2018 година. Сред внушенита на тези медии е и това, че Джордж Сорос дирижира протестите и че се е опитал да повлияе на изборния резултат през 2016-а.Romania TV бе също така зад кампанията по очерняне на специализирана прокуратура DNA и нейния ръководител Лаура Кьовеши.Медиите в Румъния са и обект на законодателен натиск, допълват от правозащитната организация. Засилен бе контролът върху общественото радио и телевизия, като бяха сменени техните ръководители. Бе прокаран и текст, който позволява без конкретна причина да бъде сменено ръководството на държавната информационна агенция AGERPRESS.Репортери са били обект на физически и вербални атаки от полицията по време на протестите. Засега няколко независими онлайн медии остават единственият достоверен източник на информация, добавят от международната организация. Върху тях обаче се оказва натиск като данъчни проверки и  заплахи от непосилни глоби, ако не разкрият източници на информация.", "date": "2018.12.27", "title": "'Репортери без граници': Медийната свобода в Румъния е в свободно падане в навечерието на Европредседателството"}
{"url": "https://offnews.bg/futbol/braziletc-izbira-korejskoto-parvenstvo-pred-ludogoretc-694515.html", "text": "Шампионът Лудогорец проявява повече от сериозен интерес към бразилския офанзивен халф Марсиньо, твърдят медиите в родината на футболиста. Но по всичко изглежда, че 23-годишният талантлив играч ще поеме в друга посока.Според изданието \"Глобо Еспорте\", цитирано от Gong.bg, той е много близо до преминаване в корейския шампионат. Неназован все още местен елитен тим е готов да надцака разградчани за него, като интересът му датира още от началото на месеца и преговорите са започнали.Марсиньо е под наем във Форталеза до 31 декември, но всъщност е собственост на гранда от Порту Алегре - Интернасионал. Именно с ръководството на този клуб корейците вече са стартирали разговорите и се надяват на добра развръзка.Шефовете на Интернасионал искат да го продадат, при това възможно най-скоро, за да заделят средства за селекцията си за новия сезон. Освен него ще бъдат продадени и други от играчите под наем, за да може да има по-мащабни покупки през януари.Иначе Марсиньо е бил препоръчан на Лудогорец от новия анализатор в клуба Лукас Оливейра, който дойде само преди няколко дни в Разград. Преди това той работеше в гранда от родината си Гремио.", "date": "2018.12.27", "title": "Бразилец избира корейското първенство пред Лудогорец"}
{"url": "https://offnews.bg/offtopic/gerb-sofia-se-varza-na-publikatcia-ot-fejk-stranitca-v-podkrepa-na-fan-694523.html", "text": "Софийската организация на ГЕРБ попадна в плен на фалшивите новини и обвини неправителствената организация \"Спаси София\" във фотошоп манипулации, очернящи доброто управление на Йорданка Фандъкова в столицата.Герберите споделят снимка на \"уж заледената\" ул. \"Витошка\" на 22 декември, която според тях била съвсем чиста и по нея нямало никакъв лед.Само че \"Витошка\" на въпросната дата наистина приличаше повече на ледената пързалка в Борисовата градина, отколкото на улица в европейска столица, а снимката е съвсем истинска. На 21 и 22 декември на централната пешеходна зона преминаването бе сложна задача, а десетки хора споделиха в социалните мрежи съвсем реални снимки от ужаса. Без никакъв фотошоп.Най-забавното е, че партийните активисти са се \"снабдили\" с инфото от фейсбук страницата \"Йорданка Фандъкова за кмет през 2019\", която от далеч си личи, че е направена, за да иронизира кметицата.На въпросната страница е публикуван дори и този колаж, който би трябвало да \"светне\" пиар експертите на ГЕРБ-София.А текстът към него е следният:Фейк публикацията продължава да стои на фейсбука на ГЕРБ, въпреки че още преди ден самата Фандъкова се разграничи от \"Йорданка Фандъкова за кмет през 2019\".А фейсбук профила на столичните гербери продължава да инкасира сериозно количество подигравки.", "date": "2018.12.27", "title": "ГЕРБ-София се върза на публикация от фейк страница в подкрепа на Фандъкова"}
{"url": "https://offnews.bg/112/zadarzhaha-3-detca-za-10-razbiti-taksimetrovi-koli-v-kv-suhata-reka-694527.html", "text": "Трима малолетни са задържали, като се предполага, че са разбили и ограбили над 10 таксиметрови автомобила в столичния квартал \"Сухата река\" тази нощ, съобщи МВР.Сигнал за вандалската проява е получен в 2:30 ч в Пето районно.Автомобилите са със счупени стъкла на предните врати. В някои от колите липсват служебните таблети.Полицията изяснява обстоятелствата около престъпленията.Задържани са три момчета на 11, 12 и 14 години. Към момента се установява съпричастността им към деянието.", "date": "2018.12.27", "title": "Задържаха 3 деца за 10 разбити таксиметрови коли в кв. 'Сухата река'"}
{"url": "https://offnews.bg/temida/prokuraturata-naznachi-ohrana-na-svidetel-po-sudzhukgejt-i-semejstvoto-694520.html", "text": "Спецпрокуратура осигури лична охрана за свидетел по делото срещу бившия депутат от ГЕРБ Живко Мартинов, по-популярно като Суджукгейт.Полицията денонощно ще охранява свидетеля и семейството му, защото „в резултат от свидетелстването му може да възникне реална опасност за живота и здравето му, на неговите съпруга и низходящи”, посочват от прокуратурата.Самият свидетел също е поискал да бъде пазен. Друг свидетел, на когото е предложена охрана, е отказал.Досъдебното производство срещу Живко Мартинов се намира във финалната си фаза, очаква се скоро Специализираната прокуратура да внесе делото с обвинителен акт в Специализирания наказателен съд.Извършва се проверка и на разследванията, ръководени от прокуратурата в Добрич, свързани с посегателства срещу личността и имуществото на свидетелите по делото.Предмет на проверка от Специализираната прокуратура са и всички сигнали,  На 17 декември в Добрич бяха опожарени два автомобила на свидетели по делото срещу Живко Мартинов.", "date": "2018.12.27", "title": "Прокуратурата назначи охрана на свидетел по Суджукгейт и семейството му"}
{"url": "https://offnews.bg/gimnastika/pravitelstvoto-otpusna-1-5-mln-lv-za-izgrazhdaneto-na-nova-zala-po-h-694529.html", "text": "Инвестиционната програма на правителството в областта на тренировъчната спортна инфраструктура продължава с изграждането на нова зала по художествена гимнастика, която ще бъде част от комплекс „Раковски“.С постановление на Министерски съвет за строежа на съоръжението по бюджета на Министерството на младежта и спорта за 2018 г. и във връзка с увеличаване капитала на търговското дружество „Национална спортна база“ ЕАД на днешното заседание на кабинета бяха отпуснати 1,5 млн. лв. Точката беше първа от дневния ред на днешното заседание, показва справка в сайта на МС.Президентът на Българската федерация по художествена гимнастика Илиана Раева и състезателките Симона Дянкова, Катрин Тасева и Невяна Владинова присъстваха на заседанието на Министерски съвет. Те връчиха подаръци и поздравителен адрес на премиера Борисов като изразиха своите благодарности към него, министър Красен Кралев и целия кабинет. Борисов получи златна топка с автографи от грациите ни.„За нас днес това е един исторически ден за българската художествена гимнастика. Това е най-красивият коледен подарък, който може да получи националният ни отбор. Години наред сме мечтали да имаме зала, която да побере всички наши национални гарнитури и да можем да тренираме така, че нашите успехи не само да продължават, а да стават и по-големи. Всички ние сме безкрайно благодарни на г-н Борисов, на г-н Кралев, който е до нас през цялото време и ни помага и също така на правителството на България“, заяви Илиана Раева.Тя изтъкна, че художествената гимнастика в последните години се е утвърдила като един от най-успешните спортове в България, като вече десетилетия носи медали от световни първенства, европейски и олимпийски игри.„С подобряването на материалната база „Раковски“ аз ви гарантирам, че нашите успехи ще стават все по-повече и ще имаме много поводи за гордост и за радост. Нямате представа какво означава за нас това, нашият дом да се увеличи, да имаме още килими, на които състезателките много по-добре и по-успешно да провеждат своите тренировки“, допълни президентът на федерацията.Предвижда се новата зала да бъде с топла връзка, свързана със сегашната, така че строежът ѝ няма да възпрепятства по никакъв начин подготовката на гимнастичките.„Залата ще бъде разположена на около 10 метра встрани от сегашната зала. Точни срокове не може да дадем, но в момента, в който се проведе обществената поръчка, тогава ще знаем кога ще бъде готова залата, но при всички случаи до края на следващата година би трябвало да бъде откритa”, каза министърът на младежта и спорта Красен Кралев, като посочи, че залата по никакъв начин няма да пречи на стадиона.Капитанът на отбора Симона Дянкова благодари от името на целия отбор и обеща, че ще продължават да са всеки ден в залата, за да работят усилено и да не спират да носят все по-големи успехи за България.Както е известно на съществуващата зала на стадион „Раковски“ беше извършен основен ремонт през ноември и декември тази година на обща стойност 250 000 лева.Строително-монтажните работи включват монтаж на нова дървена подова настилка, възстановяване на гипсокартон след течове и изолация на тръби, цялостно пребоядисване, монтаж на осветление и дървени врати.Предстои освежаване на коридорите и стаите за настаняване на спортистите и изграждане на възстановителен център.", "date": "2018.12.27", "title": "Правителството отпусна 1,5 млн. лв. за изграждането на нова зала по художествена гимнастика"}
{"url": "https://offnews.bg/zvezdi/gord-bashta-edi-marfi-pozira-s-10-te-si-detca-694544.html", "text": "Еди Мърфи позира с десетте си деца на семейна коледна снимка. На нея е и новороденият му син Макс, в ръцете на годеницата на 57-годишния актьор - Пейдж Бъчър.Снимката е качена в Инстаграм от най-голямата дъщеря на актьора - Бриа Мърфи.Еди Мърфи изглежда горд и щастлив, държейки 2-годишната си дъщеричка Изи и заобиколен от синовете си: Ерик (29), Майлс (26) и Кристиян (28) и дъщерите Бриа (29), Шейн Одра (24), Зола Айви (19), Бела Захра (16), както и Ейнджъл (11) от връзката му с певицата Мел Би, която той дълги години отказваше да признае за свое дете.Еди Мърфи и Пейдж Бъчър са заедно от 2012 г. Макс Чарлз Мърфи е второто им дете, след дъщеричката Изи и носи името на починалия от левкемия брат на Еди.Пет от децата на многодетния холивудски актьор са от бившата му съпруга Никол, с която се раздели през 2006 г., двама от синовете му са от бившата му приятелка Полет Макнийли и един - от Тамара Худ.В автобиографичната си книга „Брутално честна“, звездата от \"Спайс гърлс\" Мел Би разкрива и подробности за връзката си с известния комик:Еди Мърфи неведнъж е споделял, че обича всичките си деца и е щастлив да се грижи за тях, стига да не сменя памперси:", "date": "2018.12.27", "title": "Горд баща: Еди Мърфи позира с 10-те си деца"}
{"url": "https://offnews.bg/obshtestvo/kabinetat-zakri-edna-magistrala-i-otkri-nova-na-poslednoto-si-zasedani-694528.html", "text": "Правителството реши да \"закрие\" автомагистрала \"Люлин\" и да създаде нова с името \"Европа\" на последното си заседание за тази година. На него кабинетът одобри списък с пътищата, за които се дължат винетни такси.Решено бе досегашната АМ \"Люлин\" да стане част от магистрала \"Струма\", защото е твърде къса  - едва 19,6 км - и защото се явява естествено начало на трасето на АМ \"Струма\". Така участъкът „София - Перник\" става част от пътя „София - Перник - Дупница - Благоевград - Симитли - Кресна - Сандански - граница Гърция\".В същото време пътят София-Калотина ще бъде кръстен магистрала \"Европа\". Тя ще включва и Северната скоростна тангетна. Това повдига въпроса дали за позлването на тангентата ще е нужна винетка. Днес министрите не дадоха отговор на този въпрос.Правителствената пресслужба припомня, че на 15 ноември 2018 г. беше подписан договорът с избрания изпълнител за изграждане на 14,5 км от трасето на пътя Калотина - София в участъка от граничния пункт до пътен възел „Драгоман\", като проектът предвижда и изход към интермодален терминал Драгоман. Предстои подписване на договор и за още един участък от него - между Драгоман и Сливница. С модернизацията на пътя между границата с Република Сърбия и София ще се подобри свързаността на страната със западната ни съседка. Така ще се намали времето за пътуване и ще се повиши пътната безопасност по трасето.Правителството при ползването на българската част на Дунав мост при Русе-Гюргево да се налага винетна такса. Такава е практиката и сега.", "date": "2018.12.27", "title": "Кабинетът закри една магистрала и откри нова на последното си заседание за 2018-а"}
{"url": "https://offnews.bg/112/18-godishni-obraha-diado-dva-pati-po-praznitcite-694516.html", "text": "Двама 18-годишни младежи обраха на два пъти 85-годишен старец по Коледа, съобщава от полицията в Белоградчик.Извършителите са от селата Ковачица и Динково.На 23 декември т.г. те взели телевизор от дома на дядото в село Динково. Тогава те не били задържани, но три дни по-късно се върнали посред нощ в дома му и след като го нападнали, взели туристическо яке с 500 лева и лични документи.Полицията е задържала младежите, а якето било открито в нива край пътя между монтанските села Василовци и Аспарухово.Работата по разследването продължава, в РУ-Белоградчик е образувано досъдебно производство.", "date": "2018.12.27", "title": "18-годишни обраха дядо два пъти по празниците"}
{"url": "https://offnews.bg/futbol/milan-uvolniava-dzhenaro-gatuzo-sled-macha-sas-spal-694532.html", "text": "Ръководството на Милан взе решение да уволни треньора Дженаро Гатузо след мача със СПАЛ, независимо от неговия изход, пише \"Calciomercato\".Според изданието шефовете на \"росонерите\" са били поставили ултиматум на специалиста да победи Фрозиноне и отбора от Ферара, но \"червено-черните\" вече се издъниха срещу \"канарчетата\" (0:0).Все пак Гатузо ще води Милан на 29 декември, защото на \"Джузепе Меаца\" искат да остане до зимната пауза, която идва точно след следващия кръг.След 18 мача в Серия А \"росонерите\" заемат 6-то място в класирането с 28 точки. Милан няма успех от 5 поредни двубоя във всички турнири, в които вкара само 1 гол – при 1:3 от Олимпиакос, което коства отпадането от Лига Европа.За първи път от 1984 година отборът не се разписва в калчото в 4 последователни срещи – по 0:0 с Фрозиноне, Торино и Болоня и 0:1 от Фиорентина.", "date": "2018.12.27", "title": "Милан уволнява Дженаро Гатузо след мача със СПАЛ"}
{"url": "https://offnews.bg/tehnologii/prognoza-za-burno-razvitie-na-aziatskite-e-commerce-kompanii-694534.html", "text": "Световни кредитори, сред които HSBC, Citigrоup и други банкови играчи от този калибър увеличават усилията си за продажба на банковите си услуги тип „ден-за-ден“ на бързо развиващите се нови технологични компании, имайки в предвид нарастващата конкуренция в областта на по-традиционните банкови услуги.Тези „day-to-day” услуги касаят всякакви оперативни нужди на компаниите, като търговско финансиране, управление на паричните средства, улесняване на плащанията. Тези ежедневни банкови услуги са източник на стабилни приходи, за чието изпълнение не е необходим много капитал за азиатските банки, тъй като Азия е най-големия търговски регион в света.Цели на новата инициатива включват компании, опериращи в сферата на , доставчици на услуги за мобилно плащане, както и компании с ride-hailing платформи като Ant Financial, Grab, PayTM, Flipkart и други. В Азия се наблюдава ускорено дигитализиране на паричните средства, което обуславя нарастващата нужда за инфраструктура за транзакции в реално време. Управлението на паричните средства е огромна възможност за банките, тъй като компаниите в сферата на електронната търговия имат огромни снабдителни вериги, които се развиват и усложняват непрекъснато, създавайки една постоянно нарастваща мрежа.Въпреки че въздействието на търговската война между Китай и САЩ все още не е усетено от бизнеса (частично заради временното „примирие“, което отложи новите тарифи, които трябваше да влязат в сила от 1-ви януари), според водещи анализатори напрежението влошава перспективите пред азиатските икономики по отношение на стокообмена и изтласква на преден план сектора на услугите, като по-перспективен.Една от най-големите международни инвестиционни банки – Citigroup – наблюдава увеличение на приходите си от клиенти в  сектора с 20% за 2018 г., спрямо 17% за 2017 г., което превръща този вид търговски отношения в най-бързо развиващия се сегмент на азиатско-тихоокеанския департамент на банката. Очаква се всички банки да усетят разрастването на пазара за електронна търговия, като той ще надхвърли границите на държавите от които тръгва, като по този начин се очаква да компенсира негативните от търговската война. Прогнозите за това разрастване са към 2022 г. пазарът да достигне $1.1 трилиона, което ще бъде приблизително 2/3 от обема на бизнеса в световен мащаб.", "date": "2018.12.27", "title": "Прогноза за бурно развитие на азиатските e-commerce компании"}
{"url": "https://offnews.bg/zimni/amerikanetc-prekosi-antarktida-na-ski-694537.html", "text": "Американският екстремен спортист Колин О'Брейди влезе в историята като първия човек, успял да прекоси Антарктида със ски.Колин е преодолял разстоянието от 1500 км за 54 дни, като е носил със себе си единствено чифт ски и храна. Последният етап от състезанието със себе си и природата 33-годишният американец е изминал на коледа.Той е преодолял разстояние от 130 км за около 32 часа. Цялото му пътешествие пък е стартирало на 3 ноември. Любопитното е, че заедно с него е стартирал и 49-годишен британски военен, който все още е по-трасето.Прекосяването на Антарктида е рисковано начинание. През 2016 година британецът Хенри Уорсли издъхна при опит за самотно преодоляване на ледения континент.", "date": "2018.12.27", "title": "Американец прекоси Антарктида на ски"}
{"url": "https://offnews.bg/112/gorski-strazhari-presledvali-avtomobil-natovaren-s-nezakonna-darvesin-694541.html", "text": "Горски стражари са преследвали нарушители в горите в Добричко. Това съобщиха от Североизточно държавно предприятие - Шумен, предаде \"Фокус\".При обход на територията на Държавно горско стопанство „Добрич” на 23 декември служители на мобилен контролен екип към Централното управление на Североизточно държавно предприятие са се натъкнали на автомобил, натоварен с 0,7 куб. м незаконно добити дърва за огрев.Щом разбрали, че са разкрити, нарушителите опитали да избягат. Последвала гонка, която започнала от село Орляк и завършила в село Бдинци.Горските стражари са съставили на нарушителите два акта и един констативен протокол. Освен лекия автомобил и нерегламентирано добитата дървесина, е конфискуван и моторен трион. Случаят е предаден на компетентните органи.", "date": "2018.12.27", "title": "Горски стражари преследвали автомобил, натоварен с незаконна дървесина"}
{"url": "https://offnews.bg/obshtestvo/pravitelstvoto-odobri-14-novi-zashtiteni-spetcialnosti-za-koito-shte-694531.html", "text": "Правителството одобри за учебната 2019 - 2020 година списъците със защитените специалности от професии и специалностите от професии, по които в бъдеще се очаква да има недостиг от специалисти на пазара на труда.Те са актуализирани и допълнени, като към утвърдените 29 защитени специалности за настоящата учебна година са добавени 14 нови с фокус върху секторите машиностроене, електроника и автоматика, моторни превозни средства и транспортни услуги. Такива са професии като: техник геолог, корабен техник, техник по автоматизация, сондьор, корабоводител - специалност морско корабоводене, организатор по експлоатация на жп инфраструктурата, работник в растениевъдството, строителен техник - транспортно строителство, и др.Към списъка със специалности, по които е налице очакван недостиг от специалисти на пазара на труда, са добавени три нови търсени – машини и системи с цифрово-програмно управление, промишлена електроника и технология на органичните вещества. С тях броят на специалностите в него става 57.Новите специалности са предложени от отрасловите министерства, от организациите на работодателите и приети от междуведомствена комисия. С добавянето им към списъците се създават условия за прецезиране на държавния план-прием и насочването му за организиране и провеждане на качествено професионално образование и обучение на кадри за приоритетни икономически сектори, в които е налице слаб интерес от страна на учащите.Те създават и възможности за изпълнението на регионални програми и проекти, както и за обучение по специалности в нови или високотехнологични сектори. Актуализирането на списъците допринася за преодоляване дефицита от подготвени кадри по специалности от професии с важно значение за пазара на труда и за икономическия растеж на националната ни икономика.Нова е и предложената промяна, с която е гарантирано правото на учениците да завършат обучението си при условията и по реда, по които са го започнали, ако се наложи изключване на специалност от професия от някой от актуализираните списъци.", "date": "2018.12.27", "title": "Правителството одобри 14 нови защитени специалности, за които ще има недостиг на пазара на труда"}
{"url": "https://offnews.bg/obshtestvo/stefanovden-e-imenitcite-da-slagat-svinsko-sas-zele-na-masata-694364.html", "text": "Църквата почита днес св. Стефан, първият мъченик за християнската вяра. Стотици хиляди са именици днес, черпят Стефан, Стоян, Венцислав, Станимир, Стамен, Стоил, Цоньо и женските варианти на имената, както и Таня и Фани. Името Стефан е от гръцки произход и означава \"венец\". Днешният празник е последният преди посрещането на Нова година. Свети Стефан бил първият архидякон в Ерусалимската църква. В нея влизали хора от всички среди, а Св. Стефан посочвал дейност и призвание на отделните й членове. Хора от различни страни и народи получавали храна, богати дарявали имотите си.Юдейските началници обаче започнали силно да се тревожат и да взимат строги мерки срещу апостолите, които помагали на народа и проповядвали. Те ги наказавали, затваряли ги в тъмница, забранявали им да проповядват, възбуждали срещу тях народа, наричайки ги разорители на Мойсеевия закон. Те оклеветили и архидякон Стефан и го пребили с камъни.В 415 г. мощите на първомъченика Стефан били открити чрез видение, което имал един свещеник. Те били поставени в Сионския храм в Ерусалим.На третия ден от Коледа на трапезата по традиция се слагат свинско със зеле и баница с месо. ", "date": "2018.12.27", "title": "Стефановден е, имениците да слагат свинско със зеле на масата"}
{"url": "https://offnews.bg/evropa/za-ili-protiv-resheniata-na-evropejskia-parlament-694533.html", "text": "\"Фестивал на идеите за Европейския съюз\" е проект, който цели да повиши информираното участие в предстоящите европейски избори, като популяризира основните постижения и важната роля, която Европейският парламент играе в демократичния процес на Еврепейския съюз.Първата конкретна цел на проекта е да очертае основните постижения на Европейския парламент през последните години, за да се подобри разбирането за важната роля на ЕП. Втората конкретна цел на проекта е да вдъхнови политическия интерес и да ангажира гражданите в живи дебати за изборите, като предостави повече информация за това кои са различните политически групи и какви са техните идеи за бъдещето на ЕС.И третата конкретна цел е да се увеличи интересът и участието в изборите за ЕП в България.\"Фестивал на идеите за ЕС\" е проект на Център за култура и дебат \"Червената къща\" в партньорство с Европейската мрежа на къщи за дебат , Център за либерални стратегии, Offnews.bg и Mediapool.bg. Проектът се изпълнява с подкрепата на Европейския парламент (ЕП).В рамките на проекта ще публикуваме няколко анкети, чиято цел е да се види какво е мнението на гражданите на Европейския съюз по някои от приоритетните теми за Европа.Първият въпрос е:Можете да отговорите на сайта на проекта като последвате линка.", "date": "2018.12.27", "title": "За или Против решенията на Европейския парламент?"}
{"url": "https://offnews.bg/sviat/indonezia-prenasochi-vsichki-poleti-v-rajona-na-vulkana-anak-krakatau-694505.html", "text": "Индонезийските власти днес започнаха да пренасочват всички полети в района на изригващия вулкан Анак Кракатау между островите  след като той изхвърли стълбове от пепел, няколко дни след като предизвика смъртоносно цунами, предаде Ройтерс, цитирана от БТА.Властите повишиха нивото за тревога до втора степен и установиха зона за повишена опасност с радиус от пет километра около вулкана.По последни данни броят на загиналите от приливната вълна, ударила крайбрежните райони на индонезийските острови Ява и Суматра, достигна 430 души, най-малко 159 са безследно изчезналите, а близо 1,5 хиляди са ранените.", "date": "2018.12.27", "title": "Индонезия пренасочи всички полети в района на вулкана Анак Кракатау"}
{"url": "https://offnews.bg/ikonomika/posledno-za-godinata-zasedanie-na-kabineta-odobriavat-spisak-s-platen-694507.html", "text": "Министерският съвет ще проведе днес последното си заседание за 2018-а.Очаква се кабинетът да одобри списъка на пътищата, за които ще се дължат винетни такси, както и размерът на таксите за отделните пътни съоръжения. Друга точка в дневния ред е приемането на Национална програма за развитие на физическото възпитание и спорта 2018-2020 г. Кабинетът ще приеме и актуализиран списък със защитените специалности за учебната 2019/2020 г. и актуализиран списък със специалности от професии, по които е налице очакван недостиг от специалисти на пазара на труда за учебната 2019/2020 г.", "date": "2018.12.27", "title": "Последно за годината заседание на кабинета: одобряват списък с платените пътища"}
{"url": "https://offnews.bg/obshtestvo/slantce-i-malko-oblatci-ni-ochakvat-dnes-temperaturite-shte-sa-do-8-g-694496.html", "text": "Слънчево време с временно увеличение на облачността прогнозират синоптиците от НИМХ/БАН за днес, 27 декември.Минималните температури ще са между минус 5 и 0 градуса. Mаксималните ще се повишат малко в сравнение с вчерашния ден и ще достигнат до 3-8 градуса в различните райони.Вятърът ще отслабне и ще е до умерен.В София минималната температура ще е минус 3 градуса, а максималната - 3 над нулата. Във Варна и Бургас минималната ще е 0 градуса, а максималните - 6-7 градуса. В Пловдив термометрите ще сочат межди -1 и 6 градуса са Целзий.", "date": "2018.12.27", "title": "Слънце и малко облаци ни очакват днес, температурите ще са до 8 градуса"}
{"url": "https://offnews.bg/nashite-avtori/falshivi-diplomi-za-pokvareni-hora-694503.html", "text": "Преди няколко дни някои медии съобщиха, че е била разбита организирана престъпна група за търговия с фалшиви дипломи за средно и висше образование. Залавянето на участниците в нея е безспорен успех за правоохранителните органи. Ала той не може да скрие някои естествено възникващи питания, сред които се откроява въпросът: що за хора са си купували тази „стока”. Не толкова интересни – поне за мен – са питанията кой, как и защо я е предлагал. Отговорът на последното е очевиден – задоволявала се е определена „потребност” на част от населението. Появили са се клиенти, чиито „нужди” са били удовлетворени от инициативни бизнесмени. Така погледната покупко-продажбата на образователни „документи” намира своето логично обяснение.Ала да се върнем към главния въпрос: какво представляват хората, готови да платят за придобиване на „ценни книжа” без покритие от знания и умения. Очевидно те не виждат нищо нередно в своите действия, тъй като съвсем честно са платили за „стоката”. Вероятно се учудват и от класифицирането на постъпките им като морално осъдителни – нали са спазили принципа „пито-платено”. Още повече, че наблюдават напълно законно функциониращия и постоянно разрастващ се бизнес с образователни услуги, за който държавата си затваря очите. Съвсем спокойно работят фирми, предоставящи всякакви разработки на ученици и студенти, с които може да се осигури успешното приключване на „обучението” по която и да е учебна дисциплина. В перверзната логика на купувачите на дипломи изглежда в реда на нещата да можеш да си купиш краен „продукт” за няколко хиляди лева, вместо да плащаш многократно по няколко десетки лева за „вземане” на отделни изпити.Настоящите „схеми” за измама в родното образование бележат пореден етап в процеса на неговия нравствен упадък.Началото на моралната му деградация се губи във времето, но през последните десетилетия последователно се появяваха редица нови нейни форми. Тук ще спомена само две, получили широко разпространение. Първата са така наречените „частни уроци” – често давани от редовните учители на своите ученици, чрез които последните се очаква да попълнят неусвоените в училище знания и умения, т.е. да компенсират недобре свършената в клас работа. Втората беше позната като „кандидат-студентски курсове”, в рамките на които желаещите да станат студенти получаваха наготово „развити теми” от университетски преподаватели и бъдещи проверители на техните разработки, чието зазубряне и възпроизвеждане на изпитите гарантираше попадане в желаното висше училище. В тази „неформална” индустрия активно участваха учители и преподаватели, които лично се обогатяваха от нея. Те не се срамуваха от своето поведение, което тихомълком бе получило одобрението на обществото и държавата. Оправданието им бе, че техните възпитаници все пак научават нещо и постигат с труд желаните цели.Днес обществото, държавата и образователната система биват мамени открито, без дори привидно да се спазват нормите за приличие. Представянето на чужди разработки за свои вече се смята за нещо в реда на нещата от обучаемите, а и от немалка част от обучаващите. Преписването или прякото купуване на решения на задания е на път да се превърне в неписана норма. Копирането от интернет на готови есета, реферати, курсови работи, магистърски тези и пр. без полагане на лични усилия за тяхната подготовка, се превръща в масова практика, срещу която отделните учители и преподаватели са безпомощни да се противопоставят. Ръководителите на учебните заведения се „разсейват” или широко си затварят очите за нея в името на успешното „обучение” на своите питомци, т. е. на оцеляването на оглавяваните от тях образователни звена. Управляващите сферата на образованието на държавно ниво се правят, че не забелязват нищо и изобщо не предприемат мерки за справяне с тази напаст.Купуването на дипломи е най-яркото свидетелство за моралния фалит на преките участници в тази публична измама. То обаче е и белег на нравствения банкрут на образователната ни система, която тихомълком се примирява с това уродливо явление. В крайна сметка става дума за поквара на цялото общество, което безучастно го подминава или наблюдава с безразличие неговото разрастване. Това и редица подобни феномени недвусмислено напомнят за започналата преди десетилетия и достигаща днес своя пик ценностна деградация на нашето общество, в което вече не действат елементарните норми за човешка почтеност: „не лъжи”, „не мами”, „не кради чуждия труд”, „върши си почтено работата”, „изпълнявай своите задължения”.Засега купуването на свидетелства за завършено „образование” все още се преследва от закона. Обаче не толкова драстичните форми на корумпиране в тази обществена сфера постепенно стават морално приемливи за все повече хора. Мълчаливото съгласие с неговото разпространение е един от способите на изпразването от перспектива на българското образование. Не е случайно, че по-добре подготвените, амбициозни и омерзени от непочтените нрави млади сънародници от елитните училища масово го загърбват и заминават да учат в чужбина. Тук остават хората, които добре се приспособяват към измамната действителност, в която доминират фалш и илюзия за нормалност. В тази действителност тържествуват покварените хора с фалшиви дипломи. Тези, които възприемат фалшиви новини и се хранят с фалшиви храни. Готовите да съществуват в измислена действителност на безспирен възход и бодрячески оптимизъм. Задоволяващите се с живота-менте, обитаващи въображаем свят на привидно благосъстояние и показни постижения. А всъщност населяващи една убога реалност на тържествуваща посредственост и преследване на всеки, който не желае да е съучастник в нейното поддържане и възхвала.", "date": "2018.12.27", "title": "Фалшиви дипломи за покварени хора"}
{"url": "https://offnews.bg/obshtestvo/mladi-visshisti-stavat-prodavachi-kakvo-rabotiat-zavarshilite-univers-694408.html", "text": "Какво работят младите висшисти? Отговор на този въпрос дава тазгодишното издание на Рейтинговата система на университетите в България на Министерството на образованието, за което \"млади висшисти\" са завършилите през последните пет години.Най-голямата концентрация на работещи по специалността си е в професионалното направление Военно дело - 98.54%. На второ място е Медицина, където 91.68% работят като медицински, 2.65% са специализанти, 1.18% - преподаватели и само 4.49% са в графата \"Друго\". Данните за Стоматология показват, че 58.29% работят като медицински специалисти и докато процентът изглежда незначителен на фона на Медицина, следва да имаме предвид, че много зъболекарски практики се крият в 31.56-те процента в графа \"Самоосигуряващи се\". 3.70% от завършилите са станали преподаватели, само 6.45% работят нещо друго.Но реализацията в други професионални направления далеч не е същата. 9.27% от филолозите, 12.3% от философите, 6.42% от завършилите специалност от професионално направление Национална сигурност работят като продавачи. Същото важи за 13.54% от завършилите Биологически науки, за 9.72% от висшистите с диплома от направление Изобразително изкуство, за 8.49% от дипломираните икономисти и за 9.73% от завършилите Администрация и управление.Работата на повече от 57% от завършили туризъм е в графа \"Друго\". Дори по-голям е процентът при Религия и теология - 70.18 на сто.6.89% от завършилите Енергетика пък са работници по инсталиране и ремонт на електрически и електронни съоръжения.22.74% от завършилите Право са станали държавни служители, 10% са самоосигуряващи се, 24.31% са юристи, 42.95% работят друго.Над 40% от завършилите Педагогика не са станали учители. 59.21% от дипломираните за последните 5 г. педагози са започнали работа в училище. При направлението Педагогика на обучението по... 32.31 са станали учители, 11.19% обаче работят като продавачи.32.16% от младите специалисти с диплома от професионално направление Математика са станали ИТ специалисти, 7.57% - учители. 34.75% от завършилите Комуникационна и компютърна техника работят по специалността си, а, изненадващо или не, 6.35% работят са продавачи. В направление Информатика и компютърни науки 48.16% от дипломиралите се през последните пет години са започнали работа по специалността си. Като ИТ специалисти работят и 19.05% от завършилите Икономика, но само в един от университетите - Американският в Благоевград.Къде учат мениджърите? Трудно е да се ориентираме, ако съдим по общите данни за направление Администрация и управление. Дори сред завършилите го има работещи като продавачи и те са 9.73%. 13.93% са станали стопански и административни приложни специалисти, други 11.81% - стопански и административни специалисти.64.53% от завършилите специалност от професионално направление Администрация и управление работят нещо различно от специалността си, 13.93% са стопански и административни приложни специалисти, 11.81% - стопански и административни специалисти. 18.36% от завършилите го в Американския университет през последните пет години са административни ръководители и ръководители в търговски дружества.", "date": "2018.12.27", "title": "Млади висшисти стават продавачи: какво работят завършилите университет у нас"}
{"url": "https://offnews.bg/obshtestvo/pompej-v-ochakvane-na-bedstvieto-po-viasat-history-video-693992.html", "text": "Приковаващата поредица \"Помпей: В очакване на бедствието\" можете да видите в три поредни дни от Стефановден, 27 декември, по  от 19:10.Трите епизода вдъхват живот на последните 48 часа на Помпей преди бедствието отпреди 2000 години да удари и вулканичното изригване да погребе жив целия римски град.Сериалът е воден от историка д-р Бетани Хюз, археолога Ракша Дейв и британския журналист Джон Сърджънт. Триото водещи влиза сред разкопките и получава ексклузивен достъп до най-добре запазените римски обекти. Тримата са поканени да изследват досега недокоснати човешки останки, анализирани със скенер, рентген и ДНК тестове, и посещават самия неугаснал вулкан, разкривайки неизвестни досега загадки, скрити под пепелта вече повече от 2000 години.Във видеата по-долу Бетани Хюз отговаря на въпроси за някои любопитни детайли в поредицата:", "date": "2018.12.27", "title": "Помпей: В очакване на бедствието по Viasat History (видео)"}
{"url": "https://offnews.bg/obshtestvo/dnes-zatvariat-patia-sofia-svoge-za-razsledvane-na-katastrofata-694508.html", "text": "Пътят Своге-София ще бъде затворен днес от 11:00 до 13:00 заради разследването на тежката катастрофа, отнела няколко живота.Ограничено ще е движението в участъка от км 54+220 до км 54+690, съобщават от пътната агенция.Ето кои са обходните маршрути:- Движението на тежкотоварните автомобили и автобусите в посока Северна България ще преминава по АМ „Хемус“;- За пътуващите от София за Своге маршрутът е: път ІІ-81 София – Костинброд – Бучин проход - път III-164 Искрец - Своге. Всички автомобили по направлението София – Своге ще могат да се движат без ограничение до отклонението за с. Радина.- За пътуващите в посока София:- За пътуващите от Враца в посока София са следните маршрути:", "date": "2018.12.27", "title": "Днес затварят пътя София-Своге за разследване на катастрофата"}
{"url": "https://offnews.bg/obshtestvo/15-godini-ot-atentata-v-kerbala-694509.html", "text": "На днешния 27 декември се навършват 15 години от атентата срещу базата с български военнослужещи в Кербала - Ирак.Трагедията отне живота на петима души - майор Георги Качорин, старши лейтенант Николай Саръев, офицерски кандидат Антон Петров, офицерски кандидат Иван Инджов и офицерски кандидат Свилен Киров. Други 27 бяха ранени, някои от които изключително тежко, но бяха спасени.Базата бе подложена на атака с камион бомба в 12.45 часа местно време (11.45 часа българско време). Тогава цистерна се взривява в близост до оградата на район № \"1\" (Индия), където е щабът на българския батальон. Тя пробива загражденията и се взривява в близост до оградата. Причинява големи разрушения в лагера, разрушена е и сградата на щаба на батальона. На място загиват петимата българи. Ранените 27 военнослужещи са евакуирани в Багдад, в полската дивизионна болница в Бабил и в медицинския пункт в българския батальон.За целия период на участие в операцията в Ирак - от 22 август 2003 г. до края на 2008 година, България е участвала с 11 контингента с обща численост 3 367 души. ", "date": "2018.12.27", "title": "15 години от атентата в Кербала"}
{"url": "https://offnews.bg/obshtestvo/1000-tatkovtci-godishno-izlizat-v-otpusk-po-bashtinstvo-sredniat-mu-r-694524.html", "text": "Макар законът да позволява ползване на майчинство и от майката, и от бащата, практиката мъжете да се възползват от това остава твърде непопулярна у нас.За цялата 2017 година едва 38 мъже да ползвали отпуск по бащинство за раждане на дете, показва статистиката на Националния осигурителен институт (НОИ). Най-голямата част от тях - 12 души - са на възраст между 35 и 39 години. По-висок е броят на полващите бащинство през втората година на детето - малко над 1000 души годишно. Те обаче са само 2% от хората, ползващи отпуска за отглеждане на малко дете, 98% са жени.В същото време над 88 000 жени са ползвали полагащите им се обезщетения след раждането (по закон те са до 410 дни - б.р.). Средният дневен размер на обезщетенията през 2017 г. е бил 24,69 лв. Най-големият дял родилки (34 на сто), ползвал тези обезщетения, е във възрастовата група 30-34 години.Разходите за обезщетения при бременност и раждане през 2017 г. са в размер на 368 339,6 хил. лв., което е с 27,3% повече спрямо тези през 2014 г., посоча НОИ. Причините за нарастването на разходите са комплексни, тъй като през този период се увеличават както броят на обезщетенията и броят на изплатените дни, така и размерът на среднодневното парично обезщетение, което е нараснало със 7,3% (от 23,00 лв. за 2014 г. на 24,69 лв. за 2017 г.). От своя страна, ръстът на среднодневното парично обезщетение е следствие от повишението на размера на минималната работна заплата и осигурителните доходи за референтния период, от които се изчисляват размерите на обезщетенията. Средномесечният размер на осигурителния доход на осигурените за общо заболяване и майчинство жени за анализирания период нараства от 650,99 лв. през 2014 г. на 796,55 лв. през 2017 г. или с 22,4%.Трайно нараства броят на бащите, позлващи полагащите им се 15 дни болничен при раждане на дете. От 17 778 през 2014 г. броят им през 2017-а достига 21 336 души или с 20% повече. Среднодневният размер на обезщетението, което са получавали мъжете за времето на отпуска през 2017 г., е 38,31 лв.И през втората година от майчинството - т.нар. платен отпуск за гледане на дете до 2-годишна възраст, 98% от ползващите това обезщетение са жени, показва статистиката. Броят на мъжете е средно около 1140 на година. За 2017 са били 1088. Паричното обезщетение през този период е с фиксиран размер за всички - 340 лева месечно.", "date": "2018.12.27", "title": "1000 татковци годишно излизат в отпуск по бащинство. Средният му размер е 796 лева"}
