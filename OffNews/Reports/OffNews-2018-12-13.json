{"url": "https://offnews.bg/obshtestvo/novi-buferni-parkingi-na-vitosha-sos-shte-podkrepia-remonta-na-saoraz-693794.html", "text": "Временната комисия по проблемите на Витоша към СОС прие декларация, предложена от общинския съветник Карлос Контрера, с която подкрепя Министерството на младежта и спорта за модернизиране на спортните съоръжения на територията на Природен парк Витоша, съобщиха от Столична община. Декларацията ще бъде внесена в СОС, целта е да се започне подготовката за Младежките зимни олимпийски игри „София – 2024“. Комисията обсъди 33 места – общинска собственост, на които да бъдат обособени, с минимални средства и намеси в природата, буферни паркинги при подходите и най-близките спирки на градския транспорт. По настояване на председателя Елен Герджиков и общинския съветник Анатоли Илиев, се рехабилитираха пътищата: Княжево - Златните мостове, Златните мостове - Момина скала, Златните мостове – Кумата. Ремонтиран е и заслона на „Бай Кръстьо“. На последната спирка на автобусна линия 66 при местността Морените са поставени нови спирки – с навес, пейки и парапет за улесняване на пътниците при качването.Днес пристигнаха шест от десетте нови автобуса, които бяха специално закупени да обслужват линиите към Витоша. Останалите четири се очаква да пристигнат до дни, като най-късно от 22-и декември всички десет автобуса ще бъдат пуснати в експлоатация. ", "date": "2018.12.13", "title": "Нови буферни паркинги на Витоша, СОС ще подкрепя ремонта на съоръженията в парка"}
{"url": "https://offnews.bg/temida/majkata-na-evgenia-baneva-ima-li-normalen-chovek-kojto-da-likvidira-693782.html", "text": "„Пред българския народ Баневи са най-големите престъпници. Вярвайте, на моменти се питам: Аз човек ли родих, или сатана?”. Това заяви майката на Евгения Банева – Мария Генчева, пред репортери в Апелативния съд. Днес съдът трябва да реши дали да остави Евгения и Николай Баневи в ареста.„Аз не казвам, че те са невинни. Някой да чу такова нещо? Но има съд, който съд ще се произнесе”\", заяви Генчева. Според нея дъщеря ѝ и нейният съпруг са вероятно най-репресираното семейство в България.По думите ѝ върху Евгения и Николай Баневи се упражнява репресия и вероятно са най-репресираното семейство.Тя добави, че обвиненията за предприятието \"Полимери\" са преувеличени:Днес заседанието за мерките на семейство Баневи започна със скандал. Въпреки изричното желание на двамата задържани да разговарят с журналистите, съдебната охрана се опита да ограничи тази възможност.Очаквайте подробности.", "date": "2018.12.13", "title": "Майката на Евгения Банева: Има ли нормален човек, който да ликвидира бизнес, носещ му такива дивиденти?"}
{"url": "https://offnews.bg/zimni/ruski-biatlonisti-zapodozreni-za-doping-v-avstria-693777.html", "text": "Четирима руски биатлонисти са заподозрени в нарушение на антидопинговите правила. Срещу тях са повдигнати обвинения от австрийските власти.От полицията посетиха лагера на \"Сборная\" в австрийския град Хохфилцен преди стартовете за Световната купа в курорта от днес до неделя и им връчиха списък със заподозрените.Сред тях са олимпийският шампион от Сочи 2014 Антон Шипулин, Евгени Гараничев, Александър Логинов и Александър Волков. Четиримата са разследвани за провинения на световното първенство в Хохфилцен през 2017 година.В изнесения списък са още биатлонистката Ирина Старих, бившият треньор на националния отбор Александър Касперович, лекарите и масажистите Артьом Кринцилов, Александър Селявкин, Евгени Шутов и Дмитрий Топучканов.Припомняме, че през септември Международният съюз по биатлон отказа да възстанови правата на руската федерация като пълноправен член на организацията.В сила остава забраната руският съюз да право да гласува на конгреси, както и да предлага свои представители да бъдат избирани на ключови постове.", "date": "2018.12.13", "title": "Руски биатлонисти заподозрени за допинг в Австрия"}
{"url": "https://offnews.bg/politika/zashto-balgaria-ne-podkrepi-pakta-na-oon-za-migratciata-ami-vizhte-ka-693791.html", "text": "И днеска имахме минута мълчание за загиналите в Страсбург, за тези терористични актове, за тези чудовищни престъпления, които се вършат. Именно така отговорих - сега като ме питаха - защо не подкрепихме в Маракеш Така им отговорих! Всичките ме питаха.Това заяви премиерът Бойко Борисов пред български журналисти в Брюксел след срещата му със заместник-председателя на Европейската комисия Франс Тимерманс. Борисов е в Брюксел за редовното заседание на Европейския съвет.Защото европейските граждани са работили цяла година, за да имат такъв БВП тези страни. Това означава огромни усилия на тези граждани. И сега в най-светлите ни празници излезли със семействата си, направили си красиви базари, да се радват, да са щастливи, и да излезе някой с автомата да ги очисти. И ние да говорим как да се грижим за всички тези хора. Просто е нелепо в този момент. И това им отговорих, каза Борисов.В Шенген по въздухБългарският премиер заяви, че е запознал Франс Тимерманс с резултатите в борбата с контрабандата - постигнатото със залавянето на контрабандни цигари, оръжия, както и арестите за тях.Борисов е на мнение, че с оглед на актуалната обстановка в Европа за България най-оптимално би било влизането в Шенген по въздух, тъй като голяма част от държавите в Шенгенското пространство са възстановили граничния си контрол по сухопътните граници, а отварянето на границата по море няма да даде ефект за България заради това, че Черно море няма излаз към други държави от ЕС освен Румъния.Ще пледирам само за уникалност в отношенията с английските служби, защото за мен те са от най-добрите в света и са ни нужни в битката с контрабандата и тероризма, коментира министър-председателят по повод оттеглянето на Великобритания от ЕС.Той припомни, че в края на миналия месец лидерите на страните членки одобриха споразумението за излизането на Обединеното кралство от Съюза:„Концентрирахме вниманието на цяла Европа, дойдохме, взехме решение, подписахме, съгласихме се, тази тема трябва да приключи\", каза още Борисов.", "date": "2018.12.13", "title": "Защо България не подкрепи пакта на ООН за миграцията? Ами вижте какво стана в Страсбург"}
{"url": "https://offnews.bg/sviat/atentatorat-ot-strasburg-e-zastrelian-693797.html", "text": "Шериф Шекат, заподозреният за убийствата край коледния базар в Страсбург, е застрелян от полицията.29-годишният мъж е убит при операция на силите на реда в Страсбург в четвъртък вечерта.Шекат се е укривал в склад в квартал Meinau. След като е разбрал, че полицията е стигнала до склада, той е открил стрелба по служителите на реда. Полицаите са отвърнали на огъня и са го застреляли.След нападението от вторник вечерта, при което загинаха трима души, а 13 са ранени, Шериф Шекат успя да се укрие.В издирването му се включиха над 700 служители на правоохранителните органи.", "date": "2018.12.13", "title": "Атентаторът от Страсбург е застрелян"}
{"url": "https://offnews.bg/sviat/es-udalzhi-s-6-mesetca-ikonomicheskite-sanktcii-sreshtu-rusia%c2%a0-693796.html", "text": "Лидерите на страните членки на Европейския съюз удължиха днес с още шест месеца икономическите санкции, наложени на Русия през 2014 г.Причината - липсата на напредък в прилагането от Русия на Минските споразумения за прекратяване на конфликта в Източна Украйна.Лидерите на ЕС решиха единодушно да удължат санкциите срещу Русия, защото няма никакъв напредък в прилагането на Минските споразумения, написа в Туитър председателят на Европейския съвет Доналд Туск.Санкциите срещу Русия се подновяват на всеки шест месеца от юли 2014 г. насам, припомня агенция Франс прес.", "date": "2018.12.13", "title": "ЕС удължи с 6 месеца икономическите санкции срещу Русия "}
{"url": "https://offnews.bg/ikonomika/kliuchova-ostavka-v-zastrahovaneto-nalozhiha-monitoring-na-biuro-zel-693783.html", "text": "Орлин Пенев, председател и член на борда на Национално бюро на българските автомобилни застрахователи, подаде оставка, съобщи на сайта си НББАЗ. Причината за оттеглянето на Пенев според официалното съобщение е \"по здравословни причини\". НББАЗ е поставено под неформално наблюдение от Съвета на бюрата, считано от м. март тази година с искане за осигуряване на банкова гаранция от 4 000 000 Евро в тяхна полза, която своевременно беше издадена, гласи обаче друго съобщение на Бюро \"Зелена карта\". С писмо от 10.12.2018 г. Съветът на бюрата (със седалище в Лондон) постави формални изисквания за разширение на наблюдението, отнасящи се до предоставяне на презастрахователна програма на НББАЗ и ежемесечни справки за финансовото състояние на НББАЗ, които изисквания определят процедурата по наблюдение, осъществявана от Съвета на бюрата, информират от УС на Бюрото.Основна функция на НББАЗ е да изплаща обезщетения при катастрофи в чужбина, причинени от незастраховани български автомобили, а също и да съдейства за изплащането в срок на компенсациите от страна на българските застрахователи при ПТП зад граница. ", "date": "2018.12.13", "title": "Ключова оставка в застраховането, наложиха мониторинг на бюро 'Зелена карта'"}
{"url": "https://offnews.bg/stil/smart-chasovnitci-sreshtu-chasovnitci-za-planinari-koe-da-izberem-693784.html", "text": "Часовникът винаги е бил необходим аксесоар за всеки човек. Той е едно от най-древните човешки изобретения като в началото е служел единствено за отчитане и показване на времето.Смарт часовниците, които станаха особено популярни през последните години, прибавят към това основно предназначение множество функции, които са нужни на съвременния човек. Днес те са свързани с мобилния ни телефон, чрез тях можем да водим кореспонденция по имейл, да проследяваме телесните си показатели и да отчитаме физическата си активност.Умните  днес са едновременно музикални плейъри, фитнес тракъри, а някои модели дори притежават почти всички възможности на смартфоните.Можем ли обаче да разчитаме на тях в трудни ситуации и издръжливи ли са смарт часовниците на природни стихии, на падане от високо или на продължително време без зареждане? Има часовници, които не предлагат смарт функции, но с тях можете да преминете през всякакви ситуации като летене, гмуркане или изкачване на планина.Предимства на часовниците за планинариТакъв е например часовникът Victorinox I.N.O.X., който е част от легендарния бранд, доставящ джобни ножове на швейцарската армия. Устройството се отличава с водоустойчивост до двеста метра, което го прави подходящо както за гмуркане, така и за акваланг.Друг пример за джаджа, която ще ви бъде полезна, когато сте сред природата е часовникът Suunto Core. Той е оборудван с термометър, компас и дори барометричен висотомер и позволява следване на предварително зададена посока. Програмиран е да предупреждава за рязка промяна в налягането, каквато има точно преди буря, което го прави особено подходящ за планинари.Suunto 9 Baro е един от последните модели на известната финландска компания за водолазно обслужване. Часовникът е оборудван с барометър, който ще следи курса ви, докато се изкачвате в планината. Той тежи едва 86 грама и е херметичен до сто метра под водата. Може да се свързва със смартфон, а освен това софтуерът му позволява практикуването му на цели осемдесет вида спорт.Предимства на смарт часовницитеЗа някои, покупката на тази умна джаджа може да бъде излишна, докато за други е аксесоар, без който ежедневието е немислимо. Още в началото посочихме едно от основните предимства на смарт часовника – вместо непрестанно да изваждате телефона си, той ще ви показва всичко, което имате нужда да знаете като пропуснати обаждания, получени имейли и съобщения, нотификации от социалните мрежи и други, само с един поглед към китката на ръката ви.Смарт часовникът улеснява притежателя си и с възможността да бъдат инсталирани различни видове приложения – за гледане на видео клипове, за качване на музика или за извършване на безконтактни плащания. Ако моделът има възможност за слагане на сим карта, можете дори да водите разговори и да имате интернет навсякъде.Спортуващите могат да следят редица фитнес показатели, като изминато разстояние, изгорени калории, пулс и качество на съня. Модерните часовници разпознават вида на активността (плуване, колоездене, бягане, спортно ходене и други) и дават възможно най-адекватните данни за вида тренировка.В заключение ще отбележим, че и смарт часовниците и тези за планинари си имат своите предимства. А на кой от двата вида да се спрете зависи единствено от вас и от причините, поради които желаете да ги закупите.", "date": "2018.12.13", "title": "Смарт часовници срещу часовници за планинари – кое да изберем?"}
{"url": "https://offnews.bg/zdrave-i-krasota/riskat-ot-infarkt-e-naj-visok-v-22-00-ch-na-badni-vecher-693780.html", "text": "Според изследванията на шведски учени, рискът от инфаркт в празничните дни е най-висок в 22.00 ч. на Бъдни вечер.Проучванията са обхванали 280 хиляди инфаркта, регистрирани в период от 16 години, съобщава в. \"Дейли мейл\". Според тях, рискът от сърдечна атака се повишава с 37% на Бъдни вечер, на Коледа - с 29 %, а в Новогодишната нощ - с 20 %.Емоционалният стрес и тревожност увеличават риска, особено сред над 75-годишните или тези, които вече страдат от диабет или сърдечни заболявания. Учените са категорични, че трябва да бъдат разработени стратегии, които да предпазят тези хора от стреса в навечерието на Коледа. През останалото време от годината, понеделниците са свързани с по-висок риск - когато сърдечните атаки се увеличат с 10%.Около 8.00 ч. сутринта е най-опасното време на деня, като броят на сърдечните атаки нараства с 60%.Изследователите заявиха, че \"стресовите понеделници\" вероятно причиняват повишаване на артериалното кръвно налягане и сърдечния ритъм.", "date": "2018.12.13", "title": "Рискът от инфаркт е най-висок в 22.00 ч. на Бъдни вечер"}
{"url": "https://offnews.bg/tenis/grigor-poraztcaka-sas-svetovnia-62-v-las-vegas-video-693770.html", "text": "Най-добрият ни тенисист Григор Димитров продължава да се подготвя с Андре Агаси за предстоящия сезон в американския град Лас Вегас. Заедно с Гришо и американеца е и световният №62 Райън Харисън. Двамата успяха да осъществят съвместно занимание в Darling Tennis Center.Агаси пък не е треньор на българина, но помага на Дани Валверду като дава консултации. Двамата явно са се сработили доста добре и дори извън корта предпочитат да прекарват времето си заедно.", "date": "2018.12.13", "title": "Григор поразцъка със световния №62 в Лас Вегас (видео)"}
{"url": "https://offnews.bg/futbol/treniorat-na-real-poe-vinata-za-tezhkata-zaguba-ot-tcska-moskva-693781.html", "text": "Треньорът на Реал Мадрид Сантяго Солари пое вина за болезнената загуба с 0:3 от ЦСКА Москва в последния кръг от груповата фаза на Шампионската лига.\"Белия балет\" допусна най-тежкото си домакинско поражение в турнира. До този момент най-лошите поражения на столичани бяха с по два гола разлика.Освен това тимът спря серията си от 44 поредни мача на \"Бернабеу\" с отбелязан гол в европейски двубой. Предишният път, когато не успя да вкара бе при 0:2 от Барселона през 2011-а година. Тази неприятна статистика постави под съмнения качествата на аржентинския специалист.\"Тъжен съм. Поехме рискове и не бяхме силни, когато трябваше. Не ми хареса второто полувреме. Поемам вината, че отборът не успя да направи това, което исках от него, особено по-младите. Това бе възможност да натрупат полезен опит.Не ме интересува, че са освиркали Иско. Феновете бяха гневи основно заради резултата, но и на нас не ни хареса особено.Не съм видял жеста на Иско към публиката. Марсело тъкмо се завърна от контузия и трябва да намерим най-добрия вариант да го интегрираме\", каза Солари.", "date": "2018.12.13", "title": "Треньорът на Реал пое вината за тежката загуба от ЦСКА Москва"}
{"url": "https://offnews.bg/obshtestvo/kornelia-ninova-e-prieta-po-speshnost-v-pirogov-693788.html", "text": "Днес председателят на БСП Корнелия Нинова бе приета по спешност в УМБАЛСМ “Пирогов” с абсцес, съобщават от пресцентъра на \"Позитано\" 20.Направена й е хирургическа намеса. Абсцесът е отворен и дрениран.По нейно желание тя няма да остане в болницата и ще продължи с домашно лечение.", "date": "2018.12.13", "title": "Корнелия Нинова е приета по спешност в Пирогов"}
{"url": "https://offnews.bg/112/mvr-izdirva-shefa-na-kat-kazanlak-693789.html", "text": "Полицията издирва Тодор Николов, началник на КАТ-Казанлък.Николов е 44-годишен и е от казанлъшкото село Бузовград.Според информация на роднините, с които живее на един адрес, той е в неизвестност от вчера следобед.Тодор Николов днес е обявен за издирване от ГД “Национална полиция“.Трите му телефона са изключени, липсва и колата му.Хората, които имат информация за него, могат да я съобщят на тел. 112 или в най-близкото поделение на МВР.", "date": "2018.12.13", "title": "МВР издирва шефа на КАТ - Казанлък"}
{"url": "https://offnews.bg/temida/okonchatelno-banevi-ostavat-za-postoianno-v-aresta-693786.html", "text": "Апелативният специализиран съд отхвърли жалбата на Николай и Евгения Баневи и ги остави за постоянно в ареста.Мярката не подлежи на обжалване - решението на съда е окончателно.Наказателната отговорност на Николай Банев и Евгения Банева се ангажира за 7 престъпления от общ характер:- за ръководене от Николай Банев на организирана престъпна група и за участие на Евгения Банева в същата престъпна група;- за длъжностно присвояване на пари и вещи, собственост на „Полимери“ АД, „Елма“АД,“Химически завод Панайот Волов“ АД и „Топлофикация Казанлък“ АД в общ размер на 84 682 896 лв.;- за избягване установяване и плащане на данъчни задължения в размер на 231 052 лв. на като управляващи „Полимери“АД, в размер на 1 515 235 лв. като управляващи на „Партнърс комерс“ ЕООД и в размер на 2 623 816 лв. като в управляващи „Елма“АД; за пране на пари в особено големи размери - 589 811 132 евро и 225 000 лева;- за държане на огнестрелни оръжия и боеприпаси;Банев: ГЕРБ са една шайка разбойнициНиколай Банев днес определи разследването срещу семейството му като \"селска вечеринка\".Крадецът вика дръжте крадеца, каза той пред журналистите в съдебната зала.Отлично знаете, че когато дойдоха ГЕРБ на власт, аз казах, че на власт идва една шайка разбойници. Нищо от това, което съм казал, не ме опроверга. Съжалявам, категоричен е Николай Банев.Той твърди, че в 123-те тома по делото няма негов или на съпругата му подпис срещу нито един лев, с който по някакъв начин е злоупотребено.В „Полимери” имаше над 2000 акционери. Как си представяте, че ще правят това, което Николай Банев им каже, коментира още той.", "date": "2018.12.13", "title": "Окончателно: Баневи остават за постоянно в ареста"}
{"url": "https://offnews.bg/politika/zashto-unishtozhavame-bolnitca-za-da-sazdadem-druga-zdravnata-komisi-693792.html", "text": "Да, национална многопрофилна детска болница е безспорно нужна на България, но не е необходимо за създаването ѝ да бъде унищожена друга – „Лозенец“. С преобладаващо такива становища депутатите от Комисията по здравеопазване към Народното събрание отхвърлиха , предложен от здравния министър Кирил Ананиев, с който лечебното заведение вече не е структура към Министерския съвет и в който се заявява намерението то да бъде преобразувано в многопрофилна педиатрична болница.11 гласуваха „за“, 0 – „против“, 11 се въздържаха и така проектът за изменение на Закона за лечебните заведения бе отхвърлен на първо гласуване от народните представители. Предстои предлагането му на вниманието на всички депутати в пленарната зала.Разформироването на болницата – която е основната клинична база за обучението на студентите по медицина в Софийския университет – ще доведе до закриването на Медицинския му факултет, защото: в нея вече ще има само една специалност („Педиатрия“) и не е ясно къде студентите ще учат останалите; СУ е получил акредитация благодарение на тази база и с преобразуването ѝ ще загуби и огромна част от преподавателите си във Факултета (лекарите с други специалности ще се насочат към други лечебни заведения); напускайки университетската болница „Лозенец“ и СУ, те ще загубят академичните си длъжности „професор“ и „доцент“ и „главен асистент“. Следователно, застрашени са и базата, и академичният състав, без които акредитация на факултета е невъзможна.Заради тези притеснения Академичният съвет на СУ снощи реши Университетът да влезе в протестна готовност и обяви, че ще я отстоява, докато не получи цялостната визия за бъдещето на болницата, факултета и проектопедиатрията.Днес в зала 130 на бившия Партиен дом, където протече двучасовото заседание на Комисията, позициите си сблъскаха министърът, ректорът проф. Анастас Герджиков, деканът и директор на „Лозенец“ проф. д-р Любомир Спасов, лекари, пациенти, представители на неправителствени организации, депутати.На финала министърът отправи заплаха: или депутатите ще гласуват, без да знаят какъв е планът за бъдещата педиатрия, или може „да стане късно и за факултета, и за работещите там, и за персонала – медицински и друг“, за което отговорност нямало да носи той.Мълчаливи зрители на всичко това бяха студентите – гости на заседанието.Министърът„Категорично заявявам отново – започна защитата си Ананиев - няма проблем за Медицинския факултет към Софийския университет и неговите студенти. Учебно-клиничната база, болница „Лозенец“, се запазва. Нещо повече – ще разшири клиничните си бази с договори с други университетски болници. Преподавателите ще запазят академичните си длъжности. Дипломите на всички студенти ще са напълно валидни, приложими, аналогични на всички студенти по медицина на територията на страната в останалите висши учебни заведения по медицина. Действащата акредитация на лечебното заведение, дори и след преобразуването чрез вливане в новата Национална многопрофилна детска болница „Лозенец“ ще се запази до изтичане на срока ѝ.... Няма проблем с медицинския персонал на болница „Лозенец“. Той ще продължи да работи в настоящото или друго университетско лечебно заведение – изборът за това ще е на всеки служител.“Нищо от това не е вярно, стана ясно от думите на ректора на Софийския университет проф. Герджиков и други изказали се.Ректорът„Проведохме три срещи с министър Ананиев, макар и след внасянето на законопроекта. На тези три срещи обсъдихме няколко въпроса. Те са изключително сериозни, засягат бъдещето на Медицинския факултет. То е тясно свързано с неговата учебно-клинична база -Университетска болница „Лозенец“, и много от тези въпроси продължават да нямат отговор. През последните дни споровете се съсредоточиха около акредитацията, дали тя ще бъде отнета или не, ако бъдат отнети материална база и академичен състав. Този въпрос не е централен. Централният въпрос е как ще функционира Факултетът, ако загубим материална база или академичен състав, а всъщност ще се случат и двете.Не мога да разбера как на това заседание има колеги, които са способни да свържат двата проблема – никой не е против да има национална детска болница през последните 30 години. Няма как на един дъх да изречем: „Ние сме „за“ това да има национална детска болница и да закрием болница „Лозенец“. Двете неща нямат нищо общо. Има много други начини да направим това, което искаме и да разкрием национална детска болница без унищожаването на болница „Лозенец“....Няма никакъв практически начин да се запази академичният състав на Медицинския ни факултет, който се състои изцяло, изцяло, само от специалисти от болница „Лозенец“, ако се направи това преструктуриране. Изобщо не говоря за това ще има ли след това акредитация, или ще бъде отнета. ... Планът, който чухме няколко пъти от министър Ананиев, е следният: болница „Лозенец“ остава само педиатрия, тъй като другите педиатрии се съсредоточават на това място, и от сегашните отделения остава само педиатрично. Всички други отделения отиват на други места.Ето какво ще се случи с академичния ни състав: тези хора, ако отидат на друго място, което не е университетска болница към Софийския университет, няма да бъдат професори, доценти и асистенти. Това е сигурно и безспорно. Те могат да останат такива, само ако отидат в указаните от министър Ананиев бъдещи, несъществуващи в момента университетски болници към СУ. На пръв поглед изглежда възможно, но ако има няколкостотин болници или поне няколко десетки на територията на София, защо те трябва да отидат точно в тези две, които ние изберем да им покажем? Те ще имат много други лични съображения: къде има апаратура, къде има техни колеги, с които те могат да работя, кое им е близо до дома и т.н. Никой няма да се интересува от това каква ще е ползата на Софийския университет, поради което този академичен състав ще се разсипе. От него ще останат 20%, може би 30% и всички останали за един ден ще изчезнат. Това за нас е напълно неприемливо и затова решенията на Академичния съвет звучат по този остър начин.С две от четирите  не бях съгласен, исках по-мек вариант в името на това да имаме време да се разберем, да се договорим и да се споразумеем по един любезен, академичен начин. Но академичната общност на СУ, в която имаше само един представител на Медицинския факултет, тоест всички други са от други факултети, напълно не приема този подход. Всички бяха на мнение, че след като няма избистрена концепция, не можем да правим първата или втората, или десетата крачка. В момента ни е предложен един законопроект, който е първата стъпка към нещо, което не знаем. Министър Ананиев току-що обясни как ще се направи обсъждането, което преди не се е направило. Аз не бях на тези предишни срещи, аз не подозирах, че има такъв законопроект, но сега ще се направи обществено обсъждане, само че нека преди това да направим първата крачка – горе-долу така звучи това, което ни предлага министър Ананиев.Какво пречеше да имаме ясната концепция, да изясним какво ще се случи, кои ще са бъдещите университетски болници, които ще заместят болница „Лозенец“ като наша учебно-клинична база, да изясним какво ще се случи с преподавателите и с оборудването, да направим тази оценка на активите на болницата, за която той говори, и тогава да направим първата стъпка. Ние правим първата стъпка и след известно време ще установим, очертавайки тази бъдеща ясна визия, че тя не е била правилна. Може да е, може да не е, но нямаме визията. Ето затова Академичният съвет много категорично настоя докато нямаме ясната визия и всички стъпки – от първата до последната изяснени и приети от обществото - да не правите и първата стъпка. Моля ви, обмислете внимателно това, което ще направите.ПациентътБелодробно трансплантираната Наталия Маева също взе думата и обясни, че животът ѝ е бил спасен благодарение на трансплантацията, че от юни тя и останалите трансплантирани се проследяват в болница „Лозенец“.„За нас, пациентите, които сме белодробно трансплантирани, трябва да има адекватно проследяване. И ние намираме такова проследяване точно в болница „Лозенец“, подчерта жената.ДеканътСлед нея думата взе деканът на Медицинския факултет и директор на болница „Лозенец“. Проф. д-р Любомир Спасов заяви:„В правомощията и възможността на Министерския съвет е да направи такъв законопроект, не го коментираме. Изказаните преди мен становища са да има такава детска болница и това също не противоречи на нашите виждания. Но какво става със съдбата на колегите, които са градили този колектив, който съществува толкова години? Как се създава един експерт? Как експертизата, която носи, в бъдеще може да бъде прехвърлена тук и там? Лекарите, сестрите, персоналът, които работят там – те са човешки същества. Това е съдба на много, много, много хора. Вие ги прехвърляте от тук там, сякаш това няма никакво значение за съдбата на никого. ... Това не може механично да бъде прехвърлено, господин министър. Много „ще“ казахте, но мисля, че като концепция няма цялостна визия. Затова апелираме към вашата мъдра мисъл, когато има цялостна концепция, да я обсъдим и тогава да се правят каквито и да е промени. Тази промяна няма да доведе до нищо. Моят апел е това да се отложи. Когато има цялостна концепция, ще помагаме като болнично заведение, като университетска структура – нашите деца да получават адекватна помощ, но в същото време, да разрушим къща, за да построим колиба, мисля, че не е морално в никакъв аспект“.СпециалиститеВ съгласие с тезата да не се руши едно, за да се изгради друго, бе и изказването на председателя на Управителния съвет на Българската педиатрична асоциация проф. д-р Владимир Пилософ:„Благодаря, че шест години след декларацията на Управителния съвет на Българската педиатрична асоциация, в която много настоятелно обявихме необходимостта от такава болница в България, най-сетне сме по-ясно чути и се предприемат някакви действия. Разбира се, ние, педиатрите като общност, не бихме искали в никакъв случай поради това, че ще правим детска болница, да нарушаваме и унищожаваме нещо, което съществува“.Той бе категоричен, че докато не се направи точен анализ какви структури са необходими в болницата, каква площ е необходима, какви преустройства и т.н., не може да се предприема каквото и да било. Той заяви, че още утре ще предостави виждането на Асоциацията по този въпрос и предупреди, че ако „всички тези условия не могат да бъдат изпълнени, няма как да се направи такава детска болница, каквато искаме“.„Не е въпросът само да я назовем детска болница, въпросът е тя да изпълнява онези цели, които сме си поставили, да бъде център за развитието на детското здравеопазване и да може да обслужва комплексно децата в България.“Убеден съм, че много малко тогава ще бъдат пациентите, които ще се налага тогава да ходят в чужбина, ако заработи такава сериозна структура, заяви проф. Пилософ и апелира първо да се направи анализът, а след това да се обсъжда.Още един лекар взе думата – проф. д-р Георги Михайлов (БСП за България), и много по-директно предупреди министър Ананиев, че ако не са готови с детайлите, хвърлената в пространството идея за създаването на многопрофилна педиатрична болница ще бъде просто бумеранг, който ще се върне върху главата на ръководството на МЗ.„Хващате един бик за рогата, който е достатъчно разярен“, предупреди той.„Преди 30 години нашата клиника, детската онкоклиника, беше изхвърлена от Медицинска академия и беше запратена в ИСУЛ заради строежа на тази болница, която сега е един призрак с остарял бетон и която е една от срамотиите на българската медицина. Виждам техните напрегнати лица. Всички педиатри са тук! Господин министър, имате ли план за действие по отношение на този важен за всяка майка, за всяко дете в България въпрос?“, попита той.„Не искам да бъда адвокат на проф. Спасов, но... неговата клиника е уникална, апаратурата е уникална, специалистите са уникални, това да се пренебрегне...“Той поиска МЗ да покаже в залата на парламента детайлния си план, с който да докаже, че „министерството е готово да срещне този изключителен проблем в българското здравеопазване.„Иначе бумерангът се завърта и се стоварва точно върху ръководството на министерството“, каза депутатът и предупреди, че „бумерангът ще бъде много тежък“.Как да приемем вашия ентусиазъм без конкретни стъпки в програмата, когато планът тепърва ще се изготвя, попита проф. Михайлов и допълни, че „получаваме просто едно обещание, което ще се окаже неизпълнимо.“ОтговорътМинистърът не даде план, анализ, конкретика. Вместо това поиска депутатите да гласуват с ДА на доверие.Той щял да представи анализ, да проведе обществено обсъждане до постигането на консенсус за всичко само и единствено, след като бъде прието изменението на закона.„Това мога да го направя, след като бъде прието изменението в закона, което ще ми даде основание да представя своя план, който е в момента в главата на нашето ръководство, обаче не мога да говоря, преди да бъде гледан от Министерския съвет. За съжаление, още не мога да го споделя, защото не съм оторизиран за това“, каза Ананиев.Изказването му завърши с неясна заплаха: „Само ще кажа едно изречение, дано ме разберат някои хора: не, че бързам – ситуацията с болницата е такава, че да не стане късно и за факултета, и за работещите там, и за персонала - медицински и друг, да бъде късно за тях. Казвам го, без да влизам в подробности. Ако ме разбирате, ме разберете. Ако не, после някой друг ще носи отговорност за това, което се случва“.Заседанието завърши с гласуване, което раздели депутатите: 11 \"за\" (ГЕРБ подкрепиха), 0 \"против\" и 11 \"въздържал се\". ", "date": "2018.12.13", "title": "Защо унищожаваме болница, за да създадем друга? Здравната комисия каза НЕ на превръщането на Правителствена в педиатрия"}
{"url": "https://offnews.bg/temida/lazar-lazarov-otiva-na-sad-za-prichiniavane-na-smart-po-nepredpazlivos-693759.html", "text": "Бившият шеф на Агенция \"Пътна инфраструктура\"  отива на съд заради , при която загина една жена. Обвиняем е и настоящият шеф на агенцията Дончо Атанасов, става ясно от съобщение на прокуратурата.Инцидентът стана на 5 февруари 2017 г., след като осветително тяло падна върху автомобил, което причини смъртта на шофьора Елена Михайлова, минавала по това време през съоръжението. Лазаров вече е  в особено големи размери, с което е нанесъл щети в размер над 41 млн. лв. при строителните работи по лот 1 на магистрала „Марица“.Новите обвинения срещу Лазаров и други петима служители на АПИ са за причиняване на смърт по непредпазливост. Според установената от прокуратурата фактическа обстановка инцидентът е станал при движение на автомобила на загиналата със скорост около 50 км/час, която е максимално допустима. В този период от време в тази транспортна тръба е организирано временно двупосочно движение, тъй като дясната транспортна тръба на тунела е била в ремонт.Когато \"Ауди\"-то стигнало 395 – 396 м. от началото на тунела в посока Ботевград – София, настъпва разрушаване на дясната надлъжна метална конструкция, върху която са окачени осветителните тела в тунела. То започва с разрушаване на връзката между две съседни надлъжни греди. Надлъжната „П“-образна греда, разположена непосредствено зад разрушената връзка, заедно с монтираните върху нея осветителни тела, падат върху пътната настилка. Последвало е частично разрушаване на двете съседно разположени връзки, при което две „П“- образни греди, заедно с монтираните върху тях осветителни тела, увлечени от първата греда, също са паднали.Една от гредите е попаднала върху покрива на автомобила. Поради напречно транслационно преместване, в посока обратна на посоката на движение на автомобила, гредата е пробила дясната част на панорамното стъкло, проникнала е в автомобила и се е забила в тялото на Михайлова. Жената не е имала каквато и да е възможност да избегне произшествието – установено е, че опасната зона на автомобила в конкретния случай е била в размер на 36-37 м., а когато разрушаването е започнало, той се е намирал на 13 м. от мястото на удара с падналата греда. От този удар пострадалата е получила съчетана тежка гръдна и коремна травма, с тежки увреждания на черния дроб, несъвместими с живота и остра кръвозагуба, довели до травматичен шок. Смъртта е настъпила в кратък времеви интервал след инцидента и предвид тежестта на уврежданията е била неизбежна.В хода на разследването на Окръжна прокуратура – София е установено, че стоманената конструкция за окачване на осветителните тела е монтирана през 1984 г. и е пусната в експлоатация в началото на 1985 г. В периода от пускането в експлоатация, до инцидента през 2017 г. са били извършвани редица огледи – през 1999 г., през 2004 г., през 2008 г., през 2012 г., през 2015 г. и през 2016 г. При всички огледи, експертите са давали препоръки за подновяване на антикорозионната защита, но това нито веднъж не е било изпълнено.Техническата експертиза е посочила, че от 1996 г. стоманената конструкция на съоръжението е повредена и следва да се поднови, тъй като е подложена на активна корозия в изключително неблагоприятна среда - постоянна влага, вредни газове, прах и др. От направения оглед на стоманената конструкция е установено, че корозията на елементите е неравномерна с характерните признаци на язвена /петниста/ корозия, т.е. проникване на голяма дълбочина в тесни зони, над 50%.При извършеното изследване е установено, че след 2010 г. стоманената конструкция на съоръжението е станала потенциално опасна за експлоатация, а от 2015 г. конструкцията се е намирала в аварийно състояние.", "date": "2018.12.13", "title": "Лазар Лазаров отива на съд за причиняване на смърт по непредпазливост"}
{"url": "https://offnews.bg/kultura/izlozhba-pokazva-zlatni-i-srebarni-sakrovishta-otkriti-prez-2018-693758.html", "text": "На цялата прелест на златните и сребърни съкровища, на изящните древни предмети и културни ценности, открити от археолозите на Националния исторически музей /НИМ/ през 2018 година, ще можем да се насладим на специална експозиция в музея.Изложбата, озаглавена „Археологическите открития на Националния исторически музей. Обекти, съкровища и проучватели през 2018 г.”, с куратор зам.-директорът на НИМ, проф. д-р Иван Христов , ще бъде открита в Кръглата зала на музея на 13 декември от 11 ч. и ще продължи един месец. Не е лесно да бъдат откроени акцентите измежду най-бляскавите от 400-те находки през изключително богатата година, но все пак:За първи път ще видим от стотиците златни и сребърни монети, пръстени, обеци, накити, обкови и пр., открити от директорката на НИМ доц. Бони Петрунова в крепостта Калиакра. Тя е подбрала от малкото глинено гърне, изровено под опожарена къща от края на XIV век, най-блестящите екземпляри. Скъпоценностите най-вероятно са заграбени при нападение над столицата на Добруджанското деспотство през ХІV в. Крадецът е закопал плячката под къщата си, но тя също е изгоряла. Любопитно е, че изображенията по някои от сребърните апликации имат китайски произход, което пък е ново доказателство за връзките на Добруджанското деспотство с тази държава. За първи път по нашите земи са открити и някои златни венециански монети, които показват, че взаимоотношенията на деспот Добротица с венецианските дожове са били доста плодотворни.На специален екран ще бъдат показван филм, заснет с дрон, за разкопките, разкрили най-голямото съкровище от този период по нашите земи.Изключително ценни са 10-те жълтици с изображения на ликовете на четирима императори от края на VI – началото на VII век, част от съкровището от 100 монети, открито от проф. д-р Иван Христов при проучването на ранновизантийския град Хрисосотира - между Созопол и Черноморец. Освен монетите, гостите на музея могат да видят и рядка бронзова тежест за кантар, с изображение на византийска принцеса от VI век, както и бронзова лампа с предполагаем египетски произход, датирана също от VI век.Първата жълтица бе открита и в Мраморния град край с. Лютица - при съвместната експедиция на НИМ и НАИМ-БАН. Златната монета е от типа \"Йоан III Дука Ватаци (1222 – 1254)\" - никейски император.Уникалният оловен печат на императрица Ирина-Йоланда, втората съпруга на император Андроник II Палеолог, бе открит в Лютица от Виолина Кирякова , докторантка от отдел „Археология“ на НИМ. От едната страна на печата е изобразена императрицата, а от другата - Богородица с младенеца.Куп значими находки са показани още в експозицията благодарение на открития на гл. ас. д-р Мариела Инкова, д-р Маргарита Попова, Мартин Христов, Павлина Девлова , Елена Ендарова, Панайот Антонов и Илия Киров.Освен споменатия филм от експедицията на Калиакра, много постери и снимки илюстрират откритията на музейните археолози от НИМ. Те направиха през годината десетки разкопки, теренни обхождания, наблюдения и геофизични проучвания на територията на цялата страна - по Черноморското крайбрежие, в Родопите, в Централна Северна и Северозападна България, в Плана планина, Витоша, Карловската котловина, Тракийската низина, София. Бяха проучени селищни могили, антични и средновековни крепости, надгробни могили и селища.Проучванията бяха осъществени със средства на НИМ, на Министерството на културата, на частни спомоществователи и на местните общини.Идеята на уредниците на изложбата е да зареди хората предновогодишно с положителни емоции и да им покаже, че, както находчиво се изрази директорката на НИМ доц. Бони Петрунова, „и с малко късмет, не само по Коледа, но и през цялата година, могат да стават чудеса“.С тази изложба в НИМ се възстановява старата традиция да бъдат представени значимите находки на музейните археолози в годината на откриването им.Изложбата е и възможно най-подходящият начин не само да бъде изпратена една плодоносна археологическа година, но и да бъде отбелязан 45-годишния юбилей на НИМ, честван през нея.", "date": "2018.12.13", "title": "Изложба показва златни и сребърни съкровища, открити през 2018"}
{"url": "https://offnews.bg/temida/biznesmen-otiva-na-sad-za-prisvoiavane-na-2-5-mln-lv-693763.html", "text": "Бизнесмен отива на съд по обвинения за длъжностно присвояване на близо 2.5 млн. лв.От Окръжната прокуратура във Варна съобщават, че Тинко Д. е присвоил 5 190 800 кг пшеница, 1 433 900 кг слънчоглед и 32 400 кг ечемик, поверени му да ги пази като собственик на зърнобаза в Провадия. Стойността на присвоените количества зърно възлиза на 2, 498 млн. лева.Длъжностното присвояване е в особено големи размери, представлява особено тежък случай и е извършено като продължавано деяние. Престъплението по член чл.203, ал.1, във връзка с чл. 201, ал.1 от НК, се наказва с лишаване от свобода от 10 до 20 години. През периода от 4 юли до 3 октомври 2014 г. в град Провадия и във Варна, в качеството си на длъжностно лице - управляващ и представляващ на “Тинком Инвест” ЕООД - Варна, подсъдимият Тинко Д. присвоил зърното на 7 земеделски производители, кооперации и юридически лица, като потърпевш от престъплението му е и Професионалната гимназия по селско стопанство в Провадия. Така училището било принудено да намали разходите за храна и карти за пътуване на учениците си, а учебният процес бил затруднен.В хода на разследването безспорно било установено, че през този период Тинко Д. сключил договори със седемте ощетени производители на зърно да съхранява произведената от тях продукция в зърнобазата на фирмата си в Провадия. По своята правна природа тези договори представляват влог на движими вещи – зърно. По договор бизнесменът поел задължение да съхранява, да пази с грижата на добър стопанин вложеното за съхранение зърно на вложителите и да им го върне при поискване от тяхна страна. По тези договори вложителите плащали насрещно право за съхранението на продукцията им.Вместо да изпълни поетите задължения с тези договори, Тинко Д. противозаконно, без знанието и съгласието на вложителите се разпоредил с произведеното от тях зърно, намиращо се в негова фактическа власт от момента на натоварването на зърното на камионите. Той продал вложената за съхранение земеделска продукция на тези вложители от името на собствените си фирми - „Тинком инвест“ ЕООД и „Агро тинком“ ЕООД.Взета му е парична гаранция от 20 000 лева.Към момента на извършване на присвояванията на зърното на вложителите Тинко Д. е бил подсъдим по дело за данъчно престъпление в особено големи размери, по което е бил признат за виновен.Според Окръжната прокуратура във Варна с получените от продажбите на зърното на вложителите суми той е заплащал данъчните задължения по наказателното дело срещу него. С присвоената чужда продукция, която продал, той погасявал задълженията на собствените си фирми към НАП, НОИ, лизингови компании, разходи за транспорт и вноски по кредити. Всичко това сочи изключително висока степен на обществена опасност на деянието и на дееца, което и обуславя квалификацията на престъплението и като особено тежък случай.", "date": "2018.12.13", "title": "Бизнесмен отива на съд за присвояване на 2.5 млн. лв."}
{"url": "https://offnews.bg/analizi-i-komentari/trend-gerb-i-bsp-sa-s-razlika-ot-protcent-i-polovina-693765.html", "text": "Българите очакват 2019 година да бъде по-добра от настоящата. Това показва проучване на изследователски център „Тренд\" по поръчка на вестник „24 часа\", реализирано в периода 30 ноември - 6 декември сред 1007 души. 37% от българите са на мнение, че 2018 г. била добра година за България, докато 43% са на обратното мнение. В сравнение с проучването на „Тренд\", точно година по-рано, регистрираме по-лоши оценки в сравнение с тогава, когато повечето българи (47%) са били на мнение, че годината е била добра, докато 36% са я оценили като лоша. В демографските разбивки относно оценката за 2018 г. прави впечатление, че сред по-младите респонденти и тези с по-високи доходи и образование преобладават добрите оценки. За повече от половината българи (52%) пък 2018 г. е била добра година в личен план, докато за една трета – лоша. Съотношението е сравнимо с оценките в края на миналата година, когато 58% от анкетираните твърдят, че е била добра, докато 31%, че е била лоша година.За сметка на преобладаващите песимистични оценки за 2018 г., очакванията за 2019 г. са по-скоро положителни. 43% са на мнение, че 2019 г. ще бъде добра година за България, а малко под една четвърт (23%) имат по-скоро лоши прогнози. Подобни са и очакванията на българите в личен план за 2019 г., като 47% са оптимисти срещу 19%, които са песимистично настроени. Парламентът и правителството задържат нива на подкрепа за своята работа, подобни на тези от последните няколко месеца. Спад в положителната оценка за работата регистрираме при президента, като през декември 55% дават положителна оценка, а 27% отрицателна.Декемврийската вълна на ежемесечното национално представително проучване на изследователски център „Тренд\" сочи задържане на електоралните нагласи спрямо стойностите през ноември. С това се отбелязва поне моментно прекратяване на тримесечната тенденция (септември, октомври и ноември) на ерозия в обществената подкрепа към управляващата партия. ГЕРБ запазва лидерската си позиция, но с минимална преднина от 1,5 процентни пункта, спрямо основния си опонент в лицето на БСП (20,7%). Не се отчита и сериозна динамика спрямо предходния месец и при останалите политически субекти. ДПС задържа третото място и дистанцията си от Обединени патриоти, като разликата между тях е в рамките на 2 процентни пункта. Няма съществено структурно разместване в оценката за работата на министрите. 35% от българите дават положителна оценка за работата на министър-председателя. Най-одобрявани продължават да са Томислав Дончев, за чиято работа 32% от всички запитани дават положителна оценка, следван от Екатерина Захариева (28%), Красимир Каракачанов (27%), Красен Кралев (26%) и Лиляна Павлова (26%). Спад в положителните оценки се регистрира при министъра на отбраната, като спрямо октомври 2018 г. положителните оценки за неговата работа се понижават от 35% на 27%. В голяма степен това се дължи на скандалите около Държавната агенция за българите в чужбина. В дъното на таблицата са министри, чиято разпознаваемост все още е на доста ниски нива, поради което и оценките са тяхната работа са с по-малки натрупвания. ", "date": "2018.12.13", "title": "Тренд: ГЕРБ и БСП са с разлика от процент и половина"}
{"url": "https://offnews.bg/obshtestvo/svaliha-gej-bilbordove-sled-mnogo-obazhdania-na-vazmuteni-v-burgas-693790.html", "text": "В Бургас са свалени билбордове със снимки на хомосексуални двойки, съобщи пред БНР Иван Агафонов, управител на фирмата, чиято собственост са рекламните пана.След като получих множество сигнали по телефона от будни граждани и жалбите, препратени от Общината, реших да махнем билбордовете, твърди Агафонов.Свалените билбордове са част от проекта „Заедно за правата на ЛГБТИ в България“, съфинансиран по програма „Права, равенство и гражданство“ на Европейския съюз. Проектът цели \"повишаване на информираността за правата на ЛГБТИ хората сред четири основни групи хора, имащи решаваща роля в промяната на нагласите към ЛГБТИ хората и приемането им в обществото\" - учители, политици, бизнес лидери, лидери на гражданското общество, както и \"организиране на мащабна кампания в подкрепа на правата на ЛГБТИ хората с фокус върху историите на ЛГБТИ, сблъскали се с непризнаване на правата им.\"Днес срещу билбордовете в Бургас беше обявен протест, който се организира в социалните мрежи, съобщава БНР.", "date": "2018.12.13", "title": "Свалиха гей билбордове след много обаждания на възмутени в Бургас"}
{"url": "https://offnews.bg/kultura/legendata-dzhon-klijz-pristiga-v-sofia-s-posleden-shans-da-me-vidite-693761.html", "text": "Живата легенда в световната комедия Джон Клийз пристига в България за първото си стендъп комеди шоу у нас. Клийз е спечелил милиони фенове с несравнимия си хумор, култовата комедийна трупа \"Монти Пайтън\" и сериала Fawlty Towers. Шоуто на Клийз ще бъде в зала 1 на НДК на 4 септември. Билетите са вече в продажба в мрежата на Eventim.Зад организацията на шоуто стоят българските промоутъри от  и , които са \"виновниците\" у нас последните години да са гостували най-големите имена в световната комедия - Джими Кар, Еди Изард, Стивън Кей Амос, Даниел Слос и други.С черния си британски хумор, господин Клийз много често бива наричан Кръстника на съвременната комедия. Неговата Комедийна трупа - Монти Пайтън (в която той е съосновател) често e определяна, че е за комедията това, което Бийтълс са за музиката.Джон Клийз е на турне с неговото най-ново шоу, което носи името \"Последен шанс да ме видите преди да умра\". Позитивно и оптимистично, точно в стила на Клийз.Повече информация може да откриете във , както и в сайта .", "date": "2018.12.13", "title": "Легендата Джон Клийз пристига в София с 'Последен шанс да ме видите преди да умра'"}
{"url": "https://offnews.bg/temida/kampaniata-v-podkrepa-na-ivancheva-ima-za-tcel-po-leka-prisada-smiata-693754.html", "text": "Още от момента на задържането на кмета и зам.-кмета на Младост има обществена кампания, която вероятно цели да се окаже влияние върху съда, за да се достигне до по-лека присъда.Това мнение изложи пред БНТ зам.-министърът на правосъдието Николай Проданов. Според него кадрите на окованата , обвинена във вземане на подкуп, са били тенденциозни, но са предизвикали донякъде оправдано обществено недоволство.По думите му местата за лишаване от свобода не могат да се сравнят с домашния уют. Системата от десетки години е била извън общественото внимание, като едва от няколко години, след пилотно решение на Европейския съд за правата на човека, се влагат средства за подобряване на условията в местата за лишаване от свобода.Той каза, че е изпробвал върху себе си как работят електронните гривни за проследяване на осъдени на по-леки присъди, за да се увери, че могат да се приложи на практика. Подобни мерки ще се прилагат най-широко спрямо лица, осъдени на пробация, така че да се контролира да не посещават забранени за тях места, обясни проф. Проданов. Средствата за гривните са осигурени по ОП „Добро управление“ и са в размер от малко над 1 млн. лв. Системата разполага с 250 гривни, като тя може да понесе до 2000 бройки. Проданов обясни, че основната сума е за системата за мониторинг, а не за самите устройства.", "date": "2018.12.13", "title": "Кампанията в подкрепа на Иванчева има за цел по-лека присъда, смята зам.-министър"}
{"url": "https://offnews.bg/knigi/primigvane-ot-ekrana-ot-teri-pratchet-neizdavani-dosega-istorii-ot-693752.html", "text": "В едно далечно второкласно съчетание на измеренията, в една астрална равнина, за която никой никога не би помислил, че е равна, кълбата междузвездни мъгли потрепват и се разтварят, за да приветстват...„Примигване на екрана“ – неиздаван досега на български сборник с разкази от вълшебника на словото сър Тери Пратчет!От първия му разказ, през опитите в научната фантастика и разнообразните литературни експерименти, до създаването на неговата най-популярна поредица – Светът на диска – в този сборник с кратки произведения ще се срещнете с обичани и добре познати герои като Леля Ог, Ефрейтор Керът, Лорд Ветинари и разбира се, Смърт.Насладете се на откъс от \"Примигване на екрана\":,,МОСТЪТ НА ТРОЛА”Вятърът вееше откъм планините и изпълваше въздуха с фини леде­ни кристалчета. В тоя студ и сняг нямаше как да завали. В такова време вълците слизаха към селата и дърветата вдън гората се цепеха от мраз. В такова време здравомислещите хора си седяха вкъщи пред ог­нището и редяха сказания за герои. Конят беше стар. И ездачът беше стар. Животното изглеждаше като вакуумирана обла решетка, а човекът – като че ли единствената причина да не се саморазпадне беше, че не може да събере нужната енергия. Въпреки хапещия вятър той не носеше нищо освен малка ко­жена препаска и мърляв бинт на едното коляно. Човекът извади от уста наквасена угарка и я угаси върху дланта си.– Айде – каза той. – Давай. – Лесно ти е на тебе да го кажеш – обади се конят. – Ами ако отново получиш световъртеж? Пък и нещо те свива гърбът. Какво смяташ, че ще ми е да ме изядат, защото те е свил гърбът баш когато не трябва? – Това нивгаж няма да го бъде – каза човекът. Той приседна на ледените камъни и си дъхна на пръстите. После извади от метнатите на гърба на коня дисаги меч с острие като на зле поддържан трион и вяло намушка въздуха няколко пъти. – Още му хващам цаката – рече той. Потръпна и се облегна на едно дърво. – Мога да се закълна, че тоя проклет меч става все по-те­жък с всеки изминал ден. – Отдавна трябваше да си го прибрал в килера – промълви ко­нят. – Да си излязъл в заслужен отдих. Да вършиш такива работи на твойте години! Така не бива. Човекът извъртя очи. – Да ѝ се не види и скапаната разпродажба на безценица. Така става, като купиш нещо, дето преди това го е притежавал магьосник – рече той на студения вятър. – Зъбите ти ги огледах, и копитата ти ги огледах, ама да се ослушам, и през ум не ми мина. – А ти кой мислеше, че наддава срещу теб? – попита конят. Коен Варварина все тъй се подпираше на дървото. Не беше сигу­рен, че пак ще успее да се вдигне на крака. – Сигурно бая съкровища си турил настрана – обади се отново ко­нят. – Може да хванем към Ръба. Как ти се струва? На топличко. Да си намерим някое топличко местенце край някой плаж, какво ще кажеш? – Нямам съкровища – отвърна Коен. – Прахосах ги всичките. Пропих ги. Всичките ги раздадох. Изпогубих ги. – Трябваше и да поспестиш за стари години. – Не ми и е хрумвало да доживявам до стари години. – Някой ден ще умреш – каза конят. – Може и днеска да е. – Знам. Защо си мислиш, че съм дошъл тук? Конят се обърна и се загледа надолу към клисурата. Пътят там бе изровен и осеян с дупки. Между плочите бяха покарали млади дръв­чета. Гората настъпваше и от двете му страни. След някоя и друга година никой нямаше и да познае, че оттам е минавал път. То май и сега никой не знаеше. – Дошъл си тук, за да умреш? – Не. Но има едно нещо, което винаги съм възнамерявал да на­правя. Още от младини. – Сиреч? Коен пак се опита да се надигне на крака. Сухожилията изстреля­ха пламенни възражения по протежение на краката му. – Баща ми... – изциври Коен. После си възвърна самообладание­то. – Баща ми ми каза... – И се помъчи да си поеме въздух. – „Синко“ – услужливо се обади конят. – Какво? – „Синко“ – повтори конят. – Никой баща не казва на момчето си „синко“, освен ако не възнамерява да му предава премъдрости. Добре известен факт. – Споменът си е мой. – Извинявай. – Та той каза... „Синко“... Е да де!... Синко, когато можеш да се изправиш в двубой срещу трол, тогава вече всичко ще можеш. Конят примигна насреща му. После се обърна и отново погледна надолу, през дървесната навалица, запречила пътя, към сумрака на клисурата. Там долу имаше каменен мост. У него се промъкна ужасно предчувствие. Копитата му нервно заиграха на разбития път. – Към Ръба – рече той. – На топличко. – Не. – Каква е ползата да се убие трол? С какво ще се сдобиеш, ако убиеш трол? – С умрял трол. В това е смисълът. Така или иначе, не съм длъжен да го убивам. Само да го победя. В двубой. Тролопашен бой. Ако ни­кога не опитам, баща ми има да се върти в могилата си. – Нали ми каза, че той те е изпъдил от племето, когато си бил на единайсет?– По-добро дело не е вършил никога. Научи ме как да бъда настъ­пателен. Като настъпвам другите по краката. Я ела насам, ако обичаш. Конят пристъпи до него настрана. Коен се хвана за седлото и се надигна в цял ръст. – И днес смяташ да се биеш с трол. Коен забърника в дисагите и измъкна кесията си с тютюн. Вятъ­рът раздухваше накълцаните листа, докато той се мъчеше да си свие нова хърбава цигара. – Ъхъ – потвърди. – И си бил път чак дотук за това. – Нямаше начин – отвърна Коен. – Ти кога за последно си виж­дал мост с трол под него? Като бях млад момък, ги имаше със стоти­ци. Сега в градовете има повече тролове, отколкото из планините. И повечето са затлъстели като пача. За какво ги водихме всичките тия войни? А сега... мини по моста. Мостът беше самотен и минаваше над плитка, бяла и коварна река сред дълбока долина. Тъкмо място, където се въдят... Сива фигура се метна през парапета и тупна пред коня. Тя разма­ха боздуган. – Ха така – изръмжа съществото. – А... – поде конят. Тролът примигна. Макар и студените, облачни зимни небеса сериозно да намаляваха проводимостта на силициевия тролски мозък, пак му отне време да осъзнае, че седлото е празно. После примигна отново, тъй като усети как върхът на нож опира във врата му. – Здравей – произнесе глас до ухото му. Тролът преглътна. Но много предпазливо. – Виж – рече той отчаяно. – Традицията е такава! На такъв мост си е редно хората да очакват някой трол да... Абе – додаде той, когато му се прокрадна друга мисъл. – Аз как не те чух да ме издебваш в гръб? – Щото много ме бива в тая работа – отговори старецът. – Вярно си е – потвърди конят. – Издебнал е в гръб повече хора, отколкото стреснати вечéри си изял ти.181 Мостът на трола Тролът рискува да метне един поглед настрана. – Да го вземат дяволите! – прошепна той. – Ти да не се мислиш за Коен Варварина? – А ти как мислиш? – отвърна Коен Варварина. – Слушай – рече конят. – Ако не си беше омотал колената с чува­ли, можеше да се усетиш по щракането. На трола му отне време да загрее. – Уха! – въздъхна той. – На моя мост! Стига, бе! – К’во? – рече Коен. Тролът се измъкна от хватката му и заръкомаха като смахнат. – Спокойно! Спокойно! – разкрещя се той, докато Коен настъп­ваше. – Спипа ме! Спипа ме! Не го оспорвам! Само искам да изви­кам и семейството, става ли? Иначе никой никога няма да ми повярва. Коен Варварина! На моя мост! Огромният му каменен гръден кош се изпъчи. – Скапаният ми шурей, дето все се перчи със скапания си грама­ден дървен мост, жена ми за друго не приказва! Ха! Ще ми се да му видя физиономията... Олеле, не! Какво ли си мислиш за мен? – Добър въпрос – рече Коен. Тролът захвърли боздугана и сграбчи Коен за едната ръка. – Аз се казвам Слюда – представи се той. – Направо не знаеш каква чест е това! Той се наведе над парапета. – Берил! Качвай се тук! Доведи и децата! След това се обърна отново към Коен, а лицето му сияеше от щастие и гордост. – Берил все повтаря, че трябва да заминем оттук и да си намерим нещо по-добро, ама аз ѝ казвам, че този мост се предава в рода ни от по­коления насам, под Моста на Смъртта винаги е имало трол. Традиция. Огромен женски трол, с две бебета на ръце, се затътри нагоре по брега, а след него вървеше опашка от малки тролчета. Те се наредиха зад баща си и се втренчиха в Коен като кукумявки. – Това е Берил – представи жена си тролът. Тя метна кръвнишки поглед на Коен. – А това – той избута напред свое навъсено умалено издание, стиснало детски вариант на сопата му, – е моето момче Сипей. Същински отломък от старата канара е. Той ще поеме моста, когато аз си отида, нали така, Сипей? Виж, момко, това е Коен Варварина! К’во ще кажеш за т’ва, а? На нашия мост! При нас не минават само одъртели и затлъстели богати търговци като при чичо ти Пирит. – Тролът все тъй говореше на сина си, но се ухили самодоволно срещу жена си. – При нас наминават и истински герои като едно време! Жената на трола огледа Коен от глава до пети. – Той нали е богат? – попита тя. – Богатството няма нищо общо! – отвърна ѝ тролът. – Ще убиеш ли нашия татко? – попита подозрително Сипей. – Ще ме убие, че как! – заяви свирепо Слюда. – На него това му е работата! А след това и мен ще ме прославят с приказки и песни. Това е Коен Варварина, тъй де, не ти е някой тъпанар с вила от селото! Той е прочут герой и е бил толкова път да ни види, тъй че му имай малко уважението! – Ще извинявате за това, господине! – обърна се той към Коен. – Тая днешна младеж! Знаете я каква е! Конят се разкикоти. – Ама вижте сега... – поде Коен. – Помня как татко ми разправяше за тебе, като бях още чакъл­че – продължи Слюда. – „Той е възседнал целия свят като колс.“ Така казваше. Настъпи тишина. Коен се чудеше какво точно е „колс“ и усети втренчения в себе си вкаменяващ поглед на Берил. – Той е само едно дребно старче – рече тя. – Не ми се види много героичен. Щом чак толкоз го бива, що не е богат? – Ама слушай... – каза Слюда. – Значи това сме чакали, а? – подкара го жена му. – Затова ли киснем под тоя протекъл мост? Да чакаме хора, дето никога не идват? Да чакаме дребни кривокраки старчета! Да бях послушала майка си! Искаш да оставя сина ни да клечи под някой мост и да чака някакво дребно старче да го убие? Затова ли сме тролове според тебе? Е... Няма да стане! – Чакай сега... – Ха! При Пирит не ходят дребни старчета! При него ходят едри дебели търговци! Стана трол от него! Трябваше да се хванеш с него, като имаше тази възможност! – По-скоро бих ял червеи! – Червеи ли? Брей! Че откога вече можем да си позволим чер­веи?!– Може ли да обменим няколко думи насаме? – намеси се Коен. Той закрачи към другия край на моста, размахал меча. Тролът се затътри след него. Коен затършува за кесията си с тютюн. После погледна трола и му я подаде. – Ще запалиш ли? – Това нещо може да те убие – отвърна тролът. – Да. Ама няма да е днес. – И не се застоявай много да приказваш с тоя никаквец, твойто приятелче! – изрева Берил от своя край на моста. – Днес е твой ред да слизаш до дъскорезницата! Знаеш, че Кварц те предупреди, че няма да те държи още дълго на тази работа, ако не я взимаш на сериозно! Слюда пусна на Коен жална, угодническа усмивчица. – Много ме подкрепя – отбеляза той. – И няма да драпам пак чак от реката дотук, за да те прибирам! – ревна Берил. – Я му разкажи за пръчовете, господин Важен Трол! – Пръчове ли? – попита Коен. – За пръчове нищо не знам. Тя все приказва за някакви пръчове. Аз нищичко не знам за никакви пръчове. – Той потръпна. Гледаха как Берил води младите тролове надолу по брега, към тъмното под моста. – Работата е там – рече Коен, когато останаха сами, – че аз нямах намерение да те убивам. Лицето на трола помръкна. – Нима? – Само да те метна от моста и да задигна каквито там съкровища ти се намират. – Нима? Коен го потупа по гърба. – Пък и обичам да срещам хора с... хубави спомени. Това ѝ тряб­ва на тая земя. Хубави спомени. Тролът се изпъна в поза мирно. – Аз се старая да давам всичко от себе си, сър! – рече той. – Си­нът ми иска да замине на работа в града. Аз му викам, че винаги е имало трол под тоя мост от близо пе’стин години насам… – Та, ако ми предадеш съкровището, аз ще си ходя – рече Коен. Лицето на трола се сгърчи във внезапна паника. – Съкровище ли? Ми… нямам – рече той. – Хайде стига де! – възкликна Коен. – На мост, дето е на такова хубаво място? – Да, но вече никой не минава по тоя път – рече Слюда. – Ти си първият, наминал насам от месеци. Берил вика, че трябвало да се хва­на с брат ѝ, когато построиха новия път през неговия мост, ама... – И тук той заговори по-високо. – Ама аз казах, че под тоя мост тролове има... – Ъхъ – измънка Коен. – Зорът обаче е, че камъните все падат – продължи тролът. – А не е за вярване тия зидари какви пари вземат. Проклети джуджета. Да им нямаш вяра. – Той се приведе към Коен. – Правичката да ти кажа, налага ми се да работя по три дни седмично долу в дъскорезницата на шурея само за да свържа двата края. – Нали уж шуреят ти държеше мост? – Единият от тях – да. Само че жена ми има толкова братя, колко­то бълхи – кучетата – уточни тролът. После се загледа мрачно в буй­ните води. – Един от всичките е търговец на дървен материал долу в Кисела вода, един държи моста, а пък оня, най-ояденият, е търговец в Горчив шип. Ти на това работа като за трол ли му викаш? – Единият все пак е в бранша с мостовете – отбеляза Коен. – В бранша с мостовете? Да седиш в будка по цял ден и да так­суваш хората с по един сребърник, за да преминат? През половината време него даже го няма там! Плаща на едно джудже да събира пари­те. И нарича себе си трол! Не можеш го отличи от човек, докато не го приближиш съвсем! Коен кимна с разбиране. – Ти знаеш ли – продължи тролът, – че трябва да ходя всяка сед­мица да вечерям с тях? С всичките трима? И да им слушам приказките, че трябвало да се движим в крак с времето… Той обърна към Коен голямо и тъжно лице. – Какво му е лошото на това да си трол под моста? Мен са ме възпитавали да стана трол под мост. Ще ми се и младият Сипей да стане трол под моста, когато аз си отида. Какво му е лошото? Редно си е под мостовете да има тролове. Иначе какъв е смисълът? За какво да се живее? Облегнаха се навъсено на парапета и се загледаха надолу в раз­пенената вода. – Знаеш ли – бавно промълви Коен, – аз още помня времената, когато човек можеше да яха оттука чак до Планините Бръснач, без да мерне нищо живо. – Той плъзна пръст по меча си. – Поне не оставаше живо много време. Той хвърли угарката от цигарата си във водата. – А сега всичко е във ферми. Всичко е във фермички, и ги въртят хорица. И огради навсякъде. Накъдето и да погледнеш – ферми, огра­ди и хорица. – Тя е права, разбира се – рече тролът, който явно продължаваше да води някакъв свой вътрешен диалог. – Няма бъдеще в тая работа с изскачането изпод моста. – Аз иначе нищо против фермите нямам – каза Коен. – Или про­тив фермерите. Тях трябва да ги има. Само че преди те бяха някъде надалече, по покрайнините. А сега покрайнината минава оттук. – Постоянно ни изтикват – поде отново тролът. – Постоянно има промени. Като шурея ми Кварц. Дъскорезница! Трол да върти дъско­резница! Само да го видиш на какво е обърнал Сенкорежещата гора! Коен вдигна поглед изненадано. – Коя? Онази с големите паяци в нея ли? – Паяци ли? Няма вече паяци. Само пънове. – Пънове, значи? Пънове? Аз я харесвах тая гора! Беше... Ами… беше си мрачничка. Истински мрачнотии вече няма никъде. В такава гора се разбираше какво е ужас! – Мрачнотии ли искаш? Той я презалесява със смърчове – каза Слюда. – Смърчове?! – Не той го е измислил. Той не може да различи едно дърво от друго. Всичкото това е работа на Глина – той му пусна тая муха. На Коен свят му се зави. – Кой е Глина? – Аз нали ти казах, че имам трима шуреи? Този е търговецът. Раз­правя, че след презалесяването земята щяла да се продава по-лесно. Настана мълчание и то се проточи, докато Коен смели последно­то. После той заяви: – Сенкорежещата гора не се продава. Тя не принадлежи на никого. – Ъхъ. Той разправя, че тъкмо затова можело да я разпродадеш. Коен заби юмрук в парапета. Парче камък се откърти от него и полетя в пролома. – Извинявай. – Не се притеснявай. Постоянно се откъртват парчетии, както казах. Коен се обърна. – Ама какво става? Аз помня всичките големи войни от старо вре­ме. Ти не ги ли помниш? И ти трябва да си се сражавал в тях. – Мда, носил съм боздуган на рамо. – Уж се борехме за ново светло бъдеще и за законност, и за други такива работи. Така разправяха. – Е, аз се бих, защото един едър трол с камшик ми нареди – пред­пазливо уточни Слюда. – Но те разбирам. – Искам да кажа, че не беше заради ферми и смърчове. Нали? Слюда увеси нос. – Та ето ме и мене с това бледо подобие на мост. Страшно ми е криво – промълви той. – Да биеш толкова път заради... – А и някакъв крал имаше – рече отнесено Коен, загледан във водата. – И разни магьосници. Но крал имаше. Доста съм сигурен, че 187 Мостът на трола крал имаше. Никога не съм го срещал де. Абе, знаеш ли? – ухили се той на трола. – Не мога да се сетя как се казваше. Май никога не са ми казвали как му е името. Около половин час по-късно конят на Коен излезе от мрачната гора сред също тъй мрачна, ветровита пустош. И продължи да се мък­не, а после каза: – Добре де... Ти колко му даде? – Дванайсет жълтици – отвърна Коен. – И защо му даде дванайсет жълтици? – Нямах повече от дванайсет. – Ти не си наред. – Когато едва прохождах в занаята на герой варварин – рече Коен, – под всеки мост си имаше трол. И не можеше да минеш през гора като тая, през която току-що минахме, без поне десетина гоблини да се пробват да ти клъцнат главата. – Той въздъхна. – Чудя се какво ли им се е случило на всички тях? – Случил си им се ти. – Е, да. Но винаги съм смятал, че винаги ще има още. Все смятах, че ще има още покрайнини. – Ти на колко си години? – попита конят. – Де да знам. – Значи си достатъчно стар, за да ти е дошъл акълът. – Ъхъ. Да де. – Коен запали нова цигара и се разкашля, та чак му потекоха сълзи. – Поскапала ти се е тиквата. – Ъхъ. – Да си дадеш и последния долар на някакъв трол! – Ъхъ. – Коен пусна една хриплива струя дим към залеза. – Защо? Коен се втренчи в небето. Аленото сияние бе мразовито като склоновете на ада. Леден вятър духаше над степите и развяваше оста­тъците от косата му. – Заради това как трябва да е – рече той. – Ха! – И заради едно време. – Ха! Коен погледна надолу. И се ухили. – И за три адреса. Някой ден ще умра – додаде той. – Ама няма да е днес, струва ми се. Вятърът вееше откъм планините и изпълваше въздуха с фини ле­дени кристалчета. В тоя студ и сняг нямаше как да завали. В такова време вълците слизаха към селата и дърветата вдън гората се цепеха от мраз. Само дето вълци имаше все по-малко, и все по-малко и по- малко гори. В такова време здравомислещите хора си седяха вкъщи пред ог­нището. И редяха сказания за герои.", "date": "2018.12.13", "title": "'Примигване от екрана' от Тери Пратчет - неиздавани досега истории от Света на диска"}
{"url": "https://offnews.bg/sviat/kosta-rika-s-eko-rekord-300-posledovatelni-dni-na-zelena-energia-693779.html", "text": "След като през 2015 г. постави рекорд за най-много дни на енергия от възобновяеми източници, през 2018-а Коста Рика подобри собственото си постижение. Цели 300 последователни дни страната ползва единствено зелена енергия, пише \"Индипендънт\". Така в първата половина на декември централноамериканската република подобри с един ден предишното си постижение.Страната произвежда своя собствена \"чиста енергия\" от различни източници, като основният (около 78 на сто) е водата. Използва се още вятърна (10%), геотермална (10), слънчева (1%) и енергия от биомаса (1%). Амбицията е употребата на възобновяема енергия да елиминира нуждата от източници като природния газ и въглищата.Трябва да се уточни, че цифрите по-горе се отнасят само до производството на електричество. Те не отчитат употребата на петролни продукти за автомобилите и за отопление.Коста Рика отдавна е посветена на устойчивото развитие. По-рано тази година стана първата държава, която забранява изкопаемите горива. Новият президент на страната, Карлос Алварадо, съобщи за плана си да стане първата декарбонизирана (неотделяща въглероден диоксид - б.р.) страна в света.\"Това е огромна задача на нашето поколение, а Коста Рика трябва да е една от първите, ако не и първата, които да го постигнат\", каза той. \"Имаме титаничната и красива задача да премахнем изкопаемите горива в нашата икономика, за да направим място за използването на чисти и възобновяеми енергийни източници\", заяви държавният глава. Алварадо обяви плановете си да сложи край на използването на изкопаеми горива в страната до 2021 година.", "date": "2018.12.13", "title": "Коста Рика с еко рекорд: 300 последователни дни на зелена енергия"}
{"url": "https://offnews.bg/temida/tunelat-ubietc-echemishka-ne-e-remontiran-otkakto-e-postroen-prez-198-693785.html", "text": "От момента на въвеждане на експлоатация на тунела „Ечемишка“ от 1985 г. до деня на инцидента през 2017 г. този тунел не е бил ремонтиран нито веднъж.Това каза говорителят на главния прокурор Румяна Арнаудова по време на брифинг, на който беше представена допълнителна информация за обвинението срещу длъжностни лица от Агенция „Пътна инфраструктура“ за . Както стана ясно по-рано днес бившият шеф на АПИ Лазар Лазаров и още петима души от агенцията .Арнаудова даде подробности около обвинението. По думите ѝ през годините на експлоатация на съоръжението то единствено е било боядисано, но не е имало дейности по поддръжката.„От 2005 година до 2017 г. само \"Автомагистрали\" ЕАД са уведомявали АПИ 11 пъти с подробни писмени доклади за пътните съоръжения и основно в частта осветителната уредба, която е съществувала там и не е била подменяна“, посочи тя. „За 32 години експлоатация не е правен никакъв ремонт. В момента, в който служители са установявали, че имал нарушаване на осветителната уредба, те са подвързвали осветителните тела с тел и кабел, защото е било невъзможно да се заварят. Състоянието е било тревожно, падали са греди върху пътното платно и създават предпоставки за пътнотранспортни произшествия“, коментира още тя.Това, което е причинила смъртоносния инцидент в тунела, е корозия. Още през 2010 година конструкцията е станала опасна, и това е било достояние на АПИ.Арнаудова допълни, че в хода на проверките е установено, че в участъка на тунел „Ечемишка“ през 2015 година е имало две пътнотранспортни произшествия, които са били само с материални щети. През 2016 г. е имало също инцидент. Ръководството на АПИ са получавали не само сигнали, но обширни обследвания и документи, въпреки това длъжностните лица не са предприели никакви действия“, каза тя.По думите ѝ въпреки множеството сигнали към Агенцията за състоянието на участъка, не се е стигнало до никакви действия от страна на ръководството. Тя обясни, че само две седмици след инцидента, осветлението в участъка е било подменено. По думите й водачът на автомобила, който всъщност е брат на жертвата, не е привлечен като обвиняем, защото не е нарушил Закона за движение по пътищата.", "date": "2018.12.13", "title": "Тунелът убиец Ечемишка не е ремонтиран, откакто е построен през 1985 г."}
{"url": "https://offnews.bg/temida/banevi-obmisliali-da-sadiat-darzhavata-za-250-mln-lv-tvardi-bivshia-693757.html", "text": "Николай и Евгения Баневи имали намерение да съдят държавата за 250 млн. лв. Това твърди бившият главен счетоводител на „Полимери” Галин Стоянов, цитиран от bTV. По думите му първоначално фамилията имала намерение да води дело в Страсбург за 25 млн. лв. „Искаше да води дело в Страсбург г-жа Банева за 25 млн. евро миналата година. Имахме такъв разговор и аз казах, че на мен малко в кръга на шегата го казах, че ми се струват малко. И на следващото обаждане тя ме попита 250 млн. добре ли ти се струва?\", разказва Стоянов.Той е главен счетоводител на фалиралата фирма \"Полимери\" между 2011 – 2013 г. – периодът, в който заводът спира работа и  всичко се разпродава за скрап.Фирмите, които прибирали скрапа, са определяни от Банев, а средствата са превеждани по банков път не по сметки на дружеството, а по указани от бизнесмена сметки.Бившият главен счетоводител дори намекна, че семейството харчило големи суми за хазарт:Стоянов каза още, че е бил в близки отношения със семейството. \"Винаги съм бил добре дошъл и в „Бояна”, и на Русалка, смятам, че живееха добре, повече от добре\", допълва той.", "date": "2018.12.13", "title": "Баневи обмисляли да съдят държавата за 250 млн. лв., твърди бившият им счетоводител"}
{"url": "https://offnews.bg/112/24-godishen-rani-s-nozh-tri-zheni-i-dete-v-stolichnia-kvartal-hristo-b-693795.html", "text": "24-годишен мъж рани с нож три жени и 10-годишно дете в столичния квартал Христо Ботев.След нападенията мъжът се е заключил в дома си. Пристигналите на място полицейски екипи от СДВР, Първо РУ и Специализираните полицейски сили са предприели действия за безопасното му извеждане, съобщават от пресцентъра на МВР.Младежът е задържан в Първо районно. Екипи на Спешна помощ са откарали пострадалите за прегледи и оказване на медицинска помощ.10-годишното дете и две от пострадалите жени са с мозъчно-черепни травми, съобщи пред агенция „Фокус“ говорителят на Центъра за спешна медицинска помощ – София Катя Сунгарска.", "date": "2018.12.13", "title": "24-годишен рани с нож три жени и дете в столичния квартал Христо Ботев"}
{"url": "https://offnews.bg/obshtestvo/simeon-slavchev-ot-grupa-5-bez-koli-v-tcentara-na-sofia-pri-mrasen-va-693756.html", "text": "Енергийни помощи за ток и газ, а не на твърдо гориво, подмяна на отоплителните системи на гражданите – където е възможно газифициране и подмяна с отоплителни уреди, които да работят на ток илиекопелети. Това са част от мерките, които предлага общинският съветник и съпредседател на „Политическа група 5” Симеон Славчев, срещу замърсяването на въздуха в столицата. Според него е необходимо да се пусне изцяло безплатен градски транспорт и забрана за движение на автомобили през центъра на града в дните с критично мръсен въздух. „Мерките, които прилагат в момента управляващите в Столична община не са ефективни. Затова предлагам спешно да се свика работна група с участието на общински  съветници от всички политически групи, от администрацията на СО, от представители на МОСВ, народни представители от всички групи в Народното събрание, както и от граждански и неправителствени организации, които имат експертиза и отношение по темата с чистотата на въздуха. Работната група трябва да е отворена и за граждани от всички райони на София, смята Славчев.Предлагам да се замрази проекта за завода за изгаряне, докато не се направи цялостна концепция и стратегия за чистотата на въздуха в София”, коментира още общинският съветник. ", "date": "2018.12.13", "title": "Симеон Славчев от Група 5: Без коли в центъра на София при мръсен въздух, помощи за ток, не за дърва"}
{"url": "https://offnews.bg/kultura/liusi-diakovska-i-vlado-penev-v-praznichnia-kontcert-na-sofijskata-fil-693766.html", "text": "Магнетичната Люси Дяковска е солист на Празничния концерт на Софийската филхармония на 27 декември.Специален гост на концерта ще бъде любимият на всички актьор Владо Пенев – в ролята на разказвача.Емблематични песни за Коледа и Нова година от всички краища на света, музикални шедьоври от Италия, Франция, Англия, Америка, България, Русия, истории за любов и надежда подгряват празничното настроение и разказват приказка, в която всеки иска да е главен герой. Диригент на концерта е маестро Найден Тодоров.Люси Дяковска ще пее за първи път със Софийската филхармония.\"Това ще бъде един от най-важните ми проекти, ако не и най-важният. Концертът с най-добрия оркестър на България провокира и мен, и публиката, която ще усети съвсем различна емоционалност\".Поп иконата има обяснение за тази емоционалност. В концерта ще прозвучи песен, чийто оригинал е написан от дядо ѝ композитора Иван Вълев за женски хор. Сред песните, които Люси подготвя са и емблематичните „Тиха нощ, свята нощ\", „Feliz navidad\" и разбира се „Аве Мария\", чието демо певицата записа под акомпаниментa на своята майка. Аранжиментите са поверени на Румен Бояджиев-син, Гого Милтядов и Константин Добройков.Заради големия интерес към концерта Софийската филхармония пуска и втора дата – 28 декември. Тогава пред първия оркестър ще застане един от най-младите диригенти у нас Димитър Косев.Билетите за двата концерта са на цени от 20 до 50 лв. и могат да бъдат закупени от касата на зала „България\", Ивентим и Ипей.", "date": "2018.12.13", "title": "Люси Дяковска и Владо Пенев в празничния концерт на Софийската филхармония"}
{"url": "https://offnews.bg/obshtestvo/stolichna-obshtina-pusna-kalkulator-za-novia-danak-na-kolite-693751.html", "text": "Всеки собственик на автомобил в София ще може да изчисли данъка си за 2019 г. с новия калкулатар, изработен от \"Информационно обслужване\" АД по поръчка на Столична община. Новата формула, по която се формира данъкът, включва годината на производство, мощност и екологичен стандарт на колата, уточняват от Столична община. В калкулатора за регистрираните в София автомобили са заложени минималните коефициенти, приети от парламента с измененията на Закона за местните данъци и такси, които влизат в сила от новата година. Калкулаторът може да бъде намерен на адрес: . Той ще бъде достъпен и на страницата на Столична община, след като се влезе в раздел „Справка за задължения и плащания“ - .Данните за колата, които трябва да се нанесат в калкулатора, за да се изчисли нейният данък, са вписани в документите за автомобила - в малкия талон (за по-новите МПС) или в големия талон (за МПС, регистрирани по-отдавна). Под индекс В е записана годината на първа регистрация, по която се изчислява възрастта на колата.Индекс P.2 e за мощността на автомобила в киловати. Срещу индекс V.9 e записан екологичният стандарт на колата (от Евро 2 до Евро 6). При най-старите коли такъв екостандарт обикновено няма и срещу този индекс в документите на колата не пише нищо. ", "date": "2018.12.13", "title": "Столична община пусна калкулатор за новия данък на колите"}
{"url": "https://offnews.bg/zimni/kamen-zlatkov-s-treto-klasirane-v-top-10-v-kitaj-693772.html", "text": "Камен Златков стигна до десетото място в слалома за мъже от континенталната купа по ски-алпийски дисциплини на олимпийското трасе в китайския град Тайуоо. Другият българин Йоан Тодоров завърши на 33-и.Златков финишира за 2:02.68 минути (1:02.30 минута в първия манш и 1:00.38 минута във втория манш) на олимпийската писта и записа трето класиране в топ 10 в последните си четири старта от азиатското турне.Припомняме, че преди няколко дни българинът спечели слалома в Тайуоо, а ден по-късно завърши втори в същата дисциплина.Златков остана на 2.36 секунди зад победителя Донхюн Джун от Република Корея, който беше най-бърз и в двата манша с 1:01.22 минута в първия и с 59.10 секунди във втория.Джун записа трета поредна победа в Тайуоо, след като днес изпревари убедително с 1.46 секунда британеца Иън Инис (1:01.56 и 1:00.22) и с 1.52 секунда друг островитянин Робърт Пот (1:02.28 и 59.56).", "date": "2018.12.13", "title": "Камен Златков с трето класиране в Топ 10 в Китай"}
{"url": "https://offnews.bg/temida/ekspertiza-oneviniava-nikolaj-nenchev-po-deloto-za-mig-ovete-693771.html", "text": "Експертиза по делото срещу бившия министър на отбраната Николай Ненчев показва, че договорът с Полша за ремонт на двигатели на изтребителите МиГ-29 е бил по-изгоден, в сравнение с предложената руска оферта.На 16 януари 2017 г. Софийска градска прокуратура внесе  срещу Ненчев за това, че той отказал да изпълни два договора за ремонт на двигатели на изтребителите МиГ-29, с което не е изпълнил служебните си задължения и не е осигурил авиационната безопасност и летателната годност на изтребителната авиация на Военновъздушните сили (ВВС). От престъплението са настъпили значителни вредни последици за Българската армия - спаднал е нальотът на пилоти от ВВС на 33 часа за една година, при установен в НАТО стандарт от 180 летателни часа за година или поне минимум 80 летателни часа за година. Това е довело до опасност от допускане на тежки летателни инциденти, поради разтренираност. Според държавното обвинение с действията си Ненчев е накърнил интересите на руската компания РСК - МиГ.Новоприети експертизи показват, че договорът с Полша за ремонта на двигатели на МиГ-29 е бил по-изгоден и че неизпълнението на рамковото споразумение с Русия не е довело до спад в подготовката на пилотите. Така е спестено плащането на почти половината от парите, които са платени на Полша.През април Ненчев беше оправдан по друго обвинение - за нарушаване на Закона за обществените поръчки в резултат на което са настъпили значителни вредни последици за МО. Става въпрос за поръчка за дрехи за армията, като Ненчев принудил бившия директор на Дирекция \"Инвестиции в отбраната\" Венислав Цанов да не подпише договор с фирма \"Лортън\" ЕООД, която спечелила конкурса за изработка на армейски униформи, след като предложила най-ниска цена.", "date": "2018.12.13", "title": "Експертиза оневинява Николай Ненчев по делото за МиГ-овете"}
{"url": "https://offnews.bg/politika/ot-vatikana-potvardiha-ofitcialno-papata-shte-e-v-balgaria-ot-5-do-7-693776.html", "text": "Папа Франциск ще посети България от 5 до 7 май 2019 г. Това става ясно от официално съобщение на Светия престол.От прессекретариата на държавния глава изпратиха съобщение до медиите, в което се посочва, че визитата официално е потвърдена. „Приемайки поканата на съответните най-висши власти на Републиките и на Католическата църква, Негово Светейшество папа Франциск ще осъществи апостолическо пътуване в България от 5 до 7 май 2019 г., където ще посети градовете София и Раковски, и в Бивша Югославска Република Македония на 7 май 2019 г., където ще посети град Скопие. Програмата на пътуването ще бъде оповестена своевременно“, се посочва в анонса на Ватикана.Досега посещението на папата у нас . Покана до светия отец  по време на посещението на премиера Бойко Борисов в Рим на 24 май, като мотивът беше приоритетът на българското европредседателство - Западните Балкани.Подробности около посещението вече бяха уговорени на среща на папския нунций Анселмо Гуидо Пекорари с президента Румен Радев.Визитата идва 17 г. след историческото посещение на папа Йоан Павел Втори. ", "date": "2018.12.13", "title": "От Ватикана потвърдиха официално: Папата ще е в България от 5 до 7 май"}
{"url": "https://offnews.bg/futbol/uvolneniat-ot-levski-delio-rosi-poe-vtorodivizionen-opashkar-v-italia-693769.html", "text": "Бившият треньор на Левски Делио Роси подписа договор с отбора от италианската Серия Б Фоджа до края на сезона с опция за продължаване.58-годишният специалист заменя на поста Джанлука Грасадоня, който беше освободен във вторник след загубата с 1:3 от последния в класирането Ливорно за първенство през уикенда.След поражението \"червено-черните\" останаха на предпоследната позиция във втория ешелон в Италия след серия от седем мача без победа.Роси познава добре обстановката във Фоджа. Като футболист той записва над 120 мача за отбора в периода 1981-1987 година, а след това като треньор води състава през сезон 1995/1996.Италианецът за последно беше наставник на Левски, но беше уволнен в края на юли след почти година работа на \"Герена\" заради отпадането на софиянци в квалификациите на Лига Европа от Вадуц (Лихтенщайн).", "date": "2018.12.13", "title": "Уволненият от Левски Делио Роси пое втородивизионен опашкар в Италия"}
{"url": "https://offnews.bg/obshtestvo/sv-lukia-luchia-nosi-svetlina-tia-zakrilia-horata-s-bolni-ochi-693743.html", "text": "Източноправославната и Католическата църкви честват днес деня на Света Лучия (Лукия). Името означава \"светлина\".Света Лучия е родена около 283 г. в Сиракува (Сицилия) по времето на император Диоклетиян. Тя произхожда от богато римско семейство, но още като дете остава без баща. Още като девойка приема християнската вяра и дава таен обет за безбрачие. Щом навършва пълнолетие майка й Евтихия я сгодява за богат младеж, но момичето не приема този брак. Оскърбен, годеникът й си отмъщава като докладва на властите, че Лучия е християнка. Присъдата над нея е да бъде затворена в публичен дом и принудена да проституира. Тогава тя, за да се спаси от греха, си избожда очите. Заради това е обезглавена през 304 г.Християните от Сиракуза погребват тялото й в катакомбите, на мястото на нейното мъченичество, и по-късно издигат там храм.През 1861 г. църквата е разрушена, за да се построи железопътната гара на Венеция, която също носи нейното име. Мощите на светицата са пренесени в съседната църква „San Geremia“, където са и до днес. През 1955 г. тогавашния епископ на Венеция Анджело Ронкали, по-късно папа Йоан XXIII, покрива мумифицираното лице на светицата със сребърна маска.Според Юлианския календар Света Лучия е покровителка на зрението и на хората, страдащи от очни болести. Тя е патрон на острова Света Лучия, както и на родния й град Сиракуза.В северноевропейските страни - Дания, Швеция, Норвегия и Финландия, 13 декември се чества и като празник на светлината.", "date": "2018.12.13", "title": "Св. Лукия (Лучия) носи светлина, тя закриля хората с болни очи"}
{"url": "https://offnews.bg/futbol/iunajted-otstapi-na-valensia-real-sas-seriozna-izdanka-u-doma-693741.html", "text": "Валенсия победи с лекота Манчестър Юнайтед с 2:1 на стадион \"Местая\" в мач без значение от Група Н на Шампионската лига. Това бе първи успех за испанците над \"червените дяволи\" в турнира в 8 мача.Фил Джоунс си отбеляза автогол, а другото попадение за домакините бе дело на Карлос Солер през първата част. За \"червените дяволи\" пък се разписа Маркъс Рашфорд. Главен рефер на двубоя бе Георги Кабаков, който не срещна никакви проблеми на \"Местая\".Юнайтед завърши на второ място в групата си, на две точки зад лидера Ювентус, който също загуби - с 1:2 при гостуването си на Йънг Бойс. Валенсия остана на трета позиция и през пролетта ще играе в Лига Европа.В друг интересен мач от Шампионската лига тази вечер Реал Мадрид допусна шокираща загуба от ЦСКА Москва с 0:3 в двубой от Група G на надпреварата, игран на стадион \"Сантяго Бернабеу\".Гостите от Русия успяха да се възползват по най-добрия начин от шансовете си пред вратата на домакините, които значително ги превъзхождаха в притежанието на топката. Статистиката по брой възможности за гол обаче беше равностойна. Фьодор Чалов, Георгий Шенников и Арнор Сигурдсон бяха точни за московчани, които се оказаха тъжни победители.Въпреки загубата Реал остана на първото място в групата и вече мисли за 1/8-финалите, заедно с отбора на Рома. Тъжният победител тази вечер ЦСКА отпада от евротурнирите, завършвайки на последното място, а Виктория Пилзен се премества в елиминационната фаза на Лига Европа, след като победи \"вълците\" с 2:1.Ето и резултатите от всички мачове тази вечер:", "date": "2018.12.13", "title": "Юнайтед отстъпи на Валенсия, Реал със сериозна издънка у дома"}
{"url": "https://offnews.bg/drugi/svetovnata-borba-i-bok-nagradiha-boian-radev-693768.html", "text": "Двукратният олимпийски шампион Боян Радев бе награден от Световната федерация по борба и Българския олимпийски комитет. Поводът - 50 години от спечелването на втория златен олимпийски медал от славния ни борец на Игрите в Мексико през 1968 година.На събитието в Зала София присъстваха редица големи имена, сред които председателят на БОК Стефка Костадинова, Мария Гроздева, Йорданка Благоева и други.Това е поредна и заслужена награда за Радев, който е известен и като виден колекционер и дарител. Обявен е за дарител №1 на Националния исторически музей.В една от залите, която е кръстена на неговото име, са изложени ценни паметници колекцията му, над 170 експоната – икони, църковна утвар, дърворезби, каменни пластики, между които три мраморни римски портрета от ІІ-ІІІ век сл. Хр., изпълнени от неизвестен даровит скулптор. Радев дарява на НИМ всички свои награди и отличия от борбата.Той е обявен е за заслужил майстор на спорта. През 2009 г. получава най-високото отличие на Международната федерация по борба \"Златна огърлица\". Радев е приет и в Залата на славата на ФИЛА в Оклахома (САЩ).На 24 април 2014 борецът е избран за спортист на века в Спортен клуб Левски. Тържеството по награждаване е проведено в музея на спорта на стадион \"Васил Левски\" и е част от програмата \"100 години Левски\" по случай вековния юбилей на \"синия\" клуб.", "date": "2018.12.13", "title": "Световната борба и БОК наградиха Боян Радев"}
{"url": "https://offnews.bg/politika/radev-nastoia-za-videonabliudenie-sas-zvuk-pri-broeneto-na-biuletinite-693767.html", "text": "Броенето на бюлетините при избори да става при видеонаблюдение със звук, за да се намалят злоупотребите, призова президентът Румен Радев по време на дискусия \"Избори - прозрачност и доверие\" на \"Дондуков\" 2. В нея участват представители на ЦИК, експерти от ДАНС и НПО и депутати от БСП и ДПС. Макар да бяха поканени, народни представители от другите парламентарни групи не дойдоха.Според държавния глава видеонаблюдението не бива да се прилага при самото гласуване, за да се запази тайната на вота. За сметка на това той настоява наблюдението с камери да обхване процеса от отваряне на урните, броенето на бюлетините и попълването на протоколите, като на записа да се чуват и разговорите на членовете на секционните комисии.\"Проблемите в изборния процес се разширяват чувствително, има сигнали как се подменят протоколи\", заяви президентът.„Нашата цел е да дискутираме проблемите в изборния процес, да ги идентифицираме, да предложим мерки за тяхното ограничаване. В обществото трябва да има дебат. Най-важното е да има прозрачност. Прозрачността е един от принципите, на които се изгражда доверието в изборите“, добави държавният глава. Той посочи, че нередности и сигнали има в броенето на бюлетини, съставянето на протоколи и в предаването и отчитането им в секционните избирателни комисии. „Проблемите се разширяват чувствително. Чувам твърдения, че в Европа няма машинно гласуване, видите ли Холандия се отказаха от него. Това са все пак повърхностни доводи. В Холандия при парламентарни избори, при избирателна активност над 80%, процентът на недействителния бюлетин е 0,4. В България при избирателна активност малко над 50%, недействителните бюлетини са 5% и 6,3 %\", посочи Радев. Според него това е голямо отклонение и изкривяване на изборния процес, което води до подмяна на съотношението на политическите сили в парламента. „Това означава цяла една партия-малък коалиционен партньор, виждаме какво е неговото значение, да го няма в българския парламент\", каза президентът.Според него причините за тези отклонения могат да бъдат ниска грамотност, слаба подготовка на избирателната комисия, но и напълно съзнателни. \"Има други сигнали и то сериозни как се манипулират резултатите в протокола. Това за мен е недопустимо, но е факт. Има сигнали за това какво се прави с втория формуляр от протокола. Има сериозни проблеми, които тук трябва да решим“, коментира Румен Радев.", "date": "2018.12.13", "title": "Радев настоя за видеонаблюдение със звук при броенето на бюлетините"}
{"url": "https://offnews.bg/koloezdene/istoriata-na-sky-triumfi-i-skandali-prez-desetiletie-na-gospodstvo-693721.html", "text": "Светът на колоезденето остана потресен след изненадващата новина, че Sky оттегля подкрепата си за едноименния и най-успешен отбор в спорта в края на сезон 2019.Дейв Брайсфорд и екипът му ще се надяват да осигурят ново финансиране за кампанията през 2020 година, но при условие, че тимът издейства финансирането на най-големия бюджет за колоездене в размер на около 35 милиона паунда през 2017.Това обаче ще е доста трудна задача и по всяка вероятност ще е края на една епоха - тази, която преструктурира този спорт и направи безпрецедентна доминацията на британския отбор. Какво следва предстои да разберем, но какво се случи за тези осем години.През 2008 Sky търсеше спорт, в който може да инвестира и да има голямо въздействие. Така се стигна до сделка с British Cycling, която бе на стойност 1 милион долара.Отборът направи своя състезателен дебют през януари 2010 година на \"Cancer Council Helpline Classic\" в Австралия, където Грег Хендерсън стигна до победата. През месец май се включи в Grand Tour, а Брадли Уигинс заяви, че е целта му е триумф в Обиколката на Италия. Това не се случи и той завърши на 24-о място. Един младок тогава - Герант Томас обаче даде сериозна заявка за бъдещо развитие, носейки белия потник в продължение на четири дни.Вуелтата през 2011 не мина без неприятности за Sky, след като Уигинс счупи ключицата си и трябваше да се оттегли. В крайна сметка обаче Крис Фрум завърши на второ място в генералното класиране. В края на годината пък бе потвърдено, че спринтьорът Марк Кавендиш ще се присъедини към отбора.Целта на Скай към успех в Tour de France бе изпълнена през 2012, благодарение Уигинс, който влезе в надпреварата в отлична форма и завърши британското чакане за шампион на Тура. Крис Фрум завърши втори, а Кавендиш, за който това бе втори и последен сезон с отбора, приключи на третото място.Въпреки успеха, имаше и трусове, тъй като от Sky трябваше да обявят, че доктор Герт Лейндърс вече няма да работи за отбора след обвинения за злоупотреба с допинг по време на престоя си в Rabobank.В следващите години британският тим спечели редица големи надпревари, които обаче повдигнаха и много въпроси. Наред със силното представяне на отбора имаше и скандали около името му. Тимът влезе в спорта с прокламиране на нулева толерантност към допинга и използване на забранени вещества.В крайна сметка в последните години се появиха някои скандални разкрития. Сър Брадли Уигинс, който спечели Тура през 2012 г. беше обвинен заедно с отбора в преминаване на етичните граници. Това се случи след изтичане на хакнати данни на Световната антидопингова агенция (WADA).През 2016 г. стана ясно, че Уигинс е получил разрешение да използва четири забранени субстанции в общо пет случая между 2008 и 2013 г., включително по време на \"Тур дьо Франс\" през 2011 г. и \"Джиро д'Италия\" през 2013 г. Едно от веществата - триамцинолон ацетонид, е било приемано заради алергия към цветен прашец. Другите субстанции, които петкратният олимпийски шампион е имал разрешение да ползва, са салбутамол, формотерол и будезонид през декември 2008 г.Фрум е получил разрешение да полазва забранения стероид преднизолон няколко пъти между 2013 и 2014 г. Преди две години френски вестник публикува информация, че трикратният шампион в \"Тур дьо Франс\" е използвал лекарство, съдържащо забранена субстанция, тъй като има заболяване от времето, когато е живял в Кения.След победата си в Обиколката на Испания през 2017 г. Фрум даде положителна проба за салбутамол. Разследването продължи от декември 2017 г. до юли 2018 г., преди WADA да затвори случая и да оневини Фрум.", "date": "2018.12.13", "title": "Историята на Sky: Триумфи и скандали през десетилетие на господство"}
{"url": "https://offnews.bg/obshtestvo/fandakova-utre-predstaviame-novite-ogranichiteli-po-grafa-bez-tiah-n-693745.html", "text": "Дружество \"Софинвест\" трябва да съхранява паветата, които се демонтират от улиците, но част от тях се поставят на други места. На депо има около 7200 тона в момента, но точните количества и дали има липси ще стане ясно до дни. Трябва да приключи проверката, която съм възложила, заяви столичният кмет Йорданка Фандъкова по повод сигнала, който внесоха в прокуратурата съветниците от РБ Иво Божков и Марта Георгиева. Те твърдят, че павета, демонтирани от софийските улици между 2007 и 2017 г. Фандъкова коментира и оставката на зам.-кмета Евгени Крусев, който получи обвинение за нарушения на обществената поръчка при ремонта на Графа и подмяната на подложката под трамвайните релси. Проверката на прокуратурата трябва да изясни какво се е случило, но искам да подчертая, че цените на двата вида подложки са сходни, а общината плаща само за това, което е вложено, обясни Фандъкова.  Задължително около трамвайните линии при едно споделено пространство трябва да има ограничители, такава е и препоръката на КАТ. Утре главният архитект и проектантът ще представят новия вариант на ограничителите, които да започнат да се монтират по \"Граф Игнатиев\". Без да се поставят ограничители, не може да се пусне трамваят по Графа, уточни Йорданка Фандъкова. ", "date": "2018.12.13", "title": "Фандъкова: Утре представяме новите ограничители по Графа, без тях не може да се пусне трамваят"}
{"url": "https://offnews.bg/sviat/katastrofa-s-visokoskorosten-vlak-v-turtcia-ima-zaginali-i-raneni-693746.html", "text": "Висoкоскоростен влак се разби в надлез в Анкара, два вагона са се обърнали, съобщават местни медии, цитирани от Ройтерс. Четирима души са загинали, а 43 са ранени.Служители на спасителните служби са на мястото на произшествието.Вагони са заклещени под огънатите метални отломки от надлеза, който се е срутил върху част от композицията. Влакът се е движел между столицата Анкара и централния турски окръг Коня, уточнява БТА. Част от ранените вече са откарани в болница, според Anadolu Agency. ", "date": "2018.12.13", "title": "Катастрофа с високоскоростен влак в Турция, има загинали и ранени"}
{"url": "https://offnews.bg/obshtestvo/slanchevo-shte-e-vremeto-dnes-silen-viatar-v-planinite-693747.html", "text": "Слънчево ще е времето днес, няма да вали, но повече облаци ще се появят следобяд от югозапад. Максималните температури ще са между 3 и 8 градуса, според прогнозата на НИМХ. Край морето също ще грее слънце, термометрите ще се качат до 9 градуса на места. Вълнението на морето ще е 1-2 бала. В планините ще духа силен западен вятър, максималната температура на височина 1200 метраще е около минус 2, на 2000 метра – около минус 8 градуса. ", "date": "2018.12.13", "title": "Слънчево ще е времето днес, силен вятър в планините"}
{"url": "https://offnews.bg/obshtestvo/ot-ponedelnik-puskat-v-prodazhba-e-vinetkite-70-lv-kompensatorna-tak-693748.html", "text": "От 17 декември, понеделник, започва продажбата на електронните винетки от сайта  и мобилното приложение, съобщават от Агенция \"Пътна инфраструктура\" (АПИ).Цената на електронните винетки остава същата, както на стикерите.Въвежда се нова винетка – уикенд винетка, чиято цена е 10 лв. и е само за леките автомобили. Периодът на валидност на тази винетка ще започва от 12:00 ч. в петък и ще завършва неделя в 23:59 часа. „Гражданите ще могат да купуват електронни винетки и от терминали за самотаксуване, които ще бъдат разположени в търговските обекти по протежение на републиканската пътна мрежа. Плащането ще става посредством дебитна и кредитна карта, както и с карта за гориво. Шофьорите ще могат да купят е - винетка и от пунктовете за продажба, разположени в търговските обекти“, посочи в интервю за БНТ професор Олег Асенов, експерт към Агенция \"Пътна инфраструктура“.Нарушителите ще бъдат засичани чрез регистрационния номер на автомобила от камери, разположени по пътната мрежа и в мобилните екипи на т.н. тол контрол. Нарушителите ще бъдат спирани от автомобилите на тол контрола. На водача, който не е заплатил винетка, ще бъде дадена възможност да заплати компенсаторна такса на място. Размерът на компенсаторните такси в момента е качен за обществено обсъждане - за леки автомобили е 70 лв.; за автомобили от 3.5 т. до 12 т. – 125 лв. и за тежкотоварните над 12 т. е 175 лв. Контролните автомобилите са оборудвани с ПОС терминали и плащането на таксата ще може да се осъществява с дебитна или кредитна карта. „След заплащане на компенсаторна такса, пътуването ще може да продължи до края на астрономическия ден без купена винетка, но на следващия ден, ако не се закупи винетка, отново е налице нарушение“, подчерта проф. Олег Асенов. При отказ таксата да се плати на място ще се счита, че отказваме да признаем нарушението – в този случай следва отнемане на талона на автомобила.От 16 август 2019 г. се въвежда тол-такса за изминато разстояние за тежкотоварните автомобили над 3.5 тона. „До 15 август включително, автомобилите над 3,5 т. също ще заплащат електронна винетка“, разясни Асенов.Всички шофьори, които са закупили хартиен винетен стикер, който изтича след 1 януари 2019 г., ще запазят правото си да ползват платената пътна мрежа до изтичане на неговия срок. ", "date": "2018.12.13", "title": "От понеделник пускат в продажба е-винетките, 70 лв. компенсаторна такса за хванатите без тях"}
{"url": "https://offnews.bg/temida/sadat-reshava-da-pusne-li-ot-kiliata-banevi-693749.html", "text": "Апелативният спецсъд ще гледа днес жалбата на Николай и Евгения Баневи срещу постоянното им задържане под стража, постановено от първоинстанционния наказателен съд. Ден след екстрадирането им от Франция съдът им наложи най-тежката мярка за неотклонение заради опасността да се укрият на свобода.В съдебната зала Евгения и Николай Баневи определиха като абсурдни обвиненията срещу тях. Вчера бе обвинена и майката на Николай Банев - Мария.Заради напредналата ѝ възраст тя е на свобода срещу парична гаранция от 10 000 лева.", "date": "2018.12.13", "title": "Съдът решава да пусне ли от килията Баневи"}
{"url": "https://offnews.bg/offtopic/ahmed-dogan-stana-diado-na-momche-693793.html", "text": "Почетният лидер на ДПС Ахмед Доган е станал дядо на момче днес.Внукът се казва Адмир, съобщи 24 часа.Синът на Доган - Демир, се е сдобил с наследник с мерки 51 см и 3,250 кг. Момченцето се е появило на бял свят точно в деня на термина, а майката Памела избрала това да се случи в \"Майчин дом\" с естествено раждане. ", "date": "2018.12.13", "title": "Ахмед Доган стана дядо на момче"}
{"url": "https://offnews.bg/obshtestvo/v-druzhba-2-bez-voda-12-chasa-spira-i-v-chasti-ot-zona-b-5-orlandovt-693742.html", "text": "„Софийска вода” временно ще прекъсне водоснабдяването в някои части на столицата днес, съобщиха от дружеството.Реконструкция на уличен водопровод на бул. „Копенхаген“ в жк „Дружба“ 2 налага спиране на водоподаването от 9:00 до 21:00 ч. в района на жк „Дружба“ 2. Изграждане на сградно водопроводно отклонение на ул. „Осогово“ в жк „Зона Б-5“ налага спиране на водоподаването от 10:00 до 18:00 ч. на ул. „Осогово “ от ул. „Цар Симеон“ до ул. „Св. Св. Кирил и Методий“, ул. „Св. Св. Кирил и Методий“ от ул. „Шар планина“ до ул. „Осогово“.Реконструкция на уличен водопровод на ул. „Вела Чорбова“ в кв. „Орландовци“ налага спиране на водоподаването от 9:00 до 21:00 ч. на ул. „Кестен“ от ул. „Магда Петканова“ до ул. „Вела Чорбова“, ул. „Вела Чорбова“ от ул. „Арда“ до река Владайска ул. „Училищна“ от ул. „Николай Райнов“ до ул. „Рояк“, ул. „Богдан Моцев“,ул. „Солниците“,ул. „Сулина“.Във връзка с реконструкция на уличен водопровод на бул. „Илиенци“ в жк „Военна рампа“ се налага спиране на водоподаването от 9:00 до 21:00 ч. на бул. „Илиянци“ от ул. „Локомотив“ до ул. „Първа Българска армия“.", "date": "2018.12.13", "title": "В Дружба 2 без вода 12 часа, спира и в части от Зона Б-5, Орландовци и Военна рампа"}
{"url": "https://offnews.bg/nashite-avtori/prof-velislav-minekov-ne-balgaria-i-kalamitetat-na-negramotnostta-693750.html", "text": "Къде е проблемът на българското общество - нищо не върви в правилната посока, но хората продължават да избират същите “лидери”?Къде е това общество? Къде е гражданското общество, пожелало своите права? Колко са онези, които не само са пожелали, но и познават своите права? Кой прочете конституцията? Мизерия на съзнанието, непреодолимо османско наследство, неолитен инстинкт за оцеляване, зимнина в делви и буркани, джибри и сланина. Лидерите на подобна нация са задължени да декларират органичната си простотия и огледален примитив. Потури, байраци с калпаци и „пусть всегда будет солнце“. Уродлива политическа перверзия, каламитет на неграмотността и безбрежна нищета. Отчаянието е оправдание, желаещият промяна е доказан кретен и самовлюбен идиот.Защо т. нар. “гражданско общество” в България като че е предимно в социалните мрежи – и това, парадоксално или не, вече не води до смислен протест, който да промени статуквото?В мрежата е част от елита, градска интелигенция и малко магданоз от съвършен плебс. Липсва масата от недоволни. При нас протестът е правопропорционален на количеството натрупана нищета и персонално нещастие. Граждански протест срещу банална корупция, отнети човешки права и политическа перверзия няма. Почти няма. Лумпенизирани групи протестират срещу високи цени и, в повсеместния си страх от локален феодал, декларират мъжествено, че протестът не е политически. Оксиморон, породен от верни крепостни селяни. Ваймарска република, заразена с националсоциализъм. Афишираната демокрация е тълкувана като проклятие. Търси се нов племенен вожд със специфична характеристика. Интелектът е презрян.Всяка седмица има инициативи за протести. Но знаят ли протестиращите какво точно искат и кой може да им го даде в крайна сметка?  Протестиращите не съзнават собствената си вина. Със собствени усилия допуснахме фатален провал. Държава няма, държавност - също. Естествена победа на посредствеността и партийно маргинализираната паплач. Очаква се месия, раздавач на щастие. “Просперитет” означава съпричастие в правилната партия, фалшив десен наследник на беззаконната пролетарска диктатура. Левият е закърмен с носталгиите към едно брутално фашистко общество и е убеден, че неговата спотаена некадърност трябва да е обществено значима и добре заплатена. Всъщност започваме отначало. Що е това “демокрация” и има ли тя почва у нас. Всичко, появило се вследствие, е всъщност разделение - в духа на неуспелия и достойното оцеляване на нереализирания. В момента сме управлявани от демократична диктатура, сходна с латиноамериканските униформени латифундистки превратаджии.Къде и в какво греши “дяснолибералната общност”, представена най-вече от “Демократична България”, и защо не може да си върне онези потенциални поне половин милион гласа?Не бих желал да бъда съдник на поредното начало. Вярвам, че е за добро, за надежда. Нещастието е в разделението, породено от съвършен идеал и презрение към същия, но малко различен. Съществува неприязън сред лишени от наследство роднини, това ме дразни. Интересува ме приобщаването на партия “Не, България”, една трета от гласоподаващите.Как би определил културната среда у нас? Как би я разказал, да речем, на свой колега от Западна Европа, и как на свой руски колега?Мизерия на духа, провинциална тържественост, самобитен търговски успех и незабележим фолклор в европейски аспект. Варгас Льоса твърди, че народното творчество не е изкуство. Съществува Министерство на културата, което е странна касичка, розово прасенце на Министерство на финансите. Изплащат заплати. Всяко появило се явление е чудодейно. Основна задача на Министерството на културата е политизирането на националната култура и унищожението или продажбата на културното ни наследство. Дали в Рим, Москва или Париж, ще бъдете представен като загадъчен успешен деликт в една регионална култура - и частично признат успех. Славата остава в ръцете на нашите музиканти и оперни гласове.Льоса казва и друго: “La vida es una tormenta de mierda, en el que el arte es nuestro único paraguas.”Прав е.На какво държиш да научиш студентите си?Труден въпрос, тема за докторат. В основата е желанието ми за тяхната бъдеща реализация. Технология на познанието, гравитация в съвремието и занаят, колкото и банално да е това. И морал. Естетиката, лишена от морал, е политически слугинаж. Докога образованието и културата ще са извън приоритетите на управляващите – освен на думи?Културата е заплаха за всяка диктатура. Естественият национален успех е да имаме администрация от хора, закърмени в култура и образован елит. Експериментът с неграмотни простаци ни довежда до съвременното ни нещастие.“Нормалността има шанс, ако бъде пожелана”. Поразсъждавай малко повече над тази своя фраза.Тук е излишно всякакво съждение. Достатъчно ясно. Изглежда глухите са мнозинство. Всъщност се дразня болезнено от безмълвието на интелектуалното малцинство. Има ли шанс за младите, мислещи и образовани хора у нас, или по-доброто решение е прословутият “Терминал 2”?А какво предлагаме на същите? Дипломиран архитект в София или берач на домати в Андалусия? Кое е по-достойно? Кое е по-заплатено? Мои студенти обработват и чистят риба в Анкоридж, Аляска, срещу заплата, превишаваща моята на академичен професор четири пъти. Да поканя някой от тях за хоноруван асистент? Канил съм с предупреждението, че не трябва да се прибират с такси от Академията, седмичният хонорар ще бъде занулен.Как да преодолеем своеобразната “схизма” между мислещите, прогресивни и проевропейски млади и обезчувствената, забита в носталгията маса?Со кротце и со благо. С естествения диалект и без презрение. Носталгията е завръщане в едно безпътно минало. С минало не се живее, бъдеще е нужно. И всеки един от нас с младост в онова минало да признае, че е бил лъжец. Аз бях лъжец, но вече обясних какво е “гражданин”. Болезнена декларация в желание за общност от грамотни и независими днешни граждани. Да не забравяме, че достойните послужиха за фураж на прасетата в Белене.Има ли съвременни будители и как те оцеляват в едно управление на отявлени простаци?Будители има, желаещи за събуждане няма. Твърде много мърша, по думите на Славейков. Ще бъдете идиот, по Ботев. Заплахите ще бъдат ежедневие. Ще бъдете низвергнат от приятели и семейство. Даже обществено презрян. Ще бъдете съден, както и аз. Властта, дарена на простак и неговата корумпирана хунта, е най-голямата заплаха за нацията. Коронованите еднокнижни особи представляват само себе си.Защо амбицията за култура и знания почти я няма, изместена от амбицията за изцяло материалното?Културата е амбиция за съвършенство на разума и съзнание за обреченост. Фар на самотна скала. Привлича в мъглата търсещите обречено щастие. Позволявам си да обяснявам на студентите, че златото е гнуслив метал с лош цвят и символ за наследствена простота. Кърмата от филии с мас произвежда уродливата пяна от криминални тарикати с обществено дарено елитно самочувствие.В някакъв смисъл, според мен, така и не прекрачихме в модернизма, да не говорим за постмодернизма; от “феодалното” директно бяхме завлечени в дигиталната епоха. Коментирай.Родният модернизъм е завръщане в пропуснатото минало. Гугъл с дъх на чесън и препържени кюфтета. Желанието за бягство от родната миризма на траверси, газ, лютеница и гарова тоалетна.Съвременната българска съдба: за какво те боли най-много? А и какво те радва, все пак?Ненавиждам робите, изпитващи стаен възторг от свободолюбивите. Повод за радост нямам. Надежда имам.", "date": "2018.12.13", "title": "Проф. Велислав Минеков: 'Не, България' и каламитетът на неграмотността"}
{"url": "https://offnews.bg/futbol/mourinio-ne-e-iznenadan-ot-zagubata-na-iunajted-ot-valensia-693775.html", "text": "Мениджърът на Манчестър Юнайтед Жозе Моуриньо сподели в типичния си стил, че изобщо не е бил изненадан от загубата на \"червените дяволи\" от Валенсия (1:2) и не е научил нищо от поражението.Преди мача казах на играчите, че ако спечелим, а и Юве победи, тогава ще сме си свършили работата. Ако не вземем всичките точки от мача обаче, а и италианците не спечелят, тогава сами ще сме си виновни.Не научих нещо от този двубой. Нищо не ме изненада. Все пак продължаваме напред в турнира и това е успех, а не провал. Да сме втори в групата винаги е успех.В крайна сметка не мисля, че това ще има някакво кой какво значение за жребия. Освен няколко клуба, които са по-добри от останалите, другите са на едно ниво.Има съперници, които са завършили втори и срещу които няма да искаш да играеш\" каза Моуриньо, който по традиция бе изключително \"кисел\" след двубоя.", "date": "2018.12.13", "title": "Моуриньо не е изненадан от загубата на Юнайтед от Валенсия"}
{"url": "https://offnews.bg/kultura/svobodata-tuk-i-sega-govoriat-avtorite-na-proekta-liliana-karadzh-693755.html", "text": "Димитър Стоянович е историк, сценарист, тв водещ на Култура.БГ по БНТ, главен редактор на списание L’Europeo от 2013 насам, а Лиляна Караджова е фотограф, философ, доктор по изкуствознание и изобразително изкуство, преподавател в НХА и НБУ и дългогодишен автор на списание L’Europeo.Фотографската инсталация и фотокнигата „Свободата тук-и-сега“ представят арестантски снимки и авторски текстове на тридесет български интелектуалци и общественици, автори от кръга на списание L’Europeo. Портретите са заснети с камера среден формат върху черно-бял негативен филм 120, вдъхновени от популярните арестантски снимки от 60-те и 70-те години на XX век – период, знаково свързан със силния отзвук на социалните послания в публичното пространство. Квадратът на средния формат и границите на кадъра служат като решетка, затваряща интелектуалците в собствените им образи, от които те се освобождават, подписвайки портретите и изземайки позицията на автора фотограф. Вместо с подпис, авторите се самоидентифицират с текст, посветен на личната им свобода тук-и-сега.Резултатът от проекта може да се види в САМСИ - Софийски арсенал - музей за съвременно изкуство до 27 януари 2019.Тук и сега, възможна ли е свобода без чист въздух?Лиляна: Свободата винаги стои на хоризонта, но тук-и-сега е възможна единствено като специфично отношение между състава на въздуха и умението да се диша. Не знам докъде се е простирала свободата на хората, които са преживели прашния котел през 30-те години в САЩ, но да бягаш от въздуха граничи с абсурда. В мъгла човек може да се почувства свободен в смисъл на по-малко зависим от контекста, но това е път към свободата във въображаемото, в аскезата и размишлението. И по тази пътека губим тук-и-сега. Затова свободата, която изследваме с изложбата в САМСИ, има нужда от чист въздух, и то такъв, през който се вижда. Когато физическото око се фокусира в точка, умът е по-изострен и евентуално по-осъзнат, критичен и ироничен към своите зависимости в настоящето.Димитър: Много е досадно да се отговаря на въпроса с въпрос, ама и аз да попитам: възможна ли е въобще концепцията за свобода без да съществуват зависимости? В този ред на мисли, чистият въздух - тук и сега - е ключова биологична зависимост. За дишането, примерно, но и за доста по-широк диапазон от състояния, като например свободния избор да заживееш на село сред аромат на люляк и ромон на поточе. Мога да отговоря и с по-обострена социална чувствителност, но сега избирам за разнообразие романтичния пейзански вариант.Кое наложи реализирането на този проект?Лиляна: Това, че сме затворници, както се разбира от портретите ни. Въпреки че те всъщност са арестантски, тук не се търси буквалност в образа. Има нещо едновременно героично, умилително и абсурдно в това да направиш изложба посветена на свободата тук-и-сега. Единственият сигурен подход към свободата е да я мислиш абстрактно, а не да я фиксираш тук-и-сега. Възможно е стремежът към несигурност като вид стремеж към свобода по естествен начин да е произвел нашите усилия да осъществим този проект. Въпросът „Какво ви прави свободен тук-и-сега?“, който отправихме към съавторите от списание L’Europeo е наложителен, защото е незаменим ориентир, фундаментален за пълноценния и достоен живот, но същевременно е някак неудобен за социалното ни тяло.Димитър: Налага го единствено вътрешното желание да правиш нещо смислено в живота си. Не че претакането на кисело зеле не е смислено, но е в по-друга посока от личните ми потребности. А пък темата за свободата ми се струва особено важна днес, тук-и-сега, където няма вчера-и-утре.Какво ново разбрахте за свободата изследвайки темата?Димитър: Че имаме голяма нужда да говорим за нея, че макар и някога да сме се родили свободни, постепенно сме допуснали прекалено много компромиси да пият от нея и да я пресушават, което пък налага търсенето на нов извор. И избор. Свободата е на първо място въпрос на избор и никой не може да ти я отнеме насила. Проблемът е, че прекалено лесно я даваме сами. А и така животът е по-лесен. Къде по-удобно е да мърмориш срещу оковите си в компанията на приятели и наливен пелин, отколкото да мизерстваш във воденицата до Левски и Ботев. Сещам се и за Вазов \"Преклонената главичка остра сабя не сече - тази истина едничка кой би смял да отрече?\" И така.Лиляна: Да споделиш личния си опит за свободата е трудно. Очаквах повече конкретни отговори, но се оказа, че дори обобщенията за свободата са интересни и непредвидими. Възможността да развием проекта като изложба в залите на САМСИ ни позволи да изследваме темата извън фотографските специфики и да използваме средства близки до изкуството на инсталацията и обекта. В композитните фотографии осмисляме стремежа към свободата като споделена потребност, в която физическата идентичност на авторите е заличена. В композитните очи стигнахме до следното твърдение – освен всичко друго, свободата е начин на виждане. Инсталация 00106 разширява групата автори на L’Europeo, но освен това иронизира идеята за преброяване и включва случайното число като компонент на свободата.В проекта участват различни автори на сп. L'Europeo със своите версии на понятието “свобода”. Кои от техните възгледи за свободата ви изненадаха или пък впечатлиха най-много?Лиляна: Най-силно ми впечатли текстът на доц. Георги Лозанов: „Човек не се ражда свободен. Трябва да стане сам, подкрепен единствено от песните на птичките.“ Не бих могла да изкажа тази мисъл по-красиво. Изложбата породи много крилати мисли, които заслужават да бъдат цитирани и занапред. Изненадана съм колко различни са отговорите и колко малко са повторенията, при това не на мисли, а на думи. Измежду 30 авторски текста два пъти срещаме изписана думата „илюзия“ и два пъти думата „зависимост“. И разбира се думата „свобода“ – 40 пъти, библейско число. Това показва обхвата и неизчерпаемостта на темата.Димитър: Авторите на L`Europeo ме изненадват и впечатляват всеки път, когато намират вдъхновение да пишат блестящите си текстове в условията на заобикалящата ни действителност. Това е подвиг, за който малцина си дават сметка. Но пък е духовна потребност, която обединява всички ни в състояние близко до сектата на хашишините... Изложбата всъщност е за тях и в тяхна чест. За някои - и в тяхна памет - Виктор Пасков, Георги Данаилов, Атанас Свиленов. Лицата на достойните хора все по-рядко се показват, пък било то и в затворнически контекст. В този смисъл и възгледите им за свободата ще останат на първо място отпечатък на днешната епоха през смислените хора в нея.Ако повикаме на помощ Радой Ралин в този разговор, той би ни казал, че свободата е като хляба. Какви обаче според Вас би било добре да бъдат съставките на този хляб днес?Лиляна: Вероятно това са баналните неща, които претрупани с информация забравяме: въпросите, които имат смисъл единствено ако им отговорим сами, а не търсим помощ отвън.Димитър: Радой Ралин прави метафора за свободата през хляба, който трябва да се меси всеки ден, за да е вкусен. Не знам какви да са съставките днес, струва ми се добра идея първо да намерим длани, които искат да го месят.Дими, работите в печатно издание, а и в телевизията. Как гледате на въпроса със свободата на словото и медийната свобода? Припомням контекста за този въпрос - България е на 111-о място в света по свобода на словото в актуалния доклад на Репортери без граници.Димитър: Гледам изключително сериозно на свободата на словото. Тя е плашещо застрашена дори само заради факта, че уважението към авторитета, към компетентността е унищожена и вече почти няма кой да отдели словото от словоблудството. Интелигентният човек е самотен и тъжен в познанието трупано с десетилетия, а около него пъпли орда агресивни простаци, които крещят в лицето му \"А па кой си ти бе!\". Е па кой е - никой не е, щом допуснахме хора, които евентуално са попаднали на мъдра мисъл от Чехов, да се изказват за цялата руска литература. Това е масово явление във всички сфери на съществуването ни днес. Постепенно се приближаваме до момента, в който просто ще изгубим смисъла на думите, на словото, а свободата ще е просто поредната непозната дума.Лили, какъв е потенциалът на черно-бялата фотография тук и сега?Лилия: Потенциалът е огромен и това няма как да се промени. Големи производители като Fujifilm и АgfaPhoto спират свои продукти, но това засяга масовостта на медиата. Това няма как да повлияе потенциала на черно-бялата фотография да увеличава дистанцията към познатото за човешкото око, да поражда опит за абстрактното, да свързва въображаемото и реалното, да дава въздействащ изказ за определени художествени идеи, интуиции и усещания. Категоричността на чернобялата фотография в жанрове като портретния е незаменима. Цветът също има своите запазени територии като съвременната документална фотография и живата картина, tableau vivant. Преди половин година със студенти от специалност Фотография на НБУ осъществих един проект със заглавието Film’s Not Dead. Там си позволихме да отидем още по-далеч и да кажем, че филмът е жив. Като капсула на времето филмът съхранява и пренася човешки опит в тази материалност, която изгражда и нашия дом.Всъщност, защо въобще ни е свобода, след като имаме толкова уютни затвори, в които доброволно влизаме, бариери, които сами си поставяме и пристрастявания, без които не можем?Димитър: \"Свободата ни винаги се разпростира до стените на затвора, в който живеем\" - мисълта на Георги Данаилов е един възможен отговор на вашия въпрос. Изложбата предлага още 29.Лиляна: Много хора се чувстват по-приятно в зоната на комфорт, придържат се към познатото и търсят спокойствие в движението с минимално съпротивление. Това е свързано с психологически особености, които са част от характера и темперамента. Няма как да променим човешката природа, но може да засилим интуицията и потребността за създаване на смисъл и движение по вертикала. В пирамидата на Маслоу нуждите за себеактуализация и себенадрастване стоят на върха.В Китай въведоха “Система за социален кредит“, през която се дава единна оценка на всеки гражданин, спрямо неговото поведение, което непрестанно се наблюдава:какво си купуваш в магазина или онлайн, къде прекарваш деня си, как общуваш с приятелите, колко съвестен шофьор си, как си плащаш данъците и пр. Реалността надминава фантазията на Оруел. И ако комунистическо-капиталистически Китай ни изглежда нещо екзотично - с нас самите, онлайн, се случва нещо подобно през Гугъл и социалните мрежи. Доколко е възможна свобода в тази ситуация?Димитър: Пак казвам, доколкото ние я искаме, дотолкова и ще я получим. \"Искайте и ще ви се даде, хлопайте и ще ви се отвори\" - казва се в Евангелието на Матей. А пък Мечо Пух най-обича удобните приключения. Надявам се, че така давам известни ориентири в нелеката ситуация, макар и май същевременно да я усложнявам.Лиляна: Около мен има хора, които живеят предимно офлайн и се самоопределят като аналогови. Това не е поза, нито означава, че нямаме телефони. Усилието да разшириш информационните източници и да влезеш в библиотека не е чак толкова непосилно. За жалост не е популярно и често се приема за непрактично. Но по-важното е, че живеем сред хора с личен опит. Въздействието на устното предание, на словото, не се изкоренява за поколение-две, това са далеч по-бавни процеси. Според аналитичната психология и теорията за архетипите на колективното несъзнавано такава подмяна е невъзможна или би отнела хилядолетия. Струва ми се, че в момента по-скоро имаме изострена чувствителност към една първа вълна на антиутопията, че светът се случва онлайн. Зомбирани хора е имало и преди Гугъл, но сега глупостта и мързелът имат очевиден и лесен за изобличаване агент. Има любопитни теории като тази на Ян ван Дик за нов вид неравенство – дигитално неравенство, което е следствие от различната дигитална грамотност. Това са интелектуални траектории, чието изследване е по-увлекателно с доза драматизъм, но не са достоверни картини на съвременния свят. Но ние не сме необратимо заклещени в медийната дигитална инфраструктура. През последните години се видя, че периодичното изключване от социалните мрежи не е толкова трудно и почти винаги дава добър резултат.През 2019 ще станат 30 години, откакто официално демокрацията смени тоталитаризма в България. В какво успяхме и в какво не успяхме в тези 30-години свобода?Димитър: Изисква се голяма дързост да се нарекат тези 30 години свобода! Чак ме стегна гърлото, но то може и да е от въздуха, за който говорихте... И все пак... все пак сме граждани на една Европа, за която мечтае по-голямата част от човечеството. Представяте ли си, ние сме сбъдната мечта за някого! От друга страна... от друга страна, не успяхме да сбъднем мечтата за самите себе си.Лиляна: Ще огранича мащаба на въпроса в рамките на изкуството. Успяхме да преодолеем комплекса на малката общност. Вместо да виждаме конкуренция в локална среда от пет човека, все повече търсим своята идентичност в международна общност от хиляди. По отношение на тоталитаризма, това означава да сме усетили, че не можеш да твориш затворен в чужда клетка, а пътищата, по които се движат таланта и морала са по-дълбоки от това, с което марксисткият исторически материализъм инфектира народопсихологията. Това редукционистко изхождане от рамката на икономическото битие даде безусловно оправдание, доведе до някаква всеоправдана невинна посредственост, мърлявост и апатия. Това е една пагубна нагласа, в която посоката на работа се определя от ограниченията и трудностите, спрямо които идеята става второстепенна. А в творчеството първооснованието е вътре в човека, всичко останало е вторично. Затова подобно мислене ни препъва. Не успяхме да се освободим от бремето на престъпленията на режима и ограниченията наложени върху поколения талантливи творци. Все още лесно ставаме затворници на това минало, а да отскочиш при такава гравитация е трудно. Твърде често си спомняме за клетката на тази материалистическа идеология. Оттук идва и нуждата да поставим въпроса за свободата тук-и-сега.Какъв очаквате да е резултатът от Вашия проект “Свободата тук-и-сега”?Лиляна: Надявам се да породи още въпроси за „Свободата тук-и-сега“, които да разколебаят самоочевидностите, да прекъснат инерцията и да раздвижат пластовете зависимости.Димитър: Лично аз залагам винаги на процеса при създаване на някаква форма на изкуство. В нашият случай с Лили Караджова той беше вълнуващ, хармоничен, безкомпромисен. А очаквания нямам - към нищо и никого. Имам вяра. В чистия въздух и свободните хора.", "date": "2018.12.13", "title": "'Свободата тук-и-сега': Говорят авторите на проекта - Лиляна Караджова и Димитър Стоянович"}
{"url": "https://offnews.bg/politika/deputatite-reshiha-oshte-dve-godini-stroezhi-na-parche-693774.html", "text": "Депутатите удължиха с две години срока, в който общините трябва да приемат общи устройствени планове. Така застрояването без ОУП ще продължи поне до 2021 г. Със 110 \"за\" и 30 \"въздържали\" Парламентът прие промени в Закона за устройство на територията на първо четене, удължаването на срока се налага, защото в голяма част от общините все още не са налице одобрени и влезли в сила общи устройствени планове.Забавянията в процедурите са свързани с оспорване на процедурите за избор на изпълнител по реда на Закона за обществените поръчки; затруднено е набавянето на необходимите изходни данни и информация, свързани с устройството на съответните територии; продължителност на процедурите за обществено обсъждане; забавяне на съгласувателните процедури с централни и териториални администрации, експлоатационни дружества и най-вече с Министерството на културата и Министерството на околната среда и водите и обжалване на екологичните оценки. Вносителят на законопроекта Александър Ненков от ГЕРБ заяви, че с неохота са внесли тези промени. По думите му срокът се удължава вече няколко пъти. Само 70-80 общини в страната имат ОУП, другите не припознават важността на този проблем, посочи той. ДПС подкрепя предложението за удължаване на срока, каза Танер Али. По думите му обаче трябва да се помисли за финансова подкрепа за онези общини, които са с по-малък бюджет и нямат възможност да изработят такива планове.Александър Ненков отговори, че проблемът не е липса на пари, а липса на желание от страна на някои общини. В бюджета на Министерството на регионалното развитие и благоустройство (МРРБ) всяка година средно около 5 млн. лева се заделят за това, посочи той. По думите му за някои общини обаче е по-изгодно да не правят общи устройствени планове, защото сега могат да си застрояват, да си правят изменения на плановете както искат, без да минават дългата процедура по изработването на общ устройствен план, без да минават през обществени обсъждания. ", "date": "2018.12.13", "title": "Депутатите решиха: Още две години строежи на парче"}
