{"url": "https://offnews.bg/politika/goliam-protest-blokira-sofia-v-nedelia-koj-go-organizira-691874.html", "text": "Граждански форум \"Промяна\", представляван от Методи Бъчваров, е подал уведомление в СДВР, че в неделя, 18 ноември, се организира мирен национален протест и автошествие с мото \"Смяна на системата\". Колони от автомобили от цялата страна ще блокират столицата, в 15 часа те ще се съберат на \"Княз Александър I\", ще слязат от колите и \"ще упражним нашето задължение съгласно чл. 1, ал. 2 от Конституцията\", пишат организаторите. Алинея 2 гласи: Цялата държавна власт произтича от народа. Тя се осъществява от него непосредствено и чрез органите, предвидени в тази Конституция. Събитието на столичния площад е с неопределен срок. През 2013 г. граждански форум „Промяна“ изрази подкрепата си за правителството на Пламен Орешарски и разкритикува наложеното от президента тогава Росен Плевнелиев вето върху закона за актуализацията на бюджета. На 18-ти ГФ \"Промяна\" ще се бори за спиране на геноцида над българския народ, високите цени на горивата, тока, водата, абсурда в здравеопазването, образованието, данъка на автомобилите и др. На 19-ти от Национален протест срещу безобразията в България уверяват, че \"барикадите буквално ще пламнат\".", "date": "2018.11.13", "title": "Голям протест блокира София в неделя, кой го организира"}
{"url": "https://offnews.bg/obshtestvo/5-medala-za-bg-uchenitci-ot-mezhdunarodnata-olimpiada-po-astronomia-i-691882.html", "text": "Два златни, два сребърни и един бронзов медал завоюваха българските ученици от националния отбор на Международната олимпиада по астрономия и астрофизика, която се проведе от 3 до 11 ноември в Пекин, Китай, съобщи Министерството на образованието и науката.Златни медали спечелиха Георги Александров от 12 клас на СМГ и Стефан Иванов от 12 клас на ППМГ „Акад. Никола Обрешков“- Бургас. Сребърни медали завоюваха Владимира Иринчева от 12 клас на ПЧМГ София и Петър Димитров от 12 клас на НПМГ „Акад. Любомир Чакалов“ в София. Бронзовият медал заслужи Денислав Георгиев - ученик в 12 клас на СМГ.Тази година българските ученици се съревноваваха с над 250 състезатели от 50 държави в силна конкуренция.Ръководители на отбора са Никола Каравасилев от Физическия факултет на СУ „Климент Охридски“ и Захари Дончев от Института по астрономия към БАН. Те определиха като отлично представянето на отбора, най-доброто на наши ученици до сега на Международната олимпиада по астрономия и астрофизика.", "date": "2018.11.13", "title": "5 медала за БГ ученици от Международната олимпиада по астрономия и астрофизика"}
{"url": "https://offnews.bg/kultura/edinstvenata-detska-kniga-na-dzhejn-ostin-prekrasnata-kasandra-izliz-691884.html", "text": "В България излиза книгата \"Прекрасната Касандра\" - единствената детска книга на Джейн Остин. Остин пише книгата, когато е едва на дванадесет години. Посветена е на по-голямата ѝ сестра Касандра, с която са изключително близки. Единствената история, в която героиня на Джейн Остин остава далеч от сватбени кроежи, излиза за първи път в България. Вместо да въздиша тайно по някой благородник с мечтата да му стане съпруга, шестнайсетгодишната Касандра се влюбва в шапка, гълта сладоледи на корем и раздава шутове. А след като се е шляла цял ден и е сторила още безчинства из Лондон и околностите му, накрая спокойно се прибира вкъщи.Сладкодумно разказаната в дванайсет части история е пародия на популярните в края на XVIII век сантиментални и мелодраматични романи. В тях най-съкровеното въжделение на повечето момичета е брак със състоятелен съпруг и само ако може - по любов.В известна степен от „Прекрасната Касандра” изскачат доста неща от характера на Джейн Остин като малка - не съвсем любезна и открита бунтарка, която години по-късно пред съмнителната сигурност на брачната верига ще избере свободата. Историята показва, че авторката на брилянтните романи „Гордост и предразсъдъци” и „Доводите на разума” е била остроумна и саркастична от малка.Преводът е дело на Диана Симеонова, а илюстрациите, които предизвикват читателя не по-малко от текста – на Вяра Бояджиева.В близките месеци ще има още срещи с Джейн Остин, обещават от издателство „Лист”. Издателството подготвя публикуването на бестселъра „Джейн Остин у дома” – документална биография на писателката от нашумялата британска авторка и университетски преподавател Луси Уорсли.", "date": "2018.11.13", "title": "Единствената детска книга на Джейн Остин \"Прекрасната Касандра\" излиза на български"}
{"url": "https://offnews.bg/politika/goranov-s-predlozhenie-kasovata-belezhka-ot-benzinostantciite-da-poka-691887.html", "text": "\"Ще предложим в най-кратки срокове всяка касова бележка на бензиностанция да съдържа търговската надценка и елементите на цената, които влизат в крайната цена на горивото\".Това министърът на финансите Владислав Горанов пред бТВ.Той обясни, че така във всеки фискален бон ще се посочи колко отива за държавата и колко е за търговеца, а така потребителите ще могат да се ориентират дали са натоварени с по-висока от реалната цена.Горанов даде пример с фактурите на енергоразпределителните дружества, където има разбивка - посочена цена за пренос, цена за производство, цена за зелена енергия.", "date": "2018.11.13", "title": "Горанов с предложение: Касовата бележка от бензиностанциите да показва акциз и ДДС"}
{"url": "https://offnews.bg/futbol/distcipa-odrusa-levski-i-cherno-more-691889.html", "text": "Дисциплинарната комисия към Българския футболен съюз глоби отборите на Левски и Черно море и наказа по доклад двама футболисти на Локомотив Пловдив.Черно море е санкциониран с общо 1300 лв. за нерегламентирано използване на факли и димки, и обидни и нецензурни скандирания, а Левски - с 1000 лв.С по 300 лв. са глобени Етър Велико Търново, Ботев Враца и Лудогорец.За блъскане на противников състезател ДК наказва Анте Аралица от Локомотив Пловдив със спиране на състезателни права за 2 срещи и с глоба в размер на 1000 лева, а за удар в главата на друг състезател - Симеон Георгиев Райков от Локо Пловдив със спиране на състезателни права за 5 срещи и 1200 лева.", "date": "2018.11.13", "title": "Дисципа одруса Левски и Черно море"}
{"url": "https://offnews.bg/politika/zarkov-dali-kraiat-na-doklada-shte-e-uspeh-za-balgaria-ili-proval-za-691886.html", "text": "\"Докладът ще приключи, но дали това ще е успех за България, или провал за мониторинговия механизъм? На правителството тепърва предстои да обясни не само на ЕК и на останалите страни членки, но и на българските граждани, че живеем в страна, в която има независим и ефективен съд – правосъдие и справедливост\".Това каза зам.-председателят на парламентарната група на БСП Крум Зарков пред журналисти по повод редовния доклад по механизма за сътрудничество и проверка за България.По неговите думи е очевидно, че механизмът за сътрудничество и проверка върви към своя край. \"От шест показателя, Комисията казва, че три са временно изпълнени. Интересното е кои не са изпълнени – изискванията за продължаване на съдебната реформа и изискванията за борба с корупцията по висшите етажи на властта и с корупцията, като цяло\", добави  Зарков.Той посочи, че председателят Юнкер е обещал, че ще механизмът ще завърши преди края на неговия мандат. Според Крум Зарков това послание трябва да бъде интерпретирано внимателно, защото е важно дали са изпълнени препоръките, а не до колко ще се изпълни някаква политическа заявка.\"За нас най-важното е всеки български гражданин да има доверие в съдебната система и ще продължим да работим в тази посока\", каза още той.Зарков подчерта, че това е 18-ият предпоследен мониторингов доклад. \"За съжаление, в този доклад се прокрадва нещо ново – Комисията констатира, че в България, през последната година, медийната среда се е влошила драматично и това трябва да бъде знак за всички ни\", подчерта депутатът.Той припомни, че по време на споровете с ГЕРБ, преди година, дали предишният предпоследен доклад е успешен или не, те са казвали, че поне няма нови изисквания.", "date": "2018.11.13", "title": "Зарков: Дали краят на доклада ще е успех за България, или провал за мониторинговия механизъм"}
{"url": "https://offnews.bg/kultura/v-kinomania-2018-detca-poluchavat-oskar-za-sazdadeni-ot-tiah-filmi-691885.html", "text": "Детски кинофестивал за първи път става част от Киномания 2018. На 17 ноември 2018 г. ще бъдат раздадени детските \"Оскар\"-и за най-добрите филми, създадени от деца.В рамките на програмата ще бъдат включени игрални и анимирани кратки филмчета, измислени, заснети, изиграни и режисирани от деца.Селектирани са 10 от най-добрите стоп моушън анимационни филмчета и 10 игрални неми етюди, създавани в продължение на две години по време на детски киноработилници. Уникалното във филмите е, че деца от 7 до 14-годишна възраст са авторите на сюжетите и декорите, деца са актьорите, операторите и режисьорите на всяка една от лентите.Специално жури ще селектира най-добрия игрален и най-добрия анимационен филм, най-добра актьорска игра, най-добър оператор, най-добър сценарий в игралните и най-добра адаптация, декор и сценарий в анимационните филми.Нелеката задача за подбор е поверена на: Никола Николов – представител на кино центъра UFO в Долна Малина, Преслава Преславова – киножурналист, любимата на децата певица Нора и Петьо Петков-Шайбата - актьор и водещ.„Децата се оказаха по-креативни отколкото можем да предположим. В детските им съзнания се крият чисти и неповторими истории, създават интересни сюжетни връзки. Затова всеки един от филмите, създадени от тях е уникален“ – споделя Марина Николова от NIM Animations, организатор на кино работилниците.Събитието ще се проведе на 17 ноември 2018 (събота) от 11 часа, а билетите са на цена от 5 лв. и могат да бъдат закупени от касите на НДК, кино Люмиер Лидл и онлайн.", "date": "2018.11.13", "title": "В Киномания 2018: Деца получават \"Оскар\" за създадени от тях филми"}
{"url": "https://offnews.bg/politika/prezidentat-se-sreshtna-sas-stefan-danailov-po-povod-2-godini-ot-izbor-691891.html", "text": "Държавният глава Румен Радев се срещна с проф. Стефан Данаилов.Данаилов беше председател на инициативния комитет, който издигна кандидатура на Радев за президентските избори през 2016 г.Поводът за разговора между двамата е именно навършването на две години от спечелената изборна победа.", "date": "2018.11.13", "title": "Президентът се срещна със Стефан Данаилов по повод 2 години от изборната победа"}
{"url": "https://offnews.bg/futbol/as-na-sinite-pretarpia-uspeshna-operatcia-691890.html", "text": "Централният защитник на Левски Холмар Ейолфсон претърпя днес успешна операция в Испания, извършена от известния специалист Рамон Кугат, похвалиха се от клуба от \"Герена\".В следващите дни започва възстановяването на исландския бранител и преминаването към съответните процедури по неговото лечение.\"ПФК Левски пожелава на Холмар скоростно завръщане на терена, където вярваме, че ще стъпи още по-уверен и устремен към успеха!\", пишат още в сайта на 26-кратните шампиони.Ейолфсон пострада в мача с Черно море за Купата на България. От Левски обвиниха домакините от Варна за тежкия терен и с декларация изразиха желание за преиграване на мача, но това не се случи. Няколко дни по-късно \"сините\" отстъпиха пред Черно море и за първенството.", "date": "2018.11.13", "title": "Ас на \"сините\" претърпя успешна операция"}
{"url": "https://offnews.bg/protesti/majkite-na-detca-s-uvrezhdania-otnovo-izliazoha-na-protest-s-iskane-za-691893.html", "text": "Майките на деца с увреждания излязоха на пореден протест в София с искане за оставката на вицепремиера Валери Симеонов. Те и техните поддръжници се събраха пред Министерския съвет, съобщава БНР.В началото на протеста майките отбелязаха, че тази вечер са дошли малко хора. Те отново призоваха за оставката на вицепремиера Валери Симеонов заради изказването му за \"кресливи жени\" с \"уж болни деца\" по адрес на майките на деца с увреждания.\"Не толерираме неговото мълчание по темата толкова дни\", казаха днес протестиращите.\"Като в неделя тука бяха доста повече хора, които твърдяха, че ще направят революция и всеки ден ще са тука. Къде сте, хора, не знам, но революция за един ден и за четири часа няма да стане. Благодаря ви, че отново сте тук. Ние сме отново с искането за оставка на Валери Симеонов. Ние не толерираме неговото мълчание, неговото стоене все още в топлия и уютен кабинет, откъдето ни се подиграва\", каза една от участничките.", "date": "2018.11.13", "title": "Майките на деца с увреждания отново излязоха на протест с искане за оставката на Симеонов"}
{"url": "https://offnews.bg/obshtestvo/prokuraturata-e-silno-udovletvorena-ot-doklada-na-ek-691892.html", "text": "Прокуратурата излезе с официална позиция за доклада на Европейската комисия (ЕК) относно напредъка на България по Механизма за сътрудничество и проверка.От съобщението до медиите се разбира, че прокуратурата определя оценката от доклада като положителна. \"Коректно е отчетен приносът на Прокуратурата на Република България за значителния напредък и близкото до пълно изпълнение на показателите, определени от ЕК\", пишат от прокуратурата по повод докалда. Оттам заявяват още, че ще продължат да изпълняват препоръките на ЕК. Ето какво пише в позицията на прокуратурата:", "date": "2018.11.13", "title": "Прокуратурата е силно удовлетворена от доклада на ЕК"}
{"url": "https://offnews.bg/obshtestvo/slavi-trifonov-pokani-rumen-radev-bojko-borisov-i-sotir-tcatcarov-v-s-691894.html", "text": "Слави Трифонов покани в шоуто си през следващата седмица председателят на парламента Цвета Караянчева, президентът Румен Радев, премиерът Бойко Борисов, главният прокурор Сотир Цацаров и националният омбудсман Мая Манолова. От тях той се надява да разбере какво се случва в държавата на фона на ескалиращите протести. Не знам дали ще дойдат, ама - аз съм тв водещ, каня ги, що пък да не дойдат, обясни Трифонов в началото на предаването си тази вечер. Той покани зрителите да задават своите въпроси към представителите на властта. Той припомни, по повод протестите с мото \"Смяна на системата\", че преди две години той и екипа му искаха да организират референдум със същата цел. Тогава аз на стол и моите колеги на столове бяхме пред парламента, напомни тв водещият.В студиото му гостува Вера Иванова, майка, чийто 23-годишен син е с умствена изостаналост и в развитието си е на нивото на 1-годишно дете и която всяка вечер е на протеста заедно с него. Тя разказа, че животът на децата с увреждания и на протестиращите възрастни е бил заплашен от провокатори, хвърлили димки на митинга срещу горивата.Оцеляхме с помощта на полицаите, обясни жената ", "date": "2018.11.13", "title": "Слави Трифонов покани Румен Радев, Бойко Борисов и Сотир Цацаров в шоуто си"}
{"url": "https://offnews.bg/112/sled-presledvane-v-sofia-mazh-s-blizo-50-kriminalni-registratcii-e-ar-691876.html", "text": "43-годишен мъж с близо 50 криминални регистрации е арестуван след преследване в София, съобщава БНР.До гонката се е стигнало през изминалата нощ. Тогава мъжът не се е подчинил на сигнал подаден от патрул в квартал \"Орландовци\". При бягството си водачът на колата е ударил служебен автомобил на МВР.Органите на реда все пак са успели да го задържат, но той е отказал е и да даде кръвна проба за алкохол и упойващи вещества.", "date": "2018.11.13", "title": "След преследване в София: Мъж с близо 50 криминални регистрации е арестуван"}
{"url": "https://offnews.bg/sviat/hilari-klintan-otnovo-shte-se-probva-za-prezident-tvardi-bivsh-nein-s-691863.html", "text": "\"Не обръщайте внимание на уверенията ѝ, че няма да се кандидатира. Хилъри знае, че и съпругът ѝ Бил, и Обама заявиха, че няма да се кандидатира, докато не го направиха\", написа Марк Пен, бивш съветник на Бил и Хилъри Клинтън, в американското издание The Wall Street Journal.Според статията Клинтън още веднъж ще се състезава за номинацията на Демократите за президент, като за целта ще се ребрандира като прогресивист, връщайки се към корените си отпреди десетилетия:\"Пригответе се за Хилъри 4.0. Клинтън се подготвя за този момент повече от 30 години, като новата й версия ще затвори кръга и ще я върне към имиджа й от 1994 г. - икона на прогресивизма, подкрепяща универсално здравеопазване. Вярна на репутацията си, Клинтън не би се отказала, докато още има надежда. Тя няма да остави нещо малко като две смайващи загуби да я спрат по пътя ѝ към Белия дом.\"Статията е написана от Марк Пен, който съветвал Бил и Хилъри Клинтън в периода 1995-2008, и Андрю Стайн - бивш председател на местната управа на Ню Йорк. \"Клинтън има 75% одобрение сред Демократите, незавършена мисия да стане първата жена президент, и лична вендета срещу Тръмп, чиито фенове я унижиха публично с виковете си \"Заключете я!\" Всичко това трябва да бъде отмъстено\", пишат още двамата автори. Пен и Стайн предричат, че новото поколение Демократи ще се разгневи на Клинтън, че продължава да им краде момента. Според тях обаче те не заслужават шанс така или иначе, тъй като са се показали като пълни аматьори в битката си срещу номинацията за върховен съдия на Брет Кавано. Статията идва дни след като Клинтън даде интервю на журналистката Кара Суишър, в което отрече, че ще се кандидатира отново, но това прозвуча по-скоро уклончиво:\"Бих искала да съм президент. Когато през януари 2021 г. влезе (надявам се) Демократ в Белия Дом, ще има много работа за вършене. Объркахме всички по света, най-вече себе си. Объркахме приятелите си и враговете си. Те нямат представа за какво се бори САЩ в момента, какво бихме направили, какво мислим за важно. Работата за вършене би ми била много позната, като човек, който е бил в Сената 8 години, както и дипломат в Държавния департамент - просто ще е много трудоемко\", сподели пред Суишър Клинтън. Малко след като мнението на Пен и Стайн беше публикувано обаче, в CNN излезе статия, която определи идеята като много лоша. Според тях нищо не се е променило от загубата на Хилъри от Тръмп досега, а според проучвания на Галъп одобрението ѝ сред гласоподавателите дори е паднало на 36%, което е със 7 на сто по-малко от това в периода точно преди президентските избори през 2016 г. ", "date": "2018.11.13", "title": "Хилъри Клинтън отново ще се пробва за президент, твърди бивш неин съветник"}
{"url": "https://offnews.bg/kultura/teodosij-spasov-i-ivan-shopov-shte-izsviriat-albuma-infusion-na-zhivo-691872.html", "text": "Представянето на дългоочаквания албум \"InFusion\" (\"Вливане\") на джаз иконата Теодосий Спасов и майстора на електронния звук Иван Шопов ще бъде на  (бул. \"Раковски\" 108, София) с концерт, на който музикантите ще изсвирят всички композиции от албума. Като специални гости в събитието ще се включат вокална група Авигея и пианистът Димитър Бодуров, участвали и в записите на албума. Визуалната среда ще е дело на Лора Шопова.Албумът, събрал творчеството на Теодосий Спасов (кавал) и Иван Шопов (програминг и китара) от 2016 г. насам под същото име, съдържа 10 трака. Всички те носят мултижанровия дух на концертите, които двамата музиканти изнасят през последните две години в България и чужбина. Минималистичният джаз, потопен в електронна атмосфера и съчетан с фолклорни елементи, който двамата изпълняват, е претърпял съществена еволюция в студийната версия. Най-значимата новост е, че в записите на всички композиции участват гост-музиканти от няколко континента, всеки от които е институция в света на етно джаза и уърлд музиката.Своя принос за създаването на един истински космополитен и вдъхновен от световното културно многообразие албум дават Ерик Трюфа от Франция (тромпет), Гжех Пьотровски от Полша (саксофон), Мино Синелу от Ню Йорк (перкусии), Рут Майер от Норвегия (вокали), Мерлин Еторе от Канада (перкусии), Аса Карсън от Англия (програминг). Българското начало в творбата подчертават Димитър Бодуров (пиано), Иван Андреев (барабани) и група Авигея (вокали).\"InFusion\" вплита в едно различни жанрове и разнообразни музикални традиции. Благодарение на отпечатъка, оставен от международно признатите артисти, които не се страхуват да разчупят собствените си граници и да експериментират, слушателят може с еднаква лекота да се потопи в света на уърлд джаза, да се докосне до съвременната електро фюжън сцена и да се наслади на мултижанрови композиции, които да го изстрелят в различни реалности.На 24 ноември, по време на концерта-промоция, присъстващите ще могат да се сдобият с албума на щанда във фоайето на \"Пространство\" 108 на цена 20 лв. След премиерата той ще бъде наличен и онлайн от www.shop.ivanshopov.com, както и в избрани музикални магазини. Предвидено е и специално меломанско издание на грамофонна плоча, което ще излезе официално на пазара в началото на 2019 г. като за пълното удоволствие на слушателя артистите подготвят 180-грамов бял винил.Билети ранно пиле на цена 20 лв. са налични в магазин \"Яко\" (ул. \"Граф Игнатиев\" 43) и в системата на , НДК, OMV, \"На Тъмно\" и книжарници \"Booktrading\". На мястото на събитието билетите ще бъдат на цена 30 лв.\"InFusion\" траклист: 01. Anticipation / Предусещане (с участието на Димитър Бодуров)02. The Lost Whales / Изгубените китове (с участието на Димитър Бодуров)03. Humility / Смирение (с участието на Димитър Бодуров)04. The Cloud Creator / Създателят на облаци (с участието на Ерик Трюфа, Иван Андреев и Димитър Бодуров)05. Dad’s Portrait / Портретът на татко (с участието на Аса Карсън)06. Infusion / Вливане (с участието на Димитър Бодуров)07. I Fly Forward / Летя нататък (с участието на Мерлин Еторе)08. Silent Song / Мълчана песен (с участието на Рут Майер)09. The Technique of Ecstasy / Техника на екстаза (с участието на Мину Синелу)10. We’ll Stay In Touch / Пак ще се чуем ( с участието на Иван Андреев и Авигея)", "date": "2018.11.13", "title": "Теодосий Спасов и Иван Шопов ще изсвирят албума InFusion на живо на 24 ноември"}
{"url": "https://offnews.bg/sviat/rumania-se-e-otkazala-ot-reformite-v-sadebnata-sistema-obiavi-ek-691875.html", "text": "Румъния се е \"оттеглила\" от реформите в съдебната система, обяви Европейската комисия, която оповести днес редовните доклади по механизма за сътрудничество и проверка за България и Румъния.ЕК настоява Букурещ да възстанови незабавно усилията за борба с корупцията и гарантиране на независимостта на съдебната система, съобщи AFP, цитирана от \"Фокус\".\"Съжалявам, че Румъния не само блокира процеса на реформи, но също така отново отвори и отстъпи назад по въпроси, по които бе постигнат напредък през последните 10 години\", каза заместник-председателят на ЕК Франс Тимерманс.\"От съществено значение е Румъния да се върне веднага в борбата с корупцията и да осигури независимасъдебна власт\", допълни той.", "date": "2018.11.13", "title": "Румъния се е отказала от реформите в съдебната система, обяви ЕК"}
{"url": "https://offnews.bg/obshtestvo/mislite-che-razhdaemostta-shte-preodolee-demografskata-kriza-greshit-691888.html", "text": "Нереалистично е да смятаме, че раждаемостта може да подобри нерадостната демографска картина. При най-оптимистичния вариант след 20 г. населението на България ще бъде 6 750 000 души, а при най-песимистичния - 5 860 000, изчисли екип от Института за изследване на населението и човека при Българската академия. Учените от департамента му „Демография“ днес представиха акценти от изследването си, възложено им от правителството.Техният съвет е усилията на държавниците ни да се насочат към връщането на напусналите България сънародници, защото именно те могат да окажат значително влияние върху демографията у нас. И още: да се инвестира в развиването на високоефективни професии, каквито да свързаните с високите технологии, вместо държавата да обявява, че туризмът или земеделието са ѝ приоритет. Защо да се насочим към високоефективните професии? Защото в бъдеще малко трудоспособни ще трябва да изкарват парите за много пенсионери, разясняват учените.И все пак, има и мерки, свързани с раждаемостта, семейството и пенсионерите, които биха могли да подобрят картината и след 20 г. страната ни да е изпълнила най-оптимистичния сценарий.ЗаплащанеСега заплатите у нас са много по-ниски от тези в ЕС. Разликата е около 6 пъти и на фона на свободното движение в ЕС, България очевидно губи най-квалифицираната си работна ръка.Освен това страната има много „спящ“ потенциал, а именно хората, които не работят и не желаят да работят – 1/3 от трудоспособното население е извън пазара, показват данните. От тях 80% не искат да се включат в него.Държавата да насърчи инвестиционната активност, предлага БАН. Например като връща на общините частта от платените ДДС и корпоративен данък от фирмите на техните територии, а парите да позволят на местните власти да реализират инвестиционни проекти с по-голям размах, да подобрят инфраструктурата си и т.н.Качеството на работната сила у нас е по-високо от качеството на предлаганите работни места, констатират от БАН. Казано по-просто: увеличаването на заплатите и навременното им изплащане биха свили дела на гурбетчиите.По-прецизно насочени социални помощи – към намаляване на огромните неравенства и реална подкрепа за уязвимите – също би дала резултат, както и осигуряването на социална защита на младите специалисти.И когато говорим за млади специалисти – крайно време е страната да въведе адекватен минимален доход, семейно подоходно облагане и необлагаем минимум – смятат учените.С цел повишаване качеството на човешкия капитал, е добре държавата да насърчава образованието и обучението, включително на възрастните и особено на тези с ниско образование. А те, според БАН, са били около 1 милион души към 2017 г.Семейни политикиБезплатни: учебници (каквито сега има до седми клас вкл.), лекарства, храна в училище, прегледи за проследяване на бременността, извънкласни занимания по спорт, изкуства и чужди езици – всичко това насърчава хората у нас да създават семейства и деца, смятат от БАН.Предложените от тях мерки в тази област не се изчерпват с това: време е за увеличение на надбавките за раждане на дете и раждане на още едно в семейството, а също и за създаване на условия, при които майките могат да работят с гъвкаво или намалено работно време, както и за подсигуряване на достатъчно места в яслите и детските градини.В тази връзка, въвеждането на системата „парите следват детето“ например би била от помощ за родителите – ако те не могат да запишат детето, защото няма място, но, за сметка на това, получават парите, за да подсигурят алтернативна услуга (напр. гледачка у дома, родителски кооператив, дневен център за почасови услуги), картината ще е съвсем различна.За да имат доверие на детегледачките, държавата трябва да се погрижи за обучението им и лицензирането им – смятат от БАН, за които не е останал незабелязан проблемът с некачествената грижа в детските заведения заради недостатъчния персонал и които предлагат за това също да се помисли.Друга мярка в помощ на родителите е да им се разреши да ползват платения си отпуск за отглеждане на малко дете не когато държавата иска, а когато те решат до навършването му на 8 годинки.Нещо, на което майки, които държат и на кариерата си, биха се зарадвали е ако работодателят не „пропуска“ да им предлага и възможности за повишаване на квалификация и през периода, в който отглеждат детето си у дома.Стареене, смъртност, качество на животНай-резкият спад на броя работещи у нас ще се случи към 2035 година, прогнозира БАН. Дотогава мерките, с които държавата реши да „спаси положението“, трябва да са заработили. В противен случай не ни чакат добри дни, предупреждават те.Ето тук е мястото за ориентиране на държавните приоритети към развиването на високопроизводителни, високоефективни отрасли. Казано по-просто: ако държавата инвестира във високите технологии, в бъдеще малко хора в активна възраст ще могат да изкарват прехраната, пенсиите на мнозина над 65 г. Технологиите, освен това, могат да облекчат значително живота на възрастните – ако отсега ги развием в тази посока.Противно на тяхната логика, наскоро правителството обяви туризма за приоритет. По този въпрос дори спазващите добрия тон учени днес заявиха, че „това трябва да се промени коренно и да се търси стимулиране на други отрасли“. Защо например правителството да не стимулира стартъп компании? Те не са напълно доволни и от списъка на Министерството на образованието с приоритетни за икономиката ни специалности, в които се инвестира допълнително. Според тях идеята като цяло е добра, но в него трябва да попаднат други специалности, ключови за една високотехнологична икономика. Повече наука, повече предприемачество и обслужване нуждите на възрастните – така биха формирали списъка те с оглед бъдещето ни.Миграции и национална идентичностДоц. Д-р Спас Ташев от Института твърди, че най-големите ни загуби са на хора между 20 и 30 години, като търпим такива и във възрастта 15-20 г., както и до 35 г.„Губим населението с най-голям трудов потенциал“, резюмира той.А какви мерки предлага той и екипа му?Ако погледнем вътрешната миграция (обезлюдяването на малки населени места за сметка на няколко големи центъра – включително София, Пловдив, Бургас и др.) – е необходимо държавата да насърчи повишаването на жизнения стандарт в малките населени места. Да им осигури пътища, устойчива работа на място, така че хората да не са принудени да напуснат родния дом, само и само да не гладуват.При външната миграция адекватните решения биха били по-различни. Например признаване на придобитото в чужбина образование на завръщащите се българи и заселилите се у нас чужденци. Реализиране на специални програми за интеграция също не биха били излишни. Например може да се създадат регионални центрове за интеграция, които да съдействат и за намиране на работа.Българите в чужбина сега са най-големият инвеститор – признава и статистиката и отчита БАН. Те трябва да бъдат привлечени, но не по-малко внимание е добре да се обърне и на историческите български общности зад граница, съветват учените. Признават, че сега няма особено големи нагласи у тях да се заселват у нас. По-скоро искат „паспорт за ЕС“, не за да живеят в България – данните сочат, че само 5% от получилите българско гражданство са се установили у нас. Останалите 95%, които „не знаем къде са“, са потенциал – съвсем не малък, убедени са учените.В рамките на проекта \"Мерки за преодоляване на демографската криза в Република България\" от БАН са предложили 10 пакета с общо 109 мерки. Те ще бъдат представени детайлно на конференция в София утре.", "date": "2018.11.13", "title": "Мислите, че раждаемостта ще преодолее демографската криза? Грешите! БАН описа в 109 точки как да стане това"}
{"url": "https://offnews.bg/politika/sdruzhenieto-na-obshtinite-iska-sreshta-s-prezidenta-i-po-visok-danak-691862.html", "text": "Искаме среща с президента Румен Радев, за да му обясним защо се е стигнало до промените в данъка на автомобилите, заяви председателят на УС на Националното сдружение на общините в Република България (НСОРБ) и кмет на Велико Търново инж. Даниел Панов. Манипулира се с данъка на автомобилите, още през 2015 г. общото събрание на НСОРБ гласува Законът за местни данъци и такси да бъде изцяло нов Успяхме да променим някои неща в закона, като едно от тях беше за данъка на автомобилите. Това е една от мерките, които ЕС прилага най-вече за чистотата на въздуха, каза още Панов. С тази мярка не се вдига толкова драстично данъка на автомобилите - това ще стане с от 5 до 10 лв. на година, обясни Панов, цитиран от Фокус.Той посочи, че общинските съвети трябва да определят данъка в диапазони, съгласно закона, като до 31 януари те трябва да излязат с предложения и решения как да бъде променен този данък. Обръщаме се към мнозинството да не се огъва под натиск и да приеме промените в закона за данъка на автомобилите, каза кметът на Карлово Емил Кабаиванов(СДС). Нека да потвърдят тези промени, за да можем да провеждаме спокойно своята данъчна политика и догодина, допълни той.", "date": "2018.11.13", "title": "Сдружението на общините иска среща с президента и по-висок данък за стари коли"}
{"url": "https://offnews.bg/politika/kritikite-za-medijnata-sreda-v-doklada-na-ek-ne-sa-kritiki-kam-pravite-691881.html", "text": "Вицепремиерът Екатерина Захариева определи излезлия днес доклад на Европейската комисия за България като позитивен и обективен, но посочи, че работата по препоръките на ЕК продължава. За критиките на ЕК за медийната среда у нас и конкретно медийните атаки към съдии Захариева посочи, че не ги приема като критики към правителството.Констатацията за влошаване на медийната среда у нас не е предмет на доклада, каза Захариева и допълни, че я разглежда като призив. \"Становището ни е, че наистина съдебната система и полицията, аз така разбирам призива, трябва е да бъдат оставени да си вършат работата спокойно. Българското правителство няма как да оказва влияние, защото това ще бъде цензура, никога не сме си го позволявали, на българските медии. Ще цитирам, нашият премиер е казвал, че това е отговорност на самите медии, включително и за това да се въздържат от автоцензура\", подчерта Захариева.\"Искам да благодаря на ЕК и комисарите, които са работили по този доклад. Считам, че той наистина отразява обективно стремежа на всички институции, отговорни са провеждане на реформа в правосъдната система, с цел българските граждани да имат обективно правосъдие\", коментира Захариева.Тя посочи, че според доклада в последната година България е продължила усилията си да изпълни препоръките на ЕК, като според Комисията някои от тях са вече изпълнени - независимост на съдебната власт, правната рамка и организираната престъпност, а за останалите три мониторингът продължава, но в тях е постигнат напредък.Захариева обясни, че три от показателите са временно затворени, но се говори за временно затваряне, защото за окончателно трябва да има окончателно затваряне на целия механизъм. Вицепремиерът посочи, че работата по препоръките на ЕК не е спирала и позитивният доклад не успокоява, а мотивира за продължаване със същото темпо на съдебната реформа. По всички препоръки имаме много ясен план – работим по тях и ако трябва да се актуализира, то това ще се направи. Докладът показва, че имаме законовата база и органите са извършили правилните реформи. Има не лоши резултати и по разследването на корупцията. Нека да направим така всички заедно, че следващата година този механизъм да приключи, коментира Захариева. \"Всяка година този доклад се интерпретира и се използва и за политически цели. Но ми се иска вместо да го използваме да се обвиняваме кой какво е свършил, и кой какво – не, да видим като държава какво се направили и да се обединим заедно – включително и президентската институция, за да може българските граждани да ни имат доверие. Докладът е положителен, така че който и както да го интерпретира, българските граждани са интелигентни и могат да четат\", посочи Захариева в отговор на журналистически въпрос.Министърът на правосъдието Цецка Цачева също определи доклада като положителен, като посочи, че по трите показателя, по които наблюдението продължава, е постигнат значителен напредък и препоръките са близо до изпълнение. „ЕК отбелязва, че новият състав на ВСС се е установил в управленската си роля в дух на професионализъм и добро сътрудничество. Оценено е и засилването на районните инспекторати и предотвратяване на корупцията в областта на обществените поръчки“, посочи Цачева. Вътрешният министър Младен Маринов коментира дадената в доклада оценка за борбата с организираната престъпност. Той посочи, че приема положителната оценка като обективна и като резултат на положените през годините усилия и взаимодействието с международните служби. Маринов заяви, че МВР е направило стъпки за укрепване на капацитета на ГДБОП, в това число през последната година е укрепен капацитетът за борба с корупцията и прането на пари, както и по отношение на киберсигурността. \"В международен план службата работи изключително добре, ползва се с доверие от всички партньорски служби и по тази причина ефективно противодейства на организираната престъпност\", посочи той.", "date": "2018.11.13", "title": "Критиките за медийната среда в доклада на ЕК не са критики към правителството, обяви Захариева"}
{"url": "https://offnews.bg/politika/ninova-bsp-vnasia-iskaniata-na-protestirashtite-v-parlamenta-691865.html", "text": "Проблемите, които хората поставят на протестите, имат решение. Има място и начин те да бъдат решени - в Народното събрание и чрез законите. Предприехме действия тези искания да намерят своето решение в парламента. Това каза председателят на НС на БСП Корнелия Нинова на пресконференция в централата на партията. Тя припомни, че левицата вече втори месец внася тези искания под формата на законодателни промени, а управляващите ги отхвърлят.\"Ние ще ги внесем отново, днес. Между първо и второ четене на бюджета ще внесем искане да се промени решението на мнозинството, взето миналата седмица, за облагане на старите коли с данък и да отпадне текстът, който те приеха в Закона за корпоративното подоходно облагане. Настояваме МС да оттегли законопроекта си за екотакса на дрехи и обувки втора употреба\", каза още лидерът на левицата.Корнелия Нинова добави, че БСП продължава да настоява да се намали ДДС на хляба и лекарствата, да се дадат 6400 лв. на младите семейства за второ дете, да се преизчислят пенсиите. Тя каза още, че прави впечатление, че исканията на хората са обединени от нещо по-голямо - смяна на модела на управление, за което левицата призовава от месеци.\"Тези протести не са само социални, те са и на средната класа, която иска промяна в икономиката и мястото на държавата в нея; промяна на здравния модел, където се наливат пари, а здравеопазването става все по-скъпо; промяна на модела на образование. Това е протест срещу неравенствата, защото с всички политики, провеждани до тук, те не се решават, а се задълбочават\", заяви още лидерът на левицата.\"Управляващите не ни чуха толкова време в парламента и сега трябва да чуят гласа на хората. Но, не по начина, по който г-н Цветанов го е чул и коментира сутринта\", каза още Корнелия Нинова. Тя добави, че днес той е объркал световния и европейски ред, устоите на българската държава и е стигнал до местната власт. Нинова обясни, че Пактът за миграция не се е гласувал в Брюксел, от Европейския парламент, а в Ню Йорк и там е гласувал представителят на българското правителство. \"Евродепутатите на БСП не са гласували за Пакта за Миграция, защото той не се гласува в Брюксел, каза още Нинова. Тя коментира, че Цветанов отново си е позволил да оспори конституционния ред в държавата, като е казал, че при служебен кабинет се управлява еднолично и непрозрачно.\"Той се прехвърли и към местната власт, като обясни, че нашите кметове стоят зад протестите в страната. Интересно е, как кметовете ни от Асеновград, Брегово, Тунджа, Гоце Делчев, Правец, Арчар и Хърлец организираха протестите във Варна, София и Пловдив\", припомни лидерът на левицата. Тя попита - защо са им тогава Фандъкова, Николов и Портних. \"Да си ги оттеглят, след като ние можем с кметовете от Хърлец и Изворище да направим протестите, каквито ги видяхте в големите градове на страната. Благодаря, това е сериозно признание за нашата сила и силата на нашите кметове\", каза още Нинова.Тя призова управляващите да се вземат в ръце в тази ситуация, в която имат и тежки проблеми в коалицията. \"С патриотите имат проблеми и разправии, вътре помежду им също. Менда Стоянова вкарва един закон, Бойко Борисов го изкарва. Екатерина Захариева каза, че подкрепя Пакта за миграция, Бойко Борисов казва, че не го подкрепя. Нека не търсят проблема там, където го няма и да се вземат в ръце\", каза още Корнелия Нинова.", "date": "2018.11.13", "title": "Нинова: БСП внася исканията на протестиращите в парламента"}
{"url": "https://offnews.bg/futbol/barselona-zabravi-kakvo-e-suha-mrezha-691866.html", "text": "Тревожна тенденция се наблюдава в играта на Барселона в защита през настоящия сезон в Примера дивисион.Каталунците не знаят какво е \"суха\" мрежа в последните си десет двубоя от шампионата, като са допуснали общо 18 гола. Пропускливостта в отбраната се компенсира със силната атака, отбелязала 30 гола.Барса води в първенството, но слабостите в отбрана могат да се окажат фатални, като това най-добре се видя в последния шампионатен двубой срещу Бетис на \"Камп Ноу\", загубен с 3:4.Ето и последните десет срещи на Барса:Барселона - Уеска 8:2Реал Сосиедад - Барселона 1:2Барселона - Жирона 2:2Леганес - Барселона 2:1Барселона - Атлетик Билбао 1:1Валенсия - Барселона 1:1Барселона - Севиля 4:2Барселона - Реал Мадрид 5:1Райо Валекано - Барселона 2:3Барселона - Бетис 3:4", "date": "2018.11.13", "title": "Барселона забрави какво е \"суха\" мрежа"}
{"url": "https://offnews.bg/sviat/gruevski-obiavi-che-e-izbiagal-v-ungaria-makedonskoto-mvr-go-oprover-691868.html", "text": "Бившият македонски премиер Никола Груевски е избягал в Унгария, за да не влезе в затвора. Това съобщи самият той във Фейсбук.Груевски беше осъден на 2 години затвор по делото за злоупотреба със служебно положение \"Танк\". Делото е за покупка на луксозен правителствен мерцедес за 600 хиляди евро.В неделя съдът отхвърли последната жалба на защитата му и присъдата трябваше да влезе в сила.Груевски обаче изчезна, според македонски медии още в петък, като вчера беше обявен за общодържавно издирване.Бившият македонски премиер обяви днес, че е заминал за Будапеща и е потърсил политическо убежище в Унгария, защото е получил заплахи за живота си.\"През последните няколко дни получих безкрайно много заплахи за живота ми. В момента се намирам в Будапеща и тук потърсих политическо убежище от унгарските власти. Винаги ще остана верен на каузата на Македония и никога няма да отстъпя от нея\", написа Груевски, цитиран от БГНЕС.Македонското министерство на вътрешните работи обаче опроверга информацията, като обяви, че Груевски не е преминал границата на Македония през нито един от граничните пунктове, съобщи скопската медия Press 24, цитирана от \"Фокус\". Полицията обяви, че проверява съобщението, публикувано на Фейсбук страницата на Груевски.Никола Груевски управлява еднолично Македония в продължение на 10 години - до януари 2016 година. Той бе принуден да подаде оставка след масови протести и разкритията за тежки корупционни схеми, натиск върху съдебната система и тотален контрол над медиите.", "date": "2018.11.13", "title": "Груевски обяви, че е избягал в Унгария, македонското МВР го опроверга (обновена)"}
{"url": "https://offnews.bg/obshtestvo/forum-digital-transformation-b2b-connect-shte-diskutira-tehniki-za-opt-691869.html", "text": "Форум “Digital Transformation b2b connect” ще дискутира ключовите техники за оптимизиране на бизнес процесите и успешна дигитална промяна. Форумът ще се проведе на 29 ноември в София. Дигиталната трансформация е многостранен процес, който може да ни донесе ползи за бизнеса за подобряване на обслужването и създаване на уникално потребителско изживяване; оптимизиране на бизнес процесите, повишаване на ефективността на работа и подобряване на процеса на вземане на решения; реновиране на продуктите и услугите, създаване на нови такива и въвеждане на иновации. Неслучайно и проучванията показват, че компаниите, които извървят пътя на дигиталната трансформация, са с 26% по-печеливши, а пазарната им оценка – с 12% по-висока от средното за бранша им.Как реагира малкият и среден бизнес на изискванията на пазара, какви са стъпките, които трябва да предприеме за дигитализирането си, кои са основните услуги, от които може да се възползва, и какви са нагласите на хората са част от въпросите, които ще се дискутират на Digital Transformation B2B connect форум.Във фокуса на форума ще бъдат още темите: защо е важна за бизнеса дигиталната трансформация, какво точно означава, как може да бъде осъществен този процес и какви са проблемите, свързани с него; дигиталната реалност с поглед в бъдещето 2020“– данни, тенденции и анализ, Шакир Ахмедов, член на IAB България; ролята на бизнес модела в дигиталната трансформация; дигитални бранд комуникации; B2B интергрирани маркетинг комуникации; мобилните приложения в В2В индустрията; тенденции и добри практики в дигитализацията при отделните сектори (банки, retail и др.). В края на събитието ще се проведат и практически уъркшопи.Форумът е част от поредицата за успешни практики в различни бизнес сектори MySuccess.bg на сп. ENTERPRISE.Повече информация за форума можете да намерите .", "date": "2018.11.13", "title": "Форум Digital Transformation b2b connect ще дискутира техники за оптимизиране на бизнес процесите"}
{"url": "https://offnews.bg/sviat/bi-bi-si-irlandia-zapochna-razsledvane-na-nlo-nad-bregovete-si-video-691864.html", "text": "Ирландските авиационни власти разследват появата на ярки светлини и неидентифицирани летящи обекти (НЛО) в близост до югозападния бряг на Ирландия, предаде Би Би Си.Появата е регистрирана в 6:47 ч сутринта на 9 ноември от пилот на \"Бритиш еъруейс\", който се е свързал с въздушния контрол в град Шанън, Ирландия, с въпрос дали в района се провеждат военни учения. Пилотът споделил, че е забелязал много бързо движещ се обект. Отговорът бил, че учения няма.Подалият сигнал пилот летял от Монреал, Канада, до летище Хийтроу, Лондон. Докладвал е за \"много ярка светлина\" и изникнал отляво на самолета обект, който рязко завил на север. Не изглеждало обектът да търси сблъсък.Друг пилот от компанията \"Върджин\" е докладвал същото явление. Той изказал предположение, че може би става въпрос за метеорит или друг навлизащ в атмосферата обект. Летецът описва \"серия от светещи обекти, движещи се по еднаква траектория\" и \"две ярки светлини\".Друг пилот описва скоростта на движение на светещите точки като \"астрономическа\", добавя Би Би Си. Говорителят на летището в Шанън обяви, че тече разследване.", "date": "2018.11.13", "title": "Би Би Си: Ирландия започна разследване на НЛО над бреговете си (видео)"}
{"url": "https://offnews.bg/offtopic/evala-na-takviz-veliki-balgari-edna-mnogo-ostroumna-fejsbuk-kampania-691870.html", "text": "През последните дни една много остроумна фейсбук кампания лавинообразно набира скорост в социалната мрежа. Тя иронизира хората, които се доверяват лековерно и споделят фалшиви новини, особено ако те гъделичкат патриотичните им чувства.В кампанията се споделят снимки на \"достойни българи\", за които уж няма да чуете от медиите - сърдечният хирург Иван Николаев от Трън, доброволката от приюта за кучета Мила Келифарева, медицинската сестра Куна Карагьозова, завърналата се в България проф. Сашка Ганева от Сливница, напуснала НАСА, за да се върне да помага на Родината, доц. д-р Иван Синев, който отказал работа в ЦЕРН, за да работи в БАН за 20 000 пъти по-малко пари. Всеки ден кампанията \"ражда\" все нови и нови радетели за българщината, но...Всъщност всички тези хора не са нашенци, а световно известни порно актьори. Това не пречи снимките им да се споделят лавинообразно както от подведени наивници, така и от хора, които откровено се подиграват на ширещия се псевдо патриотизъм у нас.Насладете им се:", "date": "2018.11.13", "title": "Евала на таквиз велики българи: Една много остроумна фейсбук кампания"}
{"url": "https://offnews.bg/112/strelochnik-zagina-pri-intcident-na-starata-zhp-gara-vav-varna-691867.html", "text": "58-годишен мъж е загинал при инцидент в района на старата жп гара във Варна, съобщиха от Областната дирекция на МВР. Според първоначалната информация инцидентът е станал около 11.30 часа на жп релсите в района по време на работа.Изясняват се причините и обстоятелствата, довели до произшествието.Загиналият е работил като стрелочник-маневрист. Той е разкачил локомотив от два вагона, които излизали от ремонтното депо.Последвал удар, при който мъжът е паднал и е загинал.На мястото на инцидента е извършен оглед от следовател от Окръжния следствен отдел при Окръжната прокуратура във Варна. ", "date": "2018.11.13", "title": "Стрелочник загина при инцидент на старата жп гара във Варна"}
{"url": "https://offnews.bg/ikonomika/bnb-tarsi-dvama-studenti-i-edin-doktorant-na-koito-da-otpusne-stipend-691852.html", "text": "Българската народна банка обяви ежегодния си конкурс за стипендианти за 2019 г.Отпускат се три стипендии: две по 600 лева месечно (за студенти в магистърска степен) и една по 800 лв. месечно (за докторанти). И трите се изплащат в продължение на 9 месеца.Изискванията към кандидатите са: да са български граждани; да са студенти в магистърска степен  или докторанти по подходяща за работа в БНБ специалност в акредитирано висше училище или академичен институт в страната или чужбина.Не са допустими кандидатури на служители на БНБ, на роднини по права линия, съпрузи, роднини по съребрена линия до четвърта степен или роднини по сватовство до втора степен и да не са във фактическо съжителство с членове на Комисията за подбор и работа със стипендианти на БНБ или с членове на Управителния съвет на БНБ.Нямат право да кандидатстват и бивши стипендианти на БНБ, освен ако не са получавали такава като студенти магистри, а сега кандидатстват като докторанти.Необходимо е желаещите да подадат:1. Мотивационно писмо;2. Автобиография ();3. За студентите-магистри - документи от университетската администрация за записан семестър за ОКС „магистър” за текущата година и диплома за завършена степен „професионален бакалавър“ или степен \"бакалавър\" за студентите-магистри с придобита степен „професионален бакалавър“ или степен „бакалавър”; или документ за завършени шест семестъра и за успех от следването до момента (уверение, академична справка) за студентите-магистри без придобита степен „професионален бакалавър” или степен „бакалавър”.4. За докторантите - документ, удостоверяващ зачисляването в програма за придобиване на ОНС „доктор”;5. Есе в обем до 5 стандартни страници на български или на английски език по следните теми: \"Перспективите пред свободната търговия\" (за студентите в магистърска степен); \"Защо равновесният лихвен процент е важен за централните банки?\" (за докторантите).6. Декларация по образец;7. Съгласие за обработване на лични данни по образец.Кандидатите трябва да подадат документите си в pdf формат до 10 декември на e-mail:  или с препоръчано писмо на адрес: БНБ, пл. „Княз Александър І” №1, 1000 София, относно: „Конкурса за стипендианти на БНБ”. Те могат да ги занесат и на място, в сектор \"Информация\" в паричния салон на БНБ, от 8:30 до 15:45 ч. в работни дни.Ежегодните стипендии са учредени от Управителния съвет на БНБ през 2004 г. по случай 125-годишнината на БНБ. Оттогава досега 24 души са били стипендианти на БНБ.", "date": "2018.11.13", "title": "БНБ търси двама студенти и един докторант, на които да отпусне стипендии: ето условията"}
{"url": "https://offnews.bg/leka-atletika/ivet-lalova-prigotvi-liubimata-si-zakuska-v-kampaniata-otkrito-za-dia-691846.html", "text": "Всеки път, когато мога, промотирам ползите от спорта и здравословното хранене. Това ме накара и да се включа в кампанията „Открито за диабета“, заяви пред БГНЕС именитата ни спринтьорка Ивет Лалова.В столично заведение тя приготви любимата си закуска, подходяща както за балансиран начин на живот, така и за хора с диабет. За четвърта поредна година тя е лице на кампанията. Менюто включваше бъркани яйца с гарнитура от маслини и моркови.„Като лице на спорта през последните години, много държа и на детския спорт и неговото развитие. Надявам се с тези инициативи да съм пример за подрастващите“, отбеляза спортистката. Препоръката на Ивет към ресторантьорите е да обърнат внимание и да включат стойностите на въглехидратите и протеин в менютата към съответните храни.Това ще е от полза за хората с диабет, за да знаят какво консумират. В последните години имаме идентични препоръки както към хората които имат захарен диабет, така и към тези, които следват балансиран начин на живот, коментира диетологът д-р Мария Николова.„Дневният прием трябва да бъде за сметка на въглехидрати, шоколадови изделия и газирани напитки. Трябва да включваме повече бобени храни за сметка на месото. Мазнините да са повече от растителен произход, да се ограничават наситените мазнини, трансмазнини. Дневният режим трябва да включва повече плодове и зеленчуци. Закуската е най-важното хранене за деня, а вечерята трябва да е в минимални количества“, препоръча диетологът.На 14 ноември е Световният ден на диабет. Кампанията “Открито за диабета“, организирана от фармацевтичната компания Sanofi България, цели превенция, ранно диагностициране на диабета и правилното контролиране на заболяването. Всяка година кампанията има различен фокус, но крайната цел е една – превенция и ранна диагностика.Проучванията показват, че достатъчната физическа активност и балансираният хранителен режим намаляват риска за появата на диабет тип 2. Всеки от нас може да направи своята успешна крачка срещу диабета, осигурявайки в дневното си меню елементите от различните хранителни групи – протеини, млечни продукти, въглехидрати, плодове и зеленчуци и намалявайки приема на храни, съдържащи мазнини и захар,категорични са инициаторите на кампанията. ", "date": "2018.11.13", "title": "Ивет Лалова приготви любимата си закуска в кампанията \"Открито за диабета\""}
{"url": "https://offnews.bg/zdrave/lekari-ot-vma-shte-izmervat-bezplatno-kravna-zahar-691859.html", "text": "На 14 ноември – Световен ден за борба с диабета, от 09.00 до 14.00 часа, във фоайето на поликлиниката на ВМА лекари от Клиника по ендокринология и болести на обмяната ще извършват безплатно измерване на кръвна захар и холестерол.Всеки желаещ да получи консултация със специалистите може да го направи без предварително записване.Световният ден за борба с диабета се отбелязва всяка година на 14 ноември по решение на Международната диабетна федерация и Световната здравна организация в отговор на нарастващата тревога за бъдещето на милионите хора, страдащи от заболяването.Това е поредната инициатива на ендокринолозите от ВМА с цел превенция и ранно откриване на социалнозначимото заболяване.", "date": "2018.11.13", "title": "Лекари от ВМА ще измерват безплатно кръвна захар"}
{"url": "https://offnews.bg/obshtestvo/10-novi-avtobusa-za-vitosha-idvat-drugata-sedmitca-691858.html", "text": "Нови 60 автобуса с двигатели на природен газ ще пристигнат в началото на 2019 г. в София.Автобусите са съчленени 18-метрови от модел MAN Lion’s City G. Те ще бъдат нископодови, със задно разположени двигатели, работещи на сгъстен природен газ (CNG). Двигателите отговарят на Евро 6. Автобусите ще бъдат с климатизация в пътническия салон и кабината на водача, механична рампа за качване на колички за трудноподвижни лица и майки с детски колички, със система за накланяне на автобуса на спирки и със звуков и светлинен сигнал при затваряне на вратите. Бутилките за газ ще са от композитни материали, съобразени с последните европейски изисквания.За закупуването на автобусите беше сключена лизингова сделка между Столична община и Сожелиз България ЕООД. Търгът е спечелен от дъщерното дружество на Сосиете Женерал Експресбанк, в партньорство с MVB Truck&Bus Bulgaria (официален представител на MAN Truck & Bus AG) и е с 8-годишен период на финансиране. Сумата на лизинговия договор възлиза на над 40 млн. лева. Важна част от договора са гаранционното и сервизно обслужване на автобусите.MVB Truck&Bus Bulgaria има вече спечелен търг за автобуси за Столичен Автотранспорт и обслужват доставените по предходната обществена поръчка 126 бр. съчленени газови автобуса. В началото на другата седмица в София пристигнат 10-те автобуса, които ще обслужват линиите до Витоша. Те са Мерцедес, като заради планинския терен са с ръчна скоростна кутия, на дизел и екостандарт ЕВРО5. Освен това автобусите са полутуристически и с багажници, което позволява по-лесното пренасяне на ски, шейни и др. С тях заменяме 27-годишни автобуси, които в момента обслужват линиите. ", "date": "2018.11.13", "title": "10 нови автобуса за Витоша идват другата седмица"}
{"url": "https://offnews.bg/medii/targovetc-na-falshivi-novini-v-kosovo-razkazva-kak-se-prehranva-691850.html", "text": "Търговец на фалшиви новини в Косово разказа пред Би Би Си как печели прехраната си.Криейки лицето и самоличността си, той хвърля светлина върху способите, с които се водят кампаниите за борба за влияние и информационната война в региона.Хора като него рядко се интересуват от идеята и каузата зад фалшивата новина. Те виждат в нея най-вече възможност да припечелят пари.Само преди година същата индустрия бълва новини като \"Фризьор на кучето рита животно в ребрата и остава ненаказан\" или \"Момче се събуди след 12 години в кома и прошепна тъмна тайна на родителите си\". Източник тогава разказва на журналиста, че от това печели над 500 паунда месечно. Много повече, отколкото би му донесла всяка порядъчна професия в родината му. Целта на автора е да покаже дали сега, година по-късно, усилията на технологичните гиганти като фейсбук в борбата с фалшивите новини дават резултат. Повлиян ли е бизнесът с кликбейтове и как?През 2018 г. Фейсбук удвоява екипа си по сигурността и затваря много групи, които споделят фалшиви новини. Оказва се, че ефектът е видим, макар и не стопроцентов. Били са затворени много страници. Анонимният търговец на фалшиви истории разказва пред Би Би Си, че сега изкарва около 100 евро на ден, сравнени с 600 евро година по-рано. Финансовият ефект е видим, а може би спада и политическият. Сега се търгуват по-скоро истории за известни личности, инциденти с популярни футболисти или зрелищни секс случки.Въпреки че вече не е толкова доходоносна, \"професията\" все още е твърде популярна в Косово. Около 40 процента от младите хора в страната се занимават с това, хиляди хора, казва търговец пред Би Би Си. Прищина е истински хъб за фалшиви новини.Сто евро на ден могат да променят коренно живота на човек в страната. Особено на такъв, който преди това е изкарвал по 7 евро като сервитьор.Оказва се, че съществува мрежа от затворени групи с няколкостотин до няколко хиляди потребители. Влизането в групите става само с покана. Фалшивите новини не само се разпространяват там, те се и търгуват между търговците - предлагат се наедно фалшиви профили, лайкове, аудитория. Има дори оферти за \"стартов пакет\" - включва няколко фейсбук страници и сайтове за монетизиране на активността. Дезинформацията си намира удобна пазарна ниша. В нея има тясна специализация - едни се фокусират върху разработването и увеличаването на страниците, други върху съдържанието, трети - върху заобикалянето на правилата на социалната мрежа.\"Износът\" обикновено е предназначен за западния пазар. Най-често произведените фалшиви новини не носят никакъв смисъл за създателите си, нито помагат с нещо на консуматорите си. Смисълът им е, че осигуряват прехрана на много хора по света. Най-често всичко е... просто бизнес.", "date": "2018.11.13", "title": "Търговец на фалшиви новини в Косово разказва как се прехранва"}
{"url": "https://offnews.bg/kultura/lolova-chete-laleva-velikata-tatiana-lolova-predstavia-debiutnia-r-691856.html", "text": "На 15 ноември 2018 г. (четвъртък) от 19,00 часа в „Кино Култура“ ще се проведе дългоочакваното събитие „Лолова чете Лалева“. Любимата българска актриса Татяна Лолова представя първия роман на популярната поетеса, сценарист и продуцент Мария Лалева. \"Живот в скалите\" е една от литературните сензации на тази година. Георги Тошев я нарича \"различна, многопластова и емоционална; откровена и вълнуваща\". Не е изненадващо, че романът печели хиляди последователи и се радва на безпрецедентен интерес в социалните мрежи още преди да е издаден.Лолова и Лалева се срещат случайно. \"Когато през лятото ме запознаха с нея и тя грабна стихосбирката от ръцете ми и прочете „Не съм ви ближна“ пред стъпалата на читалището в Царево, се почувствах най-голямата късметлийка под това небе. Не съм и мечтала, че ще дойде ден точно тази голяма жена и актриса да чете мои стихове и текстове пред публика\", споделя Мария Лалева. Освен в София, двете талантливи дами ще представят откъси от романа \"Живот в скалите\" и стихосбирките „Личен архив“ и „Не съм ви ближна“ и в Германия. Драматичната история за неизлечимо болна млада жена и малкия ѝ син провокира читателя да си задава въпроси, да открива своите лични отговори и да изживее цяла палитра от човешки емоции – от сълзи до смях, от страдание и усещане за загуба до тържество на красотата, любовта и истината. Представяме ви малка част от калейдоскопа на човешки емоции, наречен \"Живот в скалите\":", "date": "2018.11.13", "title": "'Лолова чете Лалева' - великата Татяна Лолова представя дебютния роман на Мария Лалева"}
{"url": "https://offnews.bg/politika/dokladat-na-ek-napredak-ima-monitoringat-prodalzhava-medijnata-sred-691873.html", "text": "Европейската комисия обяви, че България е изпълнила част от  в сферата на правосъдието и вътрешния ред. Изпълнението на други препоръки е в ход, поради което мониторингът ще продължи. Изразява се увереност, че преди края на мандата на настоящата Европейска комисия механизмът за наблюдение ще приключи.За пръв път обаче Еврокомисията изказва загриженост за медийната среда у нас. В доклада се отбелязва значително влошаване в българската медийна среда през последните години, което рискува да ограничи достъпа на гражданите до информация и може да има отрицателно въздействие върху независимостта на съдебната система чрез медийни атаки към съдии.\"В по-широк смисъл, способността на медиите, както и на гражданското общество, да държат управляващите отговорни да се отчитат в плуралистична среда, свободна от натиск, е важен фундамент за постигане на реформите, обхванати от МСП, както и за по-добро управление като цяло\", пише Комисията.В днешния доклад се разглежда напредъкът, отбелязан през последната година и се оценяват положително продължаващите усилия и решимост на България в изпълнението на тези препоръки. Комисията е убедена, че ако задържи настоящата положителна тенденция, страната ще съумее да изпълни всички оставащи препоръки и съответно оставащите показатели. Това ще даде възможност процесът по МСП за България да приключи преди края на мандата на настоящата Комисия — в съответствие с насоката, изразена от председателя Жан-Клод Юнкер в началото на мандата му.През дванадесетте месеца след последния доклад от ноември 2017 г. България продължи да полага усилия за изпълнение на препоръките, отправени в доклада от януари 2017 г., посочва ЕК. Комисията счита, че няколко препоръки вече са изпълнени, а редица други са съвсем близо до етапа на изпълнение. Въз основа на това три от шестте показателя (за независимостта на съдебната власт, законодателната рамка и организираната престъпност) могат да се считат за временно прекратени. От Комисията се изисква наблюдението да продължи, за да се потвърди тази оценка, тъй като в някои случаи действията са в ход.Първият заместник-председател на Комисията Франс Тимерманс заяви: „В доклада се отчита, че България продължава да отбелязва стабилен напредък в изпълнението на окончателните препоръки, които отправихме през януари 2017 г. Тези реформи са необходими за ефективната борба с корупцията и организираната престъпност. Убеден съм, че ако настоящата положителна тенденция продължи и ако напредъкът се запази трайно и необратимо, процесът по МСП за България може да бъде приключен преди края на мандата на настоящата Комисия“.Комисията вярва, че България ще продължи усилията си за реформи и ще бъде в състояние да изпълни всички оставащи препоръки. Тя ще продължи да следи отблизо напредъка и ще направи допълнителна оценка на постигнатите резултати преди края на настоящия си мандат. Комисията очаква, че с това процесът по МСП за България ще бъде приключен. За да постигне тази цел, България се приканва да продължи да следва настоящата положителна тенденция, насочена към изпълнението на всички оставащи препоръки.", "date": "2018.11.13", "title": "Докладът на ЕК: Напредък има, мониторингът продължава, медийната среда се влошава"}
{"url": "https://offnews.bg/drugi/pochitat-boian-petrov-na-14-ite-dni-na-predizvikatelstvata-691860.html", "text": "Програмата на 14-ото издание на фестивала за екстремни спортове и приключения \"Дни на предизвикателствата\" вече е ясна. Той ще се проведе между 3 и 5 декември в аула \"Максима\" на УАСГ.Форумът отново ще събере на едно място спортисти, алпинисти, туристи, еколози, фотографи, пътешественици и всички, за които активностите сред природата са извор на вдъхновение и начин на живот. Събитието се организира от магазини \"Стената\" с подкрепата на инициативата \"София – Европейска столица на спорта 2018\".В Годината на Боян Петров ще бъдат припомнени някои знакови негови представяния на Дните и близки до сърцето му каузи. Това ще се случи в първия ден на фестивала, на 3 декември, понеделник.Специалният гост от Франция Тито Томази ще сподели своя опит на атлет и пътешественик с колело, разбирането си за пътуването като начин на живот, чрез разказа за своите странствания в четирите краища на света - Непал, Кабо Верде, Индонезия, Европа, Южна Америка, Киргизстан. Той ще проведе открита среща на 4 декември от 15:00 часа.На ”Дни на предизвикателствата\" за пореден път ще бъдат премиерните прожекции на някои от филмите от екстремното кино. THE DAWN WALL, разказващ за митичното изкачване на Томи Калдуел по 1000-метровата стена на Ел Кап, ще бъде излъчен на 4 декември от 21:00 часа, прожекцията на биографичния филм за легендарния Крис Бонингтън - Bonnington: The Mountaineer – My life story ще бъде на 3 декември от 20:35 часа, а веднага след него е А Land Shaped By Women – спиращи дъха сърф и сноуборд импресии от Исландия през погледа на две сноуборд дами.Ще се запознаем със смелия мореплавател капитан Дончо Папазов, прочул се с революционни за времето си прекосявания на Черно море и Атлантическия океан. Ще си припомним и успешно завършилото тази есен предизвикателство WIND2WIN: 300 км от Дуранкулак до Резово с уиндсърф на изключителните сърфисти Илияна Стоилова и Йоан Колев, за каузата \"Черно море, свободно от пластмаса\". Срещите с тях ще бъдат във вторник, 4 декември.", "date": "2018.11.13", "title": "Почитат Боян Петров на 14-ите Дни на предизвикателствата"}
{"url": "https://offnews.bg/volejbol/volejbolniat-slavia-vavezhda-vhod-v-borbata-s-futbolnite-huligani-691857.html", "text": "Волейболен клуб Славия въвежда вход от 5 лева за публиката за всички домакински мачове на мъжете и жените в столичната зала „Панайот Пондалов“, съобщиха от клуба пред BGvolleyball.com.Поводът е изключително неприятната постъпка на фенове, които напръскаха със спрей много коли след мача на Славия с Град (Белоградчик) от Висшата лига.\"Първо искам да кажа, че няма нищо вярно в това, че се е пушило и пиело в залата, както твърдят от ВК Град. Има охрана, такива работи не може да се случат“, заяви президентът на Славия Иван Сеферинов.\"Второ - моята кола, тази на сина ми Иван Димитров и други от Славия също бяха напръскани със спрей. Аз също имах много главоболия за нейното изчистване. Това са футболни фенове, не волейболни. Смятам, че грозният акт не е бил предназначен точно за колите на ВК Град, защото иначе и нашите нямаше да пострадат в този инцидент.Просто футболно хулиганство. Затова предприемаме мерки. Въвеждаме вход за волейболните мачове. Следващият път те няма да платят и няма да ги има в залата. Надявам се от тук нататък всичко да е под контрол\", завърши Иван Сеферинов.", "date": "2018.11.13", "title": "Волейболният Славия въвежда вход в борбата с футболните хулигани"}
{"url": "https://offnews.bg/ikonomika/palen-absurd-zhp-garata-v-plovdiv-reklamira-avtobusite-na-karat-s-691837.html", "text": "Абсурдите в родните железници не са един и два, но поредният е наистина впечатляващ. На жп гарата в Пловдив са монтирани огромни електронни табла, рекламиращи автобусните превози на компанията Карат-С по направлението от града под тепетата до София.Така пътниците на БДЖ реално се призовават да не чакат влака, а да се качат на возилата на бизнесмена Миролюб Столарски, който от около месец обслужва линията между двата най-големи града в страната.Автобусите по дестинацията са много повече от влаковете, а автогарата, от която тръгват е до самата гара. Така реално частната компания \"краде\" от намаляващите и без друго пътници на националната жп компания.Върху рекламните дисплеи на Карат-С на гарата е посочена и цената на автобусните билети. А тя е само 9,50 лева, колкото струва и жп билет на редовна цена по дестинацията Пловдив-София. Ако пътувате с първа класа с БДЖ, цената е по-висока от тази в чисто новите автобуси на Столарски. До сегашната абсурдна ситуация се стигна след като през 2013 г. пловдивската жп гара бе дадена на 35-годишна концесия на ДЗЗД \"Железопътна гара – Пловдив\". Случайно или не решението за отдаването на историческата сграда и прилежащите терени бе взето на последното заседание на първото правителство на Бойко Борисов.В сдружението, което стопанисва гарата, влизат автобусната компания на Миролюб Столарски \"Карат-С\" и строителната фирма \"Биад-С\" на бившия председател на Българската камара на строителите Светослав Глосов. В момента Глосов е шеф на Агенция \"Пътна инфраструктура\", а дяловете му в строителната компания сега се държат от Апостол Светославов Глосов и от Диана Светославова Глосова.Според меко казано странните клаузи на концесионния договор от 2013 г., Столарски и Глосов направиха трета автогара до двете съществуващи Юг и Родопи. Срещу изграждането ѝ навремето се обяви община Пловдив, но от министерството на транспорта, управлявано и тогава, и съвсем доскоро от Ивайло Московски, обясниха убедително на местната власт, че няма проблем. Миролюб Столарски развива много успешен автобусен бизнес. Негови автобуси обслужват апетитни линии на столичния градски транспорт. Освен това той е и виден хотелиер. Негов е луксозният спа хотел \"Двореца\" във Велинград, което е любимото място за партийните сбирки на висшите функционери на ГЕРБ. Само преди броени дни вторият човек в партията Цветан Цветанов откри там седмата политическа академия на ГЕРБ Жени.", "date": "2018.11.13", "title": "Пълен абсурд: Жп гарата в Пловдив рекламира автобусите на Карат-С"}
{"url": "https://offnews.bg/sviat/sdelka-za-brekzit-shte-ima-do-48-chasa-obiavi-mej-691844.html", "text": "Обединеното кралство и Европейският съюз почти са постигнали вече сделката за Брекзит и тя може да бъде сключена окончателно в рамките на следващите 24 до 48 часа. Това обяви британският премиер Тереза Мей по радио Би Би Си, цитирана от БТА.\"Сега сме почти на финала\", каза Мей.Според началника на кабинета, който е и заместник на Мей, Дейвид Лидингтън обаче не може да има сделка на всяка цена. Запитан дали казва, че е възможно да има сделка през следващите 24 до 48 часа, той отговори: \"Все пак е възможно, но изобщо не е категорично, мисля, че това обобщава нещата. Предпазлив оптимист съм\".В понеделник Мей обяви, че все още има значителни нерешени проблеми по Брекзит и че двете страни се приближават към \"финалната фаза\" в преговорите.Външният министър Джереми Хънт каза днес, че около 95 процента от споразумението са готови, но оставащите пет процента са трудни и затова не е ясно кога ще приключат преговорите.\"Не мога да отговоря на този въпрос, защото това са преговори, в преговорите има две страни. Още нямаме решение\", каза министър Хънт в Рияд. \"Мисля, че и двете страни са насърчени от факта, че е постигнато толкова много\", каза британският първи дипломат.Компромисният план на Мей, който цели запазване на тесни търговски връзки с ЕС, се посреща със съпротива и от привържениците на Брекзита, и от проевропейците, както и от северноирландската партия, която крепи правителството й, а дори от някои от собствените й министри.До излизането на Великобритания от ЕС остават пет месеца, но преговорите са забавиха заради несъгласие по т.нар. северноирландска \"предпазна клауза\", която да гарантира, че, ако не бъдат договорени навреме новите търговски отношения, няма да има връщане към твърда граница на остров Ирландия.Опитът на Мей да деблокира преговорите, като обмисли продължение на статуквото от преходния период отвъд сега предложената дата в края на декември 2021 г., разгневи както евроскептиците, така и привържениците на ЕС в партията ѝ.Страхове, че предложенията ще са равнозначни на задържане на Великобритания в митническия съюз на ЕС за неопределено време или че Северна Ирландия ще трябва да приеме различни правила и наредби от тези за останалата част на Обединеното кралство, концентрираха противопоставянето срещу сделката на Мей.Днес в Лондон ще се състои важно правителствено заседание по въпроса за Брекзита.", "date": "2018.11.13", "title": "Сделка за Брекзит ще има до 48 часа, обяви Мей"}
{"url": "https://offnews.bg/offtopic/balgarka-bez-meditcinsko-obrazovanie-izrodi-bebe-vav-vlak-v-anglia-691824.html", "text": "52-годишната Марияна Андреева изроди бебе във влак в Англия без да има никакво медицинско образование, предаде британската медия Evening Standard. Влакът на компанията Southeastern е пътувал между Рейнъм и Стратфорд в четвъртък вечерта, когато жената започнала да ражда. \"Помогнах на майката да се съблече и тогава осъзнах, че бебето е на път. Повиках другите пътници да ми помогнат и положихме родилката на пода. Бях много уплашена и стресирана - както и майката\", споделя Андреева пред Evening Standard. С помощта на другите пътници и персонала на транспортната компания, Андреева постлала палто под майката и ѝ казала да напъва. Няколко минути по-късно се появило и момченцето. Андреева, която работи като чистачка, казва, че знаела какво да прави, тъй като самата тя е майка на три деца - Кристиян, Петя и Деница. \"Всичко, което знам за майката, е възрастта ѝ и това, че е родила момченце\", споделя Андреева. \"Искам да се срещна с нея, тъй като бях до нея в най-важния момент в живота ѝ. Искам да съм сигурна, че е добре, и искам да видя момченцето.\"Влакът е бил задържан след пристигането си на гарата в около 21:00 ч., за да се изчака линейката, след което парамедиците закарали майката и сина ѝ в близката болница. И двамата се справят чудесно. ", "date": "2018.11.13", "title": "Българка без медицинско образование изроди бебе във влак в Англия"}
{"url": "https://offnews.bg/ikonomika/kzk-otmeni-kato-nezakonen-targa-za-novi-vlakove-na-bdzh-691831.html", "text": "Комисията за защита на конкуренцията отмени като незаконосъобразна обществената поръчка за доставка на 42 мотрисни влака за БДЖ-Пътнически превози.Решението е по жалбата на германския жп гигант \"Сименс Мобилити\", която е една от трите водещи световни компании, които обжалваха процедурата. Другите са китайската CRRC и чешката \"Шкода\".Търгът с рекорден бюджет от 675 милиона лева бе обявен с Решение № 23/14.08.2018 г. на управителя на „БДЖ-Пътнически Превози“ ЕООД Пламен Пешаров при абсурдни условия. В условията на обществената поръчка бяха записани изисквания за закупуване на морално остарели и бавни влакове и изобщо нямаше включени жп състави за дълги разстояния като дестинациите София-Варна и София-Бургас.В решението на антимонополния орган БДЖ са осъдени да платят на „Сименс Мобилити“ ГмбХ, регистрирано под № FN 483145h на Търговския съд във Виена направените в производството пред КЗК разноски в общ размер на 5 700 лв. (пет хиляди и седемстотин) лева, в това число 4 500 лева внесена държавна такса за образуване на производството пред КЗК и 1 200 лева за заплатено адвокатско възнаграждение.Решението на КЗК подлежи на обжалване пред Върховния административен съд в 14-дневен срок от съобщаването му на страните. Според източници на OFFNews обаче до там няма да се стигне и процедурата за новите влакове ще бъде окончателно отменена.Очакванията са условията на търга да бъдат пренаписани и да бъдат премахнати дискриминационните клаузи в документацията.Решението идва в момент когато в БДЖ тече вътрешен одит, назначен от новия министър на транспорта Росен Желязков и след като той поиска оставките на цялото ръководство на компанията, воглаве с център-нападателя аматьор Владимир Владимиров и шефа на борда Велик Занчев.", "date": "2018.11.13", "title": "КЗК отмени като незаконен търга за нови влакове на БДЖ"}
{"url": "https://offnews.bg/politika/gerb-tushira-protestite-tavan-ot-5000-lv-za-obezshtetenie-samo-za-da-691832.html", "text": "След извънредно заседание на Изпълнителната комисия на ГЕРБ снощи е взето решение за туширане на напрежението в страната, породени от идеята за налагане на таван при обезщетенията при настъпила смърт на роднина при катастрофа. Първоначалната идея на шефката на  този таван да бъде 20 хил. лв. за всички роднини отпада, но се въвежда ново изискване - обезщетението за по-широк кръг роднини, различни от родители, съпрузи и деца, да бъде с таван 5 000 лв., като за това ще има и давност от 5 години На извънреден брифинг в парламента Стоянова заяви, че предложението се прави, за да се предотврати натоварване на застрахователите. След тъкувателното решение на Върховния касационен съд (ВКС) през август до момента са постъпили 300 жалби от 850 души със среден размер на иска от 100 хил. лв. По изчисленията на Стоянова това правело около 100 млн. лв., които трябва да бъдат платени от застрахователите.\"Ограничавайки с таван до 5 хил. лв. възможните претенции на тези роднини по вече настъпили събития с 5 г давност, ние даваме възможност да няма голяма претенция, която да повлияе на Гражданската отговорност. Ако това предложение бъде изтеглено или не се приеме, означава че Гражданската отговорност, може да се увеличи двойно, тройно и повече\", обясни Стоянова.Според нея човешкият живот няма цена, но трябва да има граница на исканията на широкия кръг от имащите право на обезщетение.Адвокатите били най-заинтересовани от отпадане на това предложение, защото те печелели най-добре, смята Стоянова и даде пример с това, че вместо да се концентрират при имуществените искове, които по-лесно се доказвали, защитниците акцентирали на неимуществените вреди, за да не им се налага да работят, но да вземат голям хонорар. Стоянова дори намекна, че прокуратурата би трябвало да се заеме с твърденията, че адвокатските хонорари били 50%, което е в разрез с разпоредбите за адвокатските възнаграждения.Тя заяви, че спекулациите за поскъпване на ГО до 1000 лв. за безпочвени и ги определи като \"тотално фалшива новина\", въпреки че твърденията бяха изнесени след среща на оглавяваната от нея комисия със застрахователи. ", "date": "2018.11.13", "title": "ГЕРБ тушира протестите: Таван от 5000 лв. за обезщетение само за далечните роднини"}
{"url": "https://offnews.bg/politika/d-21-ostavka-ne-stiga-triabvat-promeni-v-izbornite-zakoni-691833.html", "text": "Промени в изборното законодателство, които да гарантират, че статуквото няма да манипулира следващия вот, за да се възпроизведе. Това поиска Движение 21 на Татяна Дончева. В своя позиция от Д21 заявяват: Все по-многобройните протести срещу корумпираната управленска система са основателна и легитимна проява на недоволство и нетърпимост към несправедливостите и неравенствата в България. Политико-икономическият картел, окупирал Народното събрание, превърна политиката и властта в инструмент за злоупотреби, лично облагодетелстване, изнудване, отнемане на бизнеси с всички инструменти на държавата, купуване и манипулиране на избори. Повече от наложително е това управление и мнимата му опозиция да бъдат отстранени.За да бъде сменена системата е необходимо нещо повече от оставка на правителството. Необходими са гаранции, че статуквото няма да манипулира следващите избори за да се възпроизведе. Трябва да бъдат предприети мерки за справяне с „мъртвите души“ в избирателните списъци, купуването и контролирането на избиратели, назначаването на неграмотни и незаинтересовани хора в изборните комисии, фалшификациите при броенето на бюлетини и при съставянето на протоколи, привилегированият достъп до медии на платежоспособните партии.За да бъде следващото управление реално излъчено от гражданите, трябва да бъдат предизвикани промени в изборното законодателство, водещи до:Създаване на актуален избирателен регистър, съдържащ изборните адреси на всеки избирател, потвърдени лично. Регистърът да е съставен по настоящ адрес в страната и чужбина, а потвърждаването да се извършва на хартия или по електронен път.Създаване на регионални преброителни центрове, в които открито да се извършва преброяването на бюлетините или отчитането на машинното гласуване и попълването на изборните книжа от секциите в съответната община/район.Промяна на начина за назначаване на избирателните комисии: Отмяна на партийно-квотния принцип и съкращаване на състава на комисиите. Членове на ЦИК, РИК, ОИК и СИК да може да предлагат както партии, така и български неправителствени организации. Половината от състава на РИК и ОИК да бъде постоянен, от експерти с високи професионални качества. СИК да се състои от пет члена. За председател да бъде назначаван юрист – адвокат или магистрат. Недопускане на членове, които не са преминали обучение. Въвеждане на краен срок за замяна на членове, не по късно от седмица преди изборния ден.Отпадане на платените форми за медийно отразяване на предизборната кампания.", "date": "2018.11.13", "title": "Д 21: Оставка не стига, трябват промени в изборните закони"}
{"url": "https://offnews.bg/obshtestvo/nap-zapechata-pet-benzinostantcii-pribra-pari-i-14-litra-gorivo-691835.html", "text": "Сериозни нарушения на законодателството са открити във всички бензиностанции - обект на съвместни проверки на Агенция „Митници“, МВР, НАП и Българския институт по метрология (БИМ) през изминалата седмица. И петте обекта на територията на Перник, Драгичево, Свиленград и Бургас, са запечатани, а за част от нарушенията са образувани досъдебни производства, съобщиха от НАП.След извършени анализ и проверка от служители на Агенция „Митници“ са установени нарушения и са предприети съвместни действия под координацията на Междуведомствения координационен център за противодействие на контрабандата и контрол на движението на рискови стоки и товари. В хода им е установено, че в една от бензиностанциите са монтирани допълнителни устройства към фискалния апарат на обекта. По този начин е било възможно подаването на некоректна информация за извършените доставки, наличните и проточените количества горива към НАП. В друга бензиностанция пък са открити неодобрен тип колонки.Служителите на НАП, отговорни за принудително събиране на данъчни дългове, са иззели налични парични средства в два от обектите, заради непогасени данъчни дългове.От три от бензиностанциите инспекторите от Агенция „Митници“ са иззели гориво, заради нарушения на акцизното законодателство. Задържани са общо над 14 000 литра гориво.", "date": "2018.11.13", "title": "НАП запечата пет бензиностанции, прибра пари и 14 литра гориво"}
{"url": "https://offnews.bg/ikonomika/danatcite-v-digitalnata-ikonomika-691855.html", "text": "На 8 и 9 ноември се състоя  на тема: „Бъдещето на ДДС. Дигитална икономика“, която беше организирана от сдружението ИФА България, официален клон на Международната данъчна асоциация, в сътрудничество с Юридическия факултет на СУ „Климент Охридски“.Участниците в конференцията, сред които представители на данъчни администрации, Министерството на финансите, административни съдии консултанти и юристи в сферата на данъчното управление, финансови директори и учени обсъдиха горещите теми, предизвикани от новите реалности на дигитална икономика и традиционните данъчни системи в страните от Европейския съюз.Неминуемо данъците в ерата на цифровизацията ще претърпят промяна. Налага се нуждата да се създадат нови концепции в сферата на преките и косвените данъци, които да обхванат компаниите, предоставящи услуги, без да имат физическо присъствие в някоя конкретна юрисдикция. Дигитализацията и автоматизацията, която улеснява бизнеса и носи повече стойност и ефективност, поставя нови отговорности пред данъчните администрации на страните от ЕС. Това са част от заключенията, направени от лекторите и участниците по време на конференцията.Темповете, с които се развиват бизнесите в сферата на интернет услугите и търговията, се оказват предизвикателство за традиционните данъчни системи, които не са пригодени към новите реалности и в резултат на това се затруднява коректното разпределението на правата и данъчната тежест между участващите страни.Според Агустин Мигез-Перез, служител в отдел \"Данък добавена стойност\" към Генерална дирекция \"Данъчно облагане и митнически съюз\" на Европейската комисия, в момента се работи по амбициозен проект, насочен към доставките на продукти и услуги в сферата на B2B между страните от Съюза. Има предложения да се въведе пълна промяна в облагането с данък ДДС, което е наистина голямо предизвикателство. Проектът ще зависи от доверието между страните членки. „Самата дигитализация не е проблем, предизвикателството е, че броят на трансакциите е нараснал, а операторите могат да бъдат базирани на всяко едно място по света, и това прави събирането на данъците един наистина труден процес. Бизнесите, които са извън Европа и извън контрола на ЕС, създават некоректна конкуренция на компаниите от Европейските страни и ние ще се опитаме да създадем равни условия за бизнеса“, допълва Мигез-Перез.Мари Ламанш е професор по международно и европейско данъчно право в Института за европейски изследвания и Юридическия факултет на Брюкселския свободен университет. Ето как тя представя предстоящата промяна: „Ще има много улеснения за бизнеса, за интернет общността, и ще станем свидетели на истинска революция в сферата на вносната търговия. Процесите за ДДС данъка върху вноса ще се променят, ще има нови задължения за доставчиците извън ЕС, нови задължения за електронните платформи, но също и нови задължения за администрациите на страните-членки.“ Акцент в програмата на втория ден беше участието като лектор на проф. Гулиелмо Маисто, председател на италианското представителство на Международната данъчна асоциация и световно признат експерт в сферата на данъчното право. В рамките на същия ден Софи Шател, ръководител на Отдел Данъчни спогодби в Центъра за Данъчна политика и администрация към ОИСР, представи позицията на организацията във връзка с дигитализацията на икономиката.Темата за налагащите се промени в данъчната сфера е на дневен ред във всички държави, в които бизнесът се автоматизира и дигитализира и в които съвременните тенденции за несъществуващите граници за бизнеса определят новото статукво.Организатор на събитието е IFA България – сдружение, основано през 2012 година и признато от IFA - Международната данъчна асоциация, през 2014 година. В българската организация членуват вече над 60 корпоративни и индивидуални професионалисти, сред които преподаватели, съдии, одитори и счетоводители (одиторски и счетоводни кантори), данъчни консултанти, адвокати и адвокатски кантори.Основни спонсори на Втората конференция на IFA в България са DELOITTE и VIVACOM. Събитието се реализира с подкрепата на IFA Bulgaria, ЮФ на СУ „Св. Климент Охридски“, Lenz & Staehelin, Димитров, Петров и Ко, Адвокатско дружество „Йорданова, Ризова и съдружници“, Savov & Partners, Taxture, euVAT ONLINE, Chronika и Devin.Медийни партньори на събитието бяха b2bmedia, ICT Media, Ciela Norma и OFFNews. Цялостното комуникационно обслужване е поверено на Агенцията за интегрирани маркетингови комуникации 3CON.", "date": "2018.11.13", "title": "Данъците в дигиталната икономика"}
{"url": "https://offnews.bg/futbol/mesi-zadmina-gerd-miuler-po-golove-za-edin-otbor-podgoni-pele-691854.html", "text": "Живата легенда на Барселона Лионел Меси вече има 566 попадения за каталунците, след като се разписа на два пъти при заубата на тима от 12-ия кръг на Ла Лига срещу Бетис с 3:4.Аржентинският нападател стигна до второто място в класацията на играчите, които са вкарали най-много голове за един отбор.С 566 попадения на сметката си Меси изпревари германския нападател Герд Мюлер (565) с екипа на Байерн Мюнхен в края на 60-те и през 70-те години на миналия век.Лидер е 78-годишния бразилец Пеле (643). Кристиано Роналдо от Ювентус също е в този списък и е на пето място с 450 попадения за Реал Мадрид.", "date": "2018.11.13", "title": "Меси задмина Герд Мюлер по голове за един отбор, подгони Пеле"}
{"url": "https://offnews.bg/evropa/v-12-bez-5-sme-absoliutno-nepodgotveni-za-predsedatelstvoto-obiavi-ru-691834.html", "text": "Румънският президент Клаус Йоханис заяви, че \"в дванадесетият час\" преди европредседателството страната му не е подготвена да го поеме и прикани кабинета да подаде оставка. \"Няма шанс за добро правителство ... или за правилно участие в европейските дела\", убеден е държавният глава.Северната ни съседка приема ротационното председателство на Съвета на ЕС от Австрия на 1 януари 2019 г.По думите на Йоханис преди ключовата дата ситуацията е \"излязла от релсите\" и има политическа необходимост от ново правителство.В началото на януари на премиерския пост в Румъния застана Виорика Дънчила, но според наблюдатели властта всъщност е в ръцете на председателя на социалдемократите Ливиу Драгня. Той обаче не може да заема поста министър-председател, защото е обвиняем.Кризата се засили и от оставката на министъра по европейските въпроси Виктор Негреску, който отговаряше за подготовката за председателството. Миналата седмица той неочаквано се оттегли от поста. Според румънски медии оставката на 33-годишния Негреску идва заради недоволството на управляващите, че не е успял да смекчи гнева на Брюксел за случващото се в страната. Очаква се ЕП да приеме резолюция, в която да изкаже притесненията си за върховенството на закона в Румъния, след като в последните месеци бяха приети няколко закона, застрашаващи независимостта на магистратите и борбата с корупцията.\"Правителството премина няколко червени линии\", коментира лидерът на ЕНП Манфред Вебер.", "date": "2018.11.13", "title": "В 12 без 5 сме абсолютно неподготвени за председателството, обяви румънският президент"}
{"url": "https://offnews.bg/sviat/ne-pozvoliha-na-navalni-da-napusne-rusia-za-da-chue-reshenie-po-delo-691853.html", "text": "Опозиционерът Алексей Навални съобщи, че не са му позволили да напусне Русия, за да чуе решението на Европейския съд по правата на човека по заведено от него дело за арестите му. Навални обясни, че е бил спрян заради предписание на съда. На летището граничарите му взели паспорта \"за провеждане на специална проверка\", а след това му съобщили, че е забранено да напуска страната.\"Има някакво писмо, с което се забранява да напускам страната, но няма обяснения защо\", написа опозиционерът в социалните мрежи, цитиран от руската служба на Би Би Си.Навални обясни, че няма неплатени глоби, но има \"висящи изпълнителни производства от нематериален характер\". \"Тези производства са вече от няколко години, но излизах от страната преди две седмици и всичко беше нормално\", уточни той. По-късно той публикува в блога си уведомлението, издадено на летище Домодедово, в което се казва, че напускането на страната за него е ограничено на основание решение на Федералната служба на съдебните пристави, но разпореждането няма дата и не се дават повече подробности. ЕСПЧ трябва да се произнесе по въпроса дали многобройните арести на опозиционера са били политически мотивирани. В миналото две съдебни дела пречиха на Навални да пътува, но забраната бе вдигната през пролетта на миналата година, когато трябваше да замине в Испания за спешно лечение.Навални, който стана популярен с разследванията си на корупцията в държавната администрация, оглави сериозни антиправителствени протести, които привлякоха хора от целия политически спектър.Със сегашната забрана за напускане на страната искат да го лишат напълно от свобода на придвижване, за да се намира постоянно в Москва, обяви адвокатът на Навални Олга Михайлова. ", "date": "2018.11.13", "title": "Не позволиха на Навални да напусне Русия, за да чуе решение по дело в Страсбург"}
{"url": "https://offnews.bg/sviat/zaginalite-pri-pozharite-v-kalifornia-dostignaha-42-nad-220-vse-oshte-691836.html", "text": "Жертвите на горските пожари в Калифорния достигнаха 42, съобщиха американските власти, цитирани от Би Би Си. Най-малко 228 души все още са в неизвестност. 31 души са загинали в северната част на щата при пожара, получил името Кемп. 11 са жертвите в южната част на щата - те са загинали при пожара Улси. Част от жертвите са открити в автомобилите им, които са били блокирани от огъня. Големите горски пожари продължават. Над 300 000 души са евакуирани. Близо 7200 постройки са разрушени, а други 15 500 са в риск. Град Парадайс и околностите му са най-пострадали. Пожарът е започнал от разположена наблизо гора. 90% от жилищата са унищожени. Жители на града разказаха за ужаса, който са преживели.Сорел Бобинк, която успяла да напусне града с детето си, обясни, че е шофирала, докато небето е почернявало все повече. Тя описа пожара \"като филмите за апокалипсиси, които съм гледала\".\"Трябваше да карам през огъня. Беше ужасно. Това ще е сигурно най-ужасното преживяване в живота ми\", разказа тя. Губернаторът на Калифорния е поискал от президента Доналд Тръмп допълнителни ресурси за справяне с пожарите. \"Правим всичко възможно за борбата с огъня и разчитаме, че най-пострадалите населени места ще получат допълнителна федерална помощ\", се казва в писмото на губернатора до Тръмп.", "date": "2018.11.13", "title": "Загиналите при пожарите в Калифорния достигнаха 42, над 220 все още са в неизвестност"}
{"url": "https://offnews.bg/tehnologii/a1-e-s-naj-barzata-4g-mrezha-v-balgaria-691845.html", "text": "Телекомът получи признанието от световния лидер в тестването на бързината и качеството на мобилните мрежи Ookla е телекомът с най-бързата 4G мрежа в България за третото тримесечие на 2018 година – това показват резултатите на световния лидер в тестването на бързината и качеството на мобилните мрежи Ookla. Анализът на скоростта на 4G мрежата на  се базира тестове на потребители, които са осъществени между 1 юли и 30 септември 2018 г. чрез световноизвестното приложение на Ookla – Speedtest.„Резултатите на Ookla са признание за нашия стремеж непрекъснато да подобряваме своята мрежа, за да осигурим на хората в България възможно най-доброто преживяване. Благодарности на нашите клиенти – хиляди от тях дадоха своята обратна връзка и ни помогнаха днес да имаме най-бързата 4G мрежа в България. Това постижение показва, че А1 е и най-подготвена за бъдещето – настъпването на 5G ерата в света на комуникациите. Всичко това ни радва, но и ни задължава да продължим на бъдем технологичен лидер на телеком пазара у нас,” сподели Тодор Ташев, старши директор „Мрежа и услуги” в А1.А1 първа у нас демонстрира скорости в 4G мрежа още през 2011 г., а от старта на 4G през 2016 г. до днес е инвестирала над 170 млн. лева, като непрекъснато модернизира и разширява мрежата си. За този период А1 регистрира над 140% ръст на смартфоните в своята мрежа и повече от 800 000 активни 4G потребители. Телекомът отчита и ръст от 260% на трафика на данни, като над 60% от него се осъществява в 4G. 4G мрежата на Мтел покрива всички населени места с над 1 000 жители у нас при максимална скорост до 112 Mbps.А1 започна да внедрява 4,5G в България, която осигурява скорост на връзката с 30% по-висока спрямо досега (150 Mbps), в края на 2017 г. Технологията, която позволява това, се нарича „обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър. А1 ще внедри „обединяване на честоти” в цялата страна до края на тази година. Тези подобрения в мрежата ще позволят бърз ъпгрейд към 5G. Ookla е световен лидер разработването на приложения за тестване на скоростта във фиксирани и мобилни мрежи. В приложенията за измерването на интернет скорости на компанията се осъществяват над 10 милиона потребителски теста на ден, като техният общ брой до момента надхвърля 20 милиарда. В резултат на това Ookla разполага с най-изчерпателните данни за ефективността и достъпа до интернет в целия свят.", "date": "2018.11.13", "title": "A1 е с най-бързата 4G мрежа в България"}
{"url": "https://offnews.bg/tenis/dzhokovich-triabva-da-se-razbere-che-federer-e-dvizheshta-sila-v-ten-691840.html", "text": "Сръбската суперзвезда Новак Джокович отвърна на критиките, че мъжкият тенис има проблем с фаворизирането на някои играчи.Французинът Жулиен Бенето обвивни легендата Роджър Федерер, че получава специално отношение на турнирите от Големия шлем, а Laver Cup предизвиква конфликт на интереси, тъй като US Tennis Association и Tennis Australia са акционери в надпреварата.\"Не виждам толкова силен аргумент (б.а срещу Федерер). Разбирам гледната точка на Жулиен, защото понякога изглежда, че някои играчи са фаворизирани година след година на определени турнири.От друга страна обаче, трябва да се разбере, че Федерер е движеща сила в тениса. Ако като цяло говорим за предимството на едни играчи спрямо други, нормално е организаторите на турнирите да имат специално отношение към топ играчите, към звездите си, така че те да се чувстват възможно най-добре.По отношение на програмата, която е важна, всеки е взискателен, но тя не се определя само от турнирните директори, а и от лица на АТР\", каза Джокович.Сърбинът започна успешно участието си на финалите на АТР. Ноле се наложи с 6:4, 6:3 над осмия поставен Джон Иснър.Днес в програмата на заключителния турнир за сезона ATP пък ще видим вторите срещи от група \"Лейтън Хюит\".В късния мач предстои битка между Роджър Федерер и Доминик Тийм, които загубиха първите си мачове и пред тях залогът ще е двоен.Интересното е, че австриецът има положителен баланс срещу Маестрото, но Федерер е спечелил единствената им среща на твърди кортове.Програмата за вторник: 16:00 часа: Кевин Андерсън - Кей Нишикори; 22:00 часа: Роджър Федерер - Доминик Тийм ", "date": "2018.11.13", "title": "Джокович: Трябва да се разбере, че Федерер е движеща сила в тениса"}
{"url": "https://offnews.bg/obshtestvo/ima-li-pravo-rektorat-na-sofijskia-universitet-da-uvolni-gluhoniam-slu-691830.html", "text": "Има ли право Софийският университет да уволни глухоням служител?Въпроса провокира Галин Радков - доскоро служител в Ботаническата градина в Балчик, който чрез пост във Фейсбук миналата седмица съобщи, че ректорът на СУ проф. Анастас Герджиков го е уволнил дисциплинарно \"въпреки закона\", който го забранява. Галин тълкува това поведение като демонстрация, че \"те са над закона\".Обърнахме се към отдела за връзки с обществеността на Алма матер с въпроси относно добилото публичност освобождаване на служителя. Междувременно бе инициирана  в защита на Галин. До момента към нея са се присъединили над 4800 души. Авторът ѝ - Николай Митов - настоява за \"обстойна проверка на методите на управление на Ботаническа градина - гр. Балчик, защото този случай не изолиран\". Той нарича случилото се \"дискриминация над глухи хора\".", "date": "2018.11.13", "title": "Има ли право ректорът на Софийския университет да уволни глухоням служител"}
{"url": "https://offnews.bg/kultura/tri-intriguvashti-animatcii-za-vazrastni-na-kinomania-2018-691843.html", "text": "Тазгодишната Киномания ще зарадва почитателите си с три вълнуващи анимации за пораснали. Публиката ще може да се наслади на последното творение на Уес Андерсън „Островът на кучетата”, „Рубен Бранд, колекционер” на Милорад Кръстич, както и на класиката „Жълтата подводница” на режисьора Джордж Дънинг.„Островът на кучетата” е втората анимация на Уес Андерсън (след Фантастичният мистър Фокс, показан на Киномания преди 8 години), която отново е създадена с много усет към детайла в неподражаемия причудлив стил на режисьора. Историята поставя важни философски въпроси и дава повод за размисъл върху глобалната криза на ценности. Филмът вече беше оценен високо от критиката и публиката и грабна „Сребърна мечка” на Берлинале за режисура.В антиутопичния японски град Мегасаки, в едно недалечно бъдеще корумпираният кмет на града е заточил на отдалечено сметище, наречено „Боклучавия остров”, всички домашни кучета заради кучешки грип. 12-годишното момче Атари търси своето куче-пазител – Спотс. На острова, с помощта на новите си приятели – банда мелези, той предприема епично пътуване, което ще реши съдбата и бъдещето на цялата префектура.Цяло съзвездие от известни холивудски актьори като Едуард Нортън, Скарлет Йохансон, Тилда Суинтън и др. озвучават гласовете на кучетата, а разказвачът (и интерпретатор на японските реплики) е с гласа на Франсиз Макдорманд.Самият „Островът на кучетата“ е вдъхновен от работата на Акира Куросава и отдава почит на японското кино. Филмът ще има 5 прожекции на Киномания, като в кино „Люмиер Лидл” публиката може да го види в събота – 17 ноември от 21:00 часа.Унгарският анимационен филм на режисьора Милорад Кръстич „Рубен Бранд, колекционер” е изпълнен с препратки към историята на изкуството и замайващи тълкувания на модерните психологически идеи. Филмът носи атмосферата едновременно на мистерия и трилър и разказва за психиатъра Рубен Бранд, който, след смъртта на баща си, е измъчван от кошмари, свързани с някои от най-великите картини в света. Заедно с четирима от своите пациенти той успява успешно да осъществят обири в Лувъра, Тейт, Уфици, Ермитажа и МoMa и да открадне 13 от най-известните картини. Прожекцията в „Люмиер Лидл” е на 27 ноември.Превърналата се в класика анимация „Жълтата подводница” ще бъде показана на Киномания по повод 50 години от премиерата си. Както подсказва заглавието, филмът на режисьорът Джордж Дънинг е по сюжет, вдъхновен от непреходния хит на Джон Ленън и Пол Маккартни, а музиката е на самите „Бийтълс”.В „Жълтата подводница” музикантите от легендарната група се съгласяват да придружат Капитан Фред в неговата подводница и да отидат в приказната страна Пепърландия, която трябва да бъде освободена от мразещите музиката Сини Скръндзи.Филмът е живописен еквивалент на света на „Бийтълс”, верен на техния дух, а песните на Бийтълс се превръщат в невероятни илюстрации.Филмът има Специална награда на Американското общество на филмовите критици за пълнометражна анимация. Публиката на Киномания може да го види в „Люмиер Лидл” още тази събота – 17 ноември от 19:00 часа, както и на още няколко прожекции в партньорските кина.В сайтовете на ndk.bg и kinomania.bg може да видите всички дати и местата за прожекции на филмите.Билетите са в продажба на касите на НДК, както и онлайн на tickets.ndk.bg.", "date": "2018.11.13", "title": "Три интригуващи анимации за възрастни на Киномания 2018"}
{"url": "https://offnews.bg/nashite-avtori/duel-v-pisma-v-evgenij-dajnov-kam-toncho-kraevski-ravenstvo-ima-tam-691841.html", "text": "Драги Тончо,Наистина ще съм ти благодарен да престанеш да ме пакетираш с други хора в някакви „вие“, след което върху това „вие“ да окачвашпренебрежително-високомерни квалификации.Аз не провеждам тази операция спрямо теб, нали? А бих могъл – не мислиш ли? Нали си представяш с какви хора бих могъл да те пакетирам, ако имах склонността (каквато нямам) да правя такива неща?Толкова по онова равенство, което произтича от Първата категорична императива на Кант.Нататък.В либералната вселена, в която (за щастие) продължаваме да живеем, поемам отговорност само за собствените си постъпки. На въпросната конференция, където ти се изправи с тезата, че няма равенство между хората, моята конкретно физиономия се дръпна поради мои си конкретни причини. А именно: от историята, както и от личен опит знам, че онзи, който ми съобщи, че не ми е равен, ще поиска да ми стане господар.Това не е някаква моя мания, а е чист Аристотел: равенство има там, където няма господари. След като никой никому не е господар – всички са равни. И, разбира се – свободни, пак по същата причина: който си няма господар, чиито разпореждания да изпълнява, той си взема сам решенията – свободен е. Ако обаче имаш господар – нито си равен, нито свободен.В мига, в който се появява свободата, се появява равенството; и обратно. Двете са страни на едно и също нещо. Затова се зарадвах в края на последното ти писмо, където съобщаваш, че вярваш точно в равенството в свободата. Наистина, за разлика от мен, успяваш да облечеш това в екзистенциална поетичност (респект), с ехо и от Сартр, и от Маколи; но става въпрос за същото.След като имаме това фундаментално съгласие, оттук насетне различия би имало в нюансите. Например: ти твърдиш, че там, където има група, не може да няма йерархии. Може, обаче. Рок групите нямат йерархии, освен ако не са констуирани на принципа „Голямата звезда плюс помагачи”. Има и други примери.Общностите, в които се чувствам „у дома” – музикантите и зелено-протестиращите – не раждат йерархии (може би в другите общности, в които битувам, не съм толкова „у дома”, защото там има йерархии). А „моите” не раждат йерархии, тъй като – най-вероятно – в тях има нещо повече от равенство. Има чувството за братство, за което писах миналия път.Когато хората са братя, те си се радват (а радостта е много важно и тежко подценявано нещо) и си помагат при нужда. Нямат нужда от йерархии като спойка на групата. Такава радост – „лекота” по Кундера, ако щеш – винаги ме е привличала, още от ерата на хипитата.Но да се върнем на равенството. Любопитно е да се наблюдава отстрани как се запознават на публични места (коктейл, да речем) хора, които вярват в равенството, и хора, които не вярват в него.Американците, които вярват в равенството до мозъка на костите си, се запознават с усмивка и бързат да намерят теми на съгласие. Оттам нататък или просто си се радват, или намират още нещо – какво могат да свършат заедно с някаква печалба.Друго са руснаците, които са изтъкани от неравенство. Оглеждат се изпитателно и бързо провеждат серия от тестове, за да уточнят кой е по-нагоре в йерархията. Целта е онзи, който се окаже отгоре, да доминира по-долния. Веднъж постигнато, това знание не води нито до радост, нито – до печалба.Което може би обяснява защо Америка е усмихната и богата, а Русия е намръщена и бедна.А най-интересно е как стои въпросът с йерархиите при аристократите. Познавал съм английски, ирландски, шотландски, руски и френски такива. При официални случаи при тях йерархиите са с неизброими нюанси. Във всекидневието обаче йерархии няма. Цари някаква добродушна хипария, вкл. спрямо външни хора като наша скромност.Някъде около 200-годишнината на Френската революция чух от френски аристократ (видима възраст – 22) следното: „Тия 200 години са аберация, временна лудост. И преди се е случвало. Рано или късно ще отмине и ние ще се върнем на мястото си“.Ясно помня как чак ми спря дъхът пред тази спокойна, абсолютно естествена самоувереност на човек, доста по-млад от мен. Явно е така, ако можеш да проследиш родата си до първия кръстоносен поход, да речем. Аз съм проследявал моята само до първата третина на 19-ти век и точно тази самоувереност не я умея. Моята самоувереност стъпва върху това, че знам какво умея – да свиря на китара, да пиша книги, да даскалувам.А за да имам това, имам нужда и от свобода, и от равенство. Ако съм не-свободен и не-равен, как бих могъл да постигна някакво ниво, на което да съм уверен в себе си?Мога да си представя защо френските аристократи не харесват Френската революция: днес се налага да плащат данъци, не могат да разчитат на крепостните да им оправят оградата без заплащане и пр. Знам и кои аспекти аз намирам за тревожни – ония на Бърк, всъщност: възгордяването на ума и следващото от това всенародно клане. Не мога обаче да разбера онова пълно отхвърляне на революцията във Франция, което демонстрираш ти.Скоро четох, че тази революция е равна на първородния грях. Ще рече: някакво фрапантно предателство спрямо Божия ред. Това ли е? Или нещо друго не ти харесва? А ако наистина не приемаш нищо нейно, това значи ли, че в един по-добър свят цялата обществена конструкция щеше да си стои на нивото от 1788 година? И ако да – как това би било по-добре за нас, днешните хора?За мен, признавам, крайният резултат от тая революция е ОК. Свободата, Равенството и Братството са фундаментът, на който стоя; и трудно бих си представил това да бъде заместено от Зависимост, Подчинение и Сила, например.За разлика, разбира се, от облечените във власт. Преди 15-тина години установявам, че МОН не ми е лицензирал курса „Свободата”, който предлагах в НБУ. Отивам в МОН, издирвам съответната лелка. Питам – WTF?Тя:-Не може!-Кое не може?-Тая Свобода не може! Какъв научен профил е това?Вбесих се:-От 10 години преподавам курса „Властта”. С него нямате проблеми, нали? Властта – може. Свободата – не може...Препоръчаха ми да скрия тая Свобода под някакво наукообразно име, като за пред прашните провинциални просветнички от МОН. Измислих следното: „Социо-културна антропология на свободата като феноменология”. Пълен gibberish, разбира се. Мина, обаче (!).Заради такива случки, между другото, не мисля, че онова, с което предимно се занимавам, е „наука”, или че аз съм „учен”. В най- добрия случай политологията е „дисциплина” (на ума). И, разбира се – за разлика от физиката, например – може и трябва да отсъжда коя конструкция на властта е добра за хората, а коя – лоша. Още нашият основател Аристотел извежда три правилни (добри) и три неправилни (лоши) форми на устройство на държавата. С лекота минава от дескриптивни към прескриптивни съждения.Иначе казано – да живее рокендрола...Евгений", "date": "2018.11.13", "title": "Дуел в писма V. Евгений Дайнов към Тончо Краевски: Равенство има там, където няма господари"}
{"url": "https://offnews.bg/politika/prezidentat-nalozhi-veto-na-danaka-za-stari-koli-691847.html", "text": "Президентът Румен Радев е наложил вето върху Закона за корпоративното подоходно облагане.\"С това давам възможност на парламента да има достатъчно време да разгледа ветото и да не се забавят сроковете за приемане на бюджет 2019 г.“, каза държавният глава пред журналисти, цитиран от \"Фокус\".На 7 ноември 2018 г. парламентът прие окончателните промени в Закона за корпоративното подоходно облагане, с които влизат в сила по-високи данъци за старите автомобили да плащат по-висок данък. Данъкът върху леките и товарните автомобили с маса не повече от 3.5 тона ще се определя по нова формула, която включва два компонента – имуществен и екологичен.Имущественият компонент включва мощността на двигателя и годината на производство, а екологичният определя в каква степен замърсява автомобилът околната среда. Според разчетите на вносителите на промените това ще увеличи данъцитена по-старите коли с около 30%. За товарните автомобили с маса от 3,5 до 12 тона данъкът ще се определя в размер от 10 до 30 лва. за всеки започнати 750 кг товароносимост вместо за всеки започнат тон. Предвижда се промените да влязат в сила от 1 януари 2019 г. Със Закона за корпоративното подоходно облагане, парламентът реши при деклариране на повече от едно жилище да се дължи данък в пълен размер за всяко от тях.Ветото върху промените на Закона за корпоративното подоходно облагане е единадесетото за президента, като до момента парламентът е подкрепил само едно от тях - върху Закона за приватизация и следприватизационен контрол, припомня \"Фокус\". От президентството обобщават мотивите за ветото:", "date": "2018.11.13", "title": "Президентът наложи вето на данъка за стари коли"}
{"url": "https://offnews.bg/izvan-terena/ruhna-mitat-za-glupavite-futbolisti-691851.html", "text": "Защитникът на Борусия Дортмунд Мануел Аканджи срина мита, че футболистите са глупави и необразовани, който все още се шири навред.Бранителят гостува в германско тв шоу, а водещият реши да го подложи на изпитание. Аканджи трябваше да умножава наум числа, предложени от зрителите в студиото, а водещият правеше същото с калкулатор.Футболистът умножи 24 по 75 (1800) по-бързо от журналиста с калкуратора, който не бе успял да въдеде цифрите преди играчът да изстреля отговора. При по-сложната задача - 33 по 97 (3201), двамата се справиха едновременно.\"Аз обичам аритметиката, още като ученик се интересувах от цифрите. Учителят по математика често устройваше такива състезания за мен, в които повеждавах неведнъж\", казва 23-годишният футболист, който е част от Борусия от 2017 година.", "date": "2018.11.13", "title": "Рухна митът за глупавите футболисти"}
{"url": "https://offnews.bg/112/viknali-barza-pomosht-zaradi-temenuzhka-petkova-v-ministerstvoto-na-en-691880.html", "text": "Министърът на енергетиката Теменужка Петкова се е почувствала зле и се е наложило да бъде извикан медицински екип в министерството, но ситуацията е овладяна.Тя обаче няма да участва в работната среща, на която ще бъде представено предложението за актуализиране на Енергийната стратегия на България.Това съобщи в началото на срещата зам.-министърът на енергетиката Жечо Станков, цитиран от бТВ.В дискусията участват представители на работодателски организации, синдикати и енергийни експерти.", "date": "2018.11.13", "title": "Викнали Бърза помощ заради Теменужка Петкова в Министерството на енергетиката"}
{"url": "https://offnews.bg/futbol/tcska-niama-biudzhet-za-transferi-prez-zimata-691823.html", "text": "ЦСКА няма фиксиран бюджет за зимна селекция, пише \"Меридиан мач\". Много е вероятно клубът да не привлече нито един футболист по време на паузата.От \"Армията\" разкриха, че нови евентуално ще има, само ако от отбора си тръгне някой. Към момента бюджетът на клуба за заплати е изчерпан, а за това най-голям принос имат чужденците в отбора, които са цели четиринадесет.Към днешна дата най-близо до напускане на ЦСКА е крилото Едвин Джеси, който напоследък все по-рядко попада в титулярния състав. Към национала на Гана има интерес от доста отбори зад граница и е много вероятно той да бъде продаден през зимната пауза.Ръководството на \"червените\" преговаряше с кандидат купувачи на Джеси през последните месеци, но големите финансови претенции на ЦСКА до момента проваляха продажбата на африканеца.Говори се, че клубът иска около 800 000 евро за правата на нападателя. Възможно е обаче \"армейците\" да форсират сделката през януари с двойно намаление на цената.", "date": "2018.11.13", "title": "ЦСКА няма бюджет за трансфери през зимата"}
{"url": "https://offnews.bg/futbol/levski-shte-se-podgotvia-v-kipar-prez-zimata-691825.html", "text": "Левски ще проведе зимния си лагер в Кипър, пише \"Тема спорт\". Другият вариант пред \"сините\" бе възпитаниците на Славиша Стоянович да се готвят в турския курорт Анталия.Желанието на ръководните фактори обаче е отборът да тренира на Острова на Афродита, като там ще бъдат изиграни от 4 до 6 приятелски срещи.В момента \"сините\" са в почивка. Те ще бъдат събрани от Стоянович в сряда на \"Герена\". Тогава играчите ще изслушат здраво конско за представянето си срещу Черно море на \"Тича\", което бе загубено с 0:1. Треньорът бе много ядосан след двубоя и заяви, че \"не може да се печели без сърце\".Травми в състава на Левски лекуват Богдан Вашчук, Илия Димитров и Ривалдиньо. Холмар Ейолфсон пък се възстановява в родината си след операция на коляното. От лагера на националния отбор за мачовете с Кипър и Словения от турнира Лига на нациите бе освободен Иван Горанов. Той лекува контузия в областта на ребрата.Левски ще играе контрола с Монтана по време на паузата. \"Сините\" ще срещнат на \"Герена\" втория в класирането на Втора лига в събота, 17 ноември. Двата щаба са преценили спарингът да започне в 11:30 часа.Монтана, който е воден от Ферарио Спасов, има актив от 30 точки след 14 двубоя във втория ешелон, като все още не познава вкуса на загубата - 8 победи и 6 равенства.", "date": "2018.11.13", "title": "Левски ще се подготвя в Кипър през зимата"}
{"url": "https://offnews.bg/politika/gen-atanas-atanasov-na-vlast-e-skritata-koalitcia-lukojl-691838.html", "text": "Макар министърът на финансите да твърди, че държавата няма как да повлияе на цените на горивата, то всъщност ситуацията е до голяма степен нейна вина. Това коментира лидерът на ДСБ ген. Атанасов на пресконференция на коалиция Демократична България (\"Зелените\", ДСБ, \"Да, България\").Според него е видимо, че на власт е \"скритата коалиция Лукойл\" и доказателство за това е гласуването на \"картелния закон за горивата\" по-рано тази година, който убил дребния и средния бизнес в сферата. Друго доказателство според него е и увеличаването на максималната скорост по магистралите на 140 км/ч. още през 2012 г., както и изискването за каране на постоянно включени светлини. Тези промени довели до по-висок разход на гориво и печалби \"в касата на Лукойл\".Според лидера на ДСБ участниците в \"скритата коалиция Лукойл\" могат да бъдат идентифицирани при по-внимателно разглеждане на хронологията по гласуването на тези промени. \"Кой го внесе, кой го подкрепи? Вижте ги фактите и ще ви стане ясно коя е коалицията\", допълни Атанасов.Председателят на \"Да, България\" Христо Иванов пък заяви, че разбира гражданската енергия зад протестите и те са пряко следствие на бездействието и лисата на посока на управление на премиера Борисов, който бил вграден в корупционния модел като \"мома в мост\". Иванов обаче е притеснен от неяснотата по това кой стои зад протестите, които според него рискуват да станат \"пореден удар в празното пространство\" и да доведат до друго управление \"а ла Орешарски\". Той обаче заяви, че като политическа сила Демократична България ще изпълни дълга си и ще изготви план с конкретни мерки и радикални реформи за предотвратяване на бъдеща криза. Лидерът на \"Да, България\" отправи критика и към президента Радев, който според него разполагал с \"огромен институционален ресурс\" да изкара страната от ситуацията, но не казвал нищо повече от клишета. Атанас Атанасов също така опроверга слуховете, че ДСБ има проблеми с членския внос в ЕНП и затова не е присъствала на конгреса на евродесницата в Хелзинки. Според него това е изфабрикувана новина, която е била разпространена от определени медии без никакъв информационен източник. \"Спомням си от последните избори един телевизионен запис, където един наш съгражданин беше казал нещо и аз ще го перифразирам: много ми се искаше да отида на тоя конгрес, но се оказа, че нямам желание\", каза Атанасов. \"Нагледал съм се на байганьовските номера на Борисов в България, не ми се искаше да харчим пари, за да отида да ги видя и в Хелзинки.\"Владислав Панев от \"Зелените\" пък нарече застрахователната фирма Олимпик \"застрахователното КТБ\" и предрече, че няма да е последният фалит в сферата. Според него кризата при застраховките е резултат от нежеланието на Борисов да скъса обръчите там, което дава възможността на мутренските застрахователни компании да използват приходите от задължителната гражданска застраховка като \"прасенце-касичка\", без никакви намерения да плащат справедливи обезщетения. ", "date": "2018.11.13", "title": "Ген. Атанас Атанасов: На власт е скритата коалиция Лукойл"}
{"url": "https://offnews.bg/kultura/preporachvame-vi-margarita-hranova-45-godini-na-stcena-691781.html", "text": "На 13 ноември от 20:00 часа в Зала 1 на НДК е мегаконцертът „Марги Хранова – 45 години на сцена“.Спектакълът включва както от едни от най–обичаните хитове от репертоара, така и нови дуети с приятели от музикалната сцена. Една от най-любимите български певици започва музикалната си кариера едва 14-годишна. По-късно завършва естрадния отдел на Българската държавна консерватория в класа на Ирина Чмихова.Издала е над 30 албума и е носител на редица музикални награди. През 2014 г. е удостоена с наградата „Златен век”.", "date": "2018.11.13", "title": "Препоръчваме ви: Маргарита Хранова - 45 години на сцена"}
{"url": "https://offnews.bg/obshtestvo/niama-da-ima-voda-v-chasti-ot-4-rajona-na-sofia-691772.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на ул. „Боянски водопад“ в кв. „Манастирски ливади“ налага спиране на водоподаването от 10:00 до 17:00 часа на ул. „Боянски водопад“, по ул. „Костенски водопад“ от ул. „Шарл Шампо“ до ул. „Иван Кирков“, бл. 10 на ул. „Иван Кирков“.Заради подмяна на сградно водопроводно отклонение на ул. „Христо Станишев“ в кв. „Орландовци“, се налага спиране на водоподаването от 09:00 до 19:00 часа на ул. „Христо Станишев“ от ул. „Училищна“ до ул. „Свобода“, ул. „Александър Невски“ от ул. „Цигов чарк“ до ул. „Училищна“ и ул. „Роман“.Изграждане на сградно водопроводно отклонение на ул. „Борис Руменов“ в кв. „Кръстова вада“ налага спиране на водоподаването от 10:00 до 19:30 часа на ул. „Борис Руменов“ от ул. „Борис Руменов “ до ул. „Асен Йорданов“, ул. „Асен Йорданов“ №73.Във връзка с подмяна на сградно водопроводно отклонение на ул. „Алеко Константинов“ в с. Мировяне, се налага спиране на водоподаването от 09:00 до 18:30 часа на ул. „Алеко Константинов“, ул. „Спортист“, ул. „Чавдар войвода“, площад „Васил Левски“.Диагностика на уличен водопровод на ул. „Орлин“ в с. Мировяне налага спиране на водоподаването от 09:30 до 17:30 часа на ул. \"Орлин\" от ул. \"Ястреб \" до ул. „Канала“, ул. „Леярна“.  ", "date": "2018.11.13", "title": "Няма да има вода в части от 4 района на София"}
{"url": "https://offnews.bg/izvan-terena/doktor-tiam-stana-bashta-691827.html", "text": "Сенегалският халф на Левски Кали Тиам стана мъжки татко. Дефанзивният полузащитник се похвали с щастливото събитие в социалните мрежи. \"Семейство Тиам е завършено! Добре дошъл, сине мой. Сега вече сме четирима\", написа асът на Левски.Доктор Тиам, както е прякорът на играча, пристигна през зимата на \"Герена\". Първоначално той играеше като отдаден под наем от унгарския МТК, но през лятото сините откупиха правата му и подписаха тригодишен договор.През тази кампания сенегалецът подобри представянето си. Той има 13 мача в Първа лига, в които отбеляза 2 гола. За Купата на България той записа две срещи, в които се разписа веднъж.Прозвището си Доктор Тиам той спечели заради срамна постъпка. Сенегалецът контузи тежко бившата бразилска звезда на ЦСКА Фернандо Каранга и го извади за дълго от строя.", "date": "2018.11.13", "title": "\"Доктор\" Тиам стана баща"}
{"url": "https://offnews.bg/obshtestvo/vremeto-vav-vtornik-slanchevo-s-temperaturi-do-18-691818.html", "text": "Времето във вторник ще бъде предимно слънчево, като очакваните максимални температури ще бъдат между 10° и 15°.През деня ще започне нахлуването на студен въздух от североизток, ще духа слаб до умерен вятър. В следващите няколко дни захлаждането ще продължи, като най-студено ще бъде в петък и събота с температури около 7 °.Над равнините ще има ниска слоеста облачност и намалена видимост. На отделни места ще преръми.Предимно слънчево ще се задържи времето над Югозападна България и Предбалкана.Преобладаващите максимални температури ще бъдат между 10° и 15°, в крайните югозападни райони до 18°.Над Черноморието ще бъде предимно облачно, на места преди обяд и мъгливо. На отделни места ще преръми. Ще духа до умерен североизточен вятър. Максимални температури на въздуха: 11-12°. Температурата на морската вода е 15-16°. Вълнението на морето ще бъде 2-4 бала.Над планините ще бъде предимно слънчево. Ще духа до умерен североизточен, по билата силен северен вятър. Максимална температура на височина 1200 метра около 8°, на 2000 метра – около 3°.", "date": "2018.11.13", "title": "Времето във вторник: Слънчево с температури до 18°"}
{"url": "https://offnews.bg/bojni/reshavat-sadbata-na-boksa-v-kraia-na-noemvri-691849.html", "text": "Международната боксова асоциация изпрати своя доклад до МОК, като разчитането на документите ще даде отговор дали този спорт ще продължи да бъде част от олимпийските игри в Токио през 2020 година, пише \"Тема Спорт\".Има сериозна вероятсност един от древните представители на най-голямото спортно събитие да получи забрана за участие заради избора на президент на узбекистанския бизнесмен Гафур Рахимов.Решението на МОК ще бъде взето в края на месеца, когато ще се проведе събрание на комитета именно в Токио. На 30 ноември и 1 декември ще бъдат разгледани докладите на всички федерации, които ще имат представители на олимпиадата през 2020 година.Както е известно, президентът на организацията Томас Бах вече нееднократно заяви, че е силно притеснен от избирането на Рахимов, тъй като той е посочен от правителството на САЩ за глава на организирана престъпна група. Узбекът отрече тези обвинения и твърди, че неговото име в списъка на американците е плод на грешка.Добрата новина за боксьорите, които ще печелят квоти от догодина за Токио е, че самите спортисти не би трябвало да бъдат засегнати чак в такава степен и те все пак се очаква да покажат на какво са способни на Игрите. От МОК твърдят че няма да оставят олимпийците без право да преследват медали и ще се \"погрижат за тях\".\"Ще направим всичко, за да защитим атлетите. В случай че изключим дадена организация от семейството си, планираме да проведем боксов турнир изцяло под наш надзор.Не искаме спортистите да страдат и да бъдат наказвани заради поведението на някои свои ръководители. Без значение какво ще решим след 3 седмици, бокс на олимпийските игри в Токио ще има\", се казва в съобщение на МОК.", "date": "2018.11.13", "title": "Решават съдбата на бокса в края на ноември"}
{"url": "https://offnews.bg/futbol/posledniat-shampion-s-levski-shte-spasiava-dobrudzha-691842.html", "text": "Бившият наставник на Левски Емил Велев - Кокала е новият треньор на Добруджа. Наставникът ще бъде представен на отбора днес на тренировката от 15:00 часа, обявиха от втородивизионния клуб.Преговорите с него е водил лично председателят на УС на Добруджа Николай Милков, а основната цел е да задържи отбора във Втора Лига.Велев има репутацията на последния треньор, успял да направи Левски шампион. Това се случи през 2009 година. За последно той води третодивизионния Спартак (Плевен), но не успя да го вкара във Втора лига и напусна клуба.От 2009 година насам Левски е бил воден от 14 треньора, като някои като Антони Здравков, Николай Митов и Георги Иванов - Гонзо имат по два престоя. Най-успешният в кариерното си развитие бивш треньор на Левски се очертава Антони Здравков, тъй като в момента е начело на хегемона Лудогорец.Митов е в Хебър Пазарджик, Стойчо Стоев е начело на Арда, а Гонзо е без работа. Илиан Илиев се върна в Черно море. От сърбите, водили Левски в този период, най-успешен бе Славиша Йоканович, който е мениджър във Висшата лига на Англия, Ратко Достанич работи в Гърция, а легендарният Люпко Петрович е в Руанда.Ясен Петров пък прави кариера в китайското първенство.", "date": "2018.11.13", "title": "Последният шампион с Левски ще спасява Добруджа"}
{"url": "https://offnews.bg/politika/menda-stoianova-iska-sreshta-s-prezidenta-shte-mu-obiasni-che-lobir-691822.html", "text": "Министърът на финансите Владислав Горанов и председателят на комисията по бюджет и финанси в парламента Менда Стоянова ще искат среща с президента Румен Радев, за да му обяснят аргументите си относно промените в Кодекса за застраховането и вдигането на данъците за старите автомобили.Пред Нова тв Стоянова обясни, че държавният глава трябва да е наясно с детайлите.От думите ѝ стана ясно, че този ход на управляващите се прави след заседание на Изпълнителната комисия на ГЕРБ снощи. Първите в партията са коментирали причините за  и поставените искания, „които президентът доста добре систематизира в “.„Аз мисля, че ние като народ трябва да изберем искаме ли да защитим децата и нашето здраве, искаме ли да се превърнем в сметището на Европа, когато там се забранят дизеловите автомобили“, каза Стоянова.Тя е категорична, че няма да изтегли предложението си за таван на обезщетенията при изплащането на Гражданската отговорност, но от думите ѝ стана ясно, че предложението вече е претърпяло промени - таванът ще важи за разширения кръг лица, които след тълкувателно решение на Върховния касационен съд, вече имат право да завеждат искове. Според Стоянова това ще натовари значително застрахователните компании.Тя се аргументира с доводите, с които застрахователите защитават искането за налагане на лимит при \"Гражданската отговорност\" - за миналата година са платени 280 млн. лв. по искове, а само за три месеца, след като ВКС е разширил кръга на хората с право на претенции, са постъпили искове за 100 млн. лв.Стоянова обясни, че нейното предложение не е лобиране в полза на застрахователите, а е \"лобиране за 3 млн. души гражданска застраховка\". Причината е в това, че с предложението за лимити се предпазва финансовата система на страната, ще бъдат предотвратени фалити, което пък от своя страна предпазва гражданите. Менда Стоянова каза, че управляващите не искат увеличение на Гражданската отговорност дори и до 400-500 лв. и нейното предложение би предотвратило точно това увеличение. Точно за това тя иска и срещата с президента.\"Днес ще поискам среща с президента заедно с финансовия министър, за да му разкажем как стоят нещата и неговата позиция, наистина да бъде информирана позиция и се надявам, че тогава той би подкрепил такова предложение\", смята депутатът от ГЕРБ.Тя е категорична, че никой „не наказва бедните“, както твърди държавният глава, и се аргументира с бюджета, в който са заложени повече разходи за социални дейности, пенсии и за увеличение на заплати в държавната администрация.Президентът е много сериозна институция с висок рейтинг и за мен той трябва да е в детайли на проблемите, когато прави своите изказвания. Аз ще се постарая, ако той ме приеме, да му обясним проблема със застраховките, и тогава той ще застане на наша страна. Въпрос на данни, въпрос на подробности и мисля, че той трябва да има подобни разчети и за други сфери, за които има определени искания от протестиращите, каза още тя.", "date": "2018.11.13", "title": "Менда Стоянова иска среща с президента - ще му обясни, че лобирала за 3 млн. души с 'гражданска застраховка'"}
{"url": "https://offnews.bg/politika/radev-sazria-politicheska-ataka-sreshtu-nego-chrez-prokuraturata-691839.html", "text": "Президентът Румен Радев смята, че  срещу кандидата му за конституционен съдия има политическа цел.Държавният глава присъства на церемонията по назначаването на новите конституционни съдии, един от които е и предложеният от Радев проф. Атанас Семов.Проверката срещу номинирания от мен за конституционен съдия проф. Атанас Семов е с политическа цел, каза той, цитиран от \"Фокус\".„Не съм изненадан, че се правят опити да бъде съживена една отдавна приключила прокурорска проверка. Това ми дава основание да смятам, че целта е политическа“, каза президентът Радев и добави, че проверката е приключила 2016 г. „Защо се възбужда няколко дни, след като е обявена моята номинация?“, попита държавният глава. На въпрос дали искането на прокуратурата за проверка на проф. Семов е изцяло политически обосновано, държавният глава коментира: „Нямам засега друго обяснение“, каза още той.Попитан дали проверката на прокуратурата срещу конституционния съдия проф. Атанас Семов ще се отрази на легитимността на решенията на Конституционния съд, президентът заяви, че не може да гадае решенията и действията на другите институции.Проверката на прокуратурата срещу Атанас Семов започна след публикация в \"Капитал\", в която се задава въпрос дали името на преподавателя по европейско права не е свързан с разследване със злоупотреби. Въпреки че в статията няма отправени конкретни твърдения срещу Семов, прокуратурата се самосезира и обяви, че в преподавател в Софийския университет е изпратил сигнал за развиване на частна стопанска дейност, отправят се обвинения за безстопанственост, както и сключване на неизгодна вредоносна за университета сделка във връзка с неакредитирана магистърска програма по „Право на Европейския съюз“.Проверката започна на фона на активизирането на прокуратурата с искания за свалянето на депутатски имунитети. ", "date": "2018.11.13", "title": "Радев съзря политическа атака срещу него чрез прокуратурата"}
{"url": "https://offnews.bg/ikonomika/obzhalvat-sdelkata-mezhdu-societe-generale-i-dsk-i-pred-evropejskata-k-691828.html", "text": "Близо месец, след като ,  изпрати жалба във връзка със сделката и до Европейската комисия.\"Сделката може да доведе до монопол в България, с което да бъдат засегнати интересите на потребителите, а Сосиете Женерал Експресбанк - да попадне под унгарска собственост, когато ЕС задейства наказателна процедура срещу Унгария\", пише председателят на асоциацията Пейо Майорски до: зам.-председателя на комисията по финансовата стабилност, финансовите услуги и съюза на капиталовите пазари Валдис Домбровскис; комисаря по вътрешен пазар, промишленост, предприемачество Елжбета Бенковска и комисаря по правосъдие и потребители Вера Йоурова.Той призовава ЕК да провери \"дали е налице господстващо положение след сливането\".Опасенията му са, че след сливането ДСК може да \"доминира и изкриви пазара, защото ще се превърне в гигант, особено при банкирането на дребно\". Уточнява, че комбинирания пазар на двете банки при ипотечните кредити е близо 27%, а при потребителските - 38,78%. При общия размер на кредитите за домакинства делът ѝ става 31%, а при жилищните ипотечни – 26.7% - допълва той.Според него новата банка ще бъде лидер по размер на активите – по данни на БНБ от юни 2018, те ще достигнат 19.1 млрд. лв. Тези на първата сега УниКредит Булбанк са 18.6 млрд. лв. Отпуснатите кредити на новата институция ще са 17,05 млрд. лева, а привлечените депозити - 16.7 млрд. лв. - пише Майорски.Така общите пазарни дялове на трите най-големи банки в България трайно ще надхвърлят 40% и ще управляват над 48% от активите на цялата банкова система, ще са отпуснали 47.9% от кредитите, ще са привлекли 48.2% от пасивите и 48.5% от депозитите. Особено силна ще бъде концентрацията на пазара на жилищни ипотечни кредити – 57.5%. При потребителските общият дял на банките в Топ 3 става 50.7%, а при депозитите от домакинства – 50.3%. Делът от печалбата ще достигне 60.6% от общата за банковата система.\"За нас е притеснително, че те могат да се разбират и да диктуват пазара. Например заедно да вдигат лихвите по кредитите, което ще ощетява гражданите\", пише Майорски.Той е обезпокоен и от факта, че след сливането около 20% от активите на българската банкова система биха попаднали под контрола на групата OTP с централа в Унгария - държава извън Еврозоната, която \"скоро не иска да влиза в нея и със свободно плаващ валутен курс\". Българската банкова система ще бъде \"изключително зависима\" от решенията на Унгарската централна банка (УЦБ), не просто откъм стабилност на банката-майка, но и по линия на дъщерно финансиране от банката-майка към българската банка - пише Майорски.При инфлационни и дефлационни шокове и \"съответни резки движения\" от УЦБ, \"промяната в стойността на унгарската валута ще има директен ефект върху стабилността на българската ДСК\", твърди още той и прогнозира, позовавайки се на неназовани икономисти, че \"потенциалните негативни ефекти могат да са разнопосочни – непредвидимо контрациклично свиване на кредитирането, проциклично прегряване на кредитирането или шоково изтегляне на финансиране от дъщерната банка (с цел покриване на загуби на банката-майка), което би могло да я дестабилизира\".АЗП подкрепя желанието на българското правителство за влизане в Банковия съюз и еврозоната и в този контекст смята, че купувачът на Сосиете Женерал Експресбанк - България (унгарската ОТП) е \"с рисков профил\".След сделката Fitch обяви, че поставя рейтинга на Експресбанк А- под наблюдение и очаква при приключването ѝ той да бъде понижен до около BB заради по-слабата възможност за подкрепа от новия собственик. Това би означавало понижение с поне пет стъпки, пише Майорски.С оглед тези аргументи, АЗП предупреждава ЕК, ЕЦБ, Комисията за защита на конкуренцията (КЗК), БНБ и Комисията на финансов надзор \"да внимават с одобрението на сделката\".Жалби са изпратени още до КЗК, БНБ и Комисията на финансов надзор.", "date": "2018.11.13", "title": "Обжалват сделката между Societe Generale и ДСК и пред Европейската комисия"}
{"url": "https://offnews.bg/politika/prezidentat-i-bsp-stoiat-zad-prizivite-za-ostavka-smiata-tcvetanov-691826.html", "text": "ГЕРБ наблюдава протестите в страната, но без да се отклонява от управленската си програма, която е за 4-годишен мандат, обясни зам.-председателят на партията и лидер на парламентарната група на управляващите Цветан Цветанов в интервю за .Цветанов смята, че зад исканията за оставка на кабинета стоят „опозицията в лицето на БСП и координираните действия с президента Радев”.„Това са факторите, които под една или друга форма провокират и натягат напрежението”, заяви той.„Не бих сложил всички под един знаменател, но знам какви са указанията, дадени от страна на БСП към техните структури – пълна мобилизация за 11-ти, да не излизат кметове и знакови лица, а просто да организират хората, които да излязат и да застанат и да запречат кръстовищата в пътната артерия на страната”, разясни Цветанов.По темата с горивата той коментира, че поскъпването не зависи от правителството, а от световните пазари, а през 2013 година литър гориво е струвал повече, отколкото сега. Минималната работа заплата оттогава се е увеличила с 200 лева оттогава, посочи още Цветанов.Той отговори и на изказването на президента, който в речта си в петък посочи, че българите карат стари коли не защото не ги е грижа за природата, а защото нямат пари за по-нови. Думите на Румен Радев бяха във връзка с вдигането на данъка с до 50% върху автомобилите, произведени преди 2005 г.„Обръщението на президента Радев не му прави чест. Желание на местната власт е да бъде коригиран този данък. В цяла Европа се ограничава дизеловото гориво и се ограничават автомобилите, които ползват това дизелово гориво. Това означава, че е момента всички автомобили, които в Западна Европа ще отпадат като възможност да се карат, ще дойдат в България”, каза Цветанов.Той заяви още, че в момента президентът тласка страната към предсрочни избори, за да може да назначи служебно правителство.", "date": "2018.11.13", "title": "Президентът и БСП стоят зад призивите за оставка, смята Цветанов"}
{"url": "https://offnews.bg/112/tezhka-katastrofa-v-starozagorsko-zaradi-kone-na-patnoto-platno-691820.html", "text": "Нова тежка катастрофа вследствие на внезапно излезли на пътя животни в Старозагорско. Бременна в шестия месец жена пострада при пътен инцидент край павелбанското село Габарево. Тя блъсна с автомобила си два коня и ги уби на място. Инцидентът стана снощи около 21 часа.Жената бе откарана в Казанлъшката болница. Полицията започна разследване по случая. Все още не е ясно какво са правили животните на пътя и чия собственост са те.Само преди дни двама младежи загинаха заради излязла внезапно каруца на пътя Казанлък-Стара Загора. Друг младеж от Николаево загина на място край Мъглиж, когато кон връхлетя върху семейния автомобил, шофиран от баща му.", "date": "2018.11.13", "title": "Тежка катастрофа в Старозагорско заради коне на пътното платно"}
{"url": "https://offnews.bg/obshtestvo/sv-joan-zlatoust-bil-zhertva-na-tcarkovni-intrigi-i-presledvane-691787.html", "text": "Православната църква почита днес паметта на св. Йоан Златоуст, патриарх Константинополски. Той е оставил най-голям обем богословско творчество в Източната църква. Един от тримата „светители“ –„вселенски учители“, наравно с Василий Велики Кесарийски и Григорий Богослов. Наречен е \"златоуст\" заради своето красноречие. Св. Йоан Златоуст е канонизиран за светец през 438 г. Почита се още и на 27 януари (пренасяне мощите на светеца) и на 30 януари (Денят на св. Три Светители).Роден е в Антиохия Сирийска в гръко-сирийско знатно семейство. Баща му Секунд бил военачалник, а майка му Антуса изповядвала християнската вяра. Под давление на майка си е получил добро за времето си образование, обучавал се е в школата на известния ритор Ливаний.За кратко време бил адвокат, а след това се заел да изучава християнското богословие. След това Йоан се отдалечил в пустинята и прекарал отначало четири години с други монаси, а след това две години в пълно уединение. В пустинята той написал „Слово за свещенството“ по повод укорите на неговия другар – епископ Василий, за бягството на Златоуст от епископството. Влошеното здравословно състояние накарало Йоан да напусне пустинята и да се върне в Антиохия, където през 381 г. бил посветен за дякон. Голяма част от парите, отпускани за негова издръжка, той давал за бедните и за изграждането на няколко болници и приюти в Константинопол. Любовта му към най-окаяните и увещанията на богатите да отделят от парите си за нямащите, възбудила недоволство сред състоятелните слоеве на населението – започнали да обвиняват светия архиепископ в предизвикване на класово напрежение. Свети Златоуст настроил против себе си дори и императрица Евдоксия.Неговата смела и безпристрастна проповед му спечелила приживе много врагове – както сред управляващата аристокрация, така и в някои църковни кръгове. На Халкедонския събор през 403 г., свикан от неговия враг александрийския патриарх Теофил, той е лишен от сан, но паството му го връща на патриаршеския престол.Като патриарх на Константинопол е бил изпращан три пъти на заточение. До края на живота си св. Йоан Златоуст е жертва на църковни интриги и преследване, но не прекратява своята мисионерска и проповедническа дейност.Починал на 14 септември 407 г., но поради големия празник (Кръстовден), паметта му е пренесена на 13 ноември. Тридесет години след неговата смърт мощите му били пренесени в Константинопол и положени в църквата „Св. Апостоли“. По време на Латинската империя светите му мощи били отнесени в Рим и сега почиват в катедралата „Св. Петър“. Освен св. литургия, св. Йоан е оставил много трактати, писма (около 240) и проповеди. Съхранени са повече от 1900 ръкописи с негови съчинения. Преведен е на почти всички езици. Най-пълното издание на съчиненията му излиза от печат в Париж през 1718-1738 г. в 13 тома. Един от най-древните паметници на старобългарската литература е тъй нареченият сборник „Златоструй“, който е съставен от българския цар Симеон Велики и съдържа избрани цитати от Златоустовото писмено творчество.", "date": "2018.11.13", "title": "Св. Йоан Златоуст бил жертва на църковни интриги и преследване"}
{"url": "https://offnews.bg/ikonomika/vzimali-li-sa-deputati-honorari-ot-zastrahovateli-pita-institutat-za-691821.html", "text": "Взимали ли са през тази година депутати големи хонорари от застрахователни компании? Този въпрос към Менда Стоянова - председател на комисията по бюджет и финанси, отправи Богдан Милчев от Института за пътна безопасност. В студиото на Нова тв той показа документи, според които застрахователни компании са давали по 70 хил. лв. хонорари на адвокати, за да ги защитават в съда при граждански искове. Твърденията му дойдоха на фона на коментар от страна на застрахователите, че от много време работят на загуба.\"Тези хонорари трябва да бъдат лимитирани, но това го няма в предложението на госпожа Менда Стоянова\", заяви Милчев. Той заяви, че очаква от шефката на бюджетната комисия да каже дали ще оттегли предложението си, с което се определя лимит за изплащането на премиите за пострадали при катастрофи. \"Защото не може да се провежда дебат, когато секирата е вдигната над главата ни. Ако се окаже, че стотици хиляди левове са изплащани като хонорари на български депутати от застрахователни компании, г-жа Стоянова ще напусне ли парламента?\", попита Милчев.В същото време застрахователите твърдят, че са изплатили 280 млн. лв. за Гражданска отговорност. \"Страданието на хората е огромен бизнес и адвокатски кантори се надяват това да скочи\", коментира в отговор представител на застрахователите.Той коментира твърденията за изплащане на хонорари от 70 хил. лв. като единичен случай.Застрахователите смятат, че е достатъчно Гражданската отговорност да стане 500 лв., за да бъде недостъпна за голяма част от българските граждани. В същото време застрахователите правят предложение да бъде направена проверка кои адвокати са членове на Управителните съвети на някои неправителствени организации.", "date": "2018.11.13", "title": "Взимали ли са депутати хонорари от застрахователи, пита Институтът за пътна безопасност"}
{"url": "https://offnews.bg/politika/aezh-iska-prezidentat-da-nalozhi-veto-na-medijnia-zakon-na-peevski-691829.html", "text": "Асоциацията на европейските журналисти в България поиска от президента Румен Радев да наложи вето на медийния законопроект, внесен от депутатите от ДПС Делян Пеевски, Йордан Цонев, Хамид Хамид и Велислава Кръстева.Законопроектът бе приет на второ четене на 1 ноември 2018 г. С внесените преди второто гласуване промени, в наименованието на Закона за задължителното депозиране на печатни и други произведения накрая се добавя „и за обявяване на разпространителите и доставчиците на медийни услуги“. По този начин законът, който досега се отнасяше единствено до печатните произведения, вече регламентира отношения в много по-широк обхват, засягащ всички медии.От АЕЖ-България коментират, че въпреки подобренията в законопроекта преди окончателното му гласуване, в него все още остават редица несъвършенства, което налага той да бъде върнат за повторно разглеждане в Народното събрание.От асоциацията са  до президента Румен Радев, в което посочват като едно от най-важните си съображения размера на предвидените санкции. \"Поставянето на долна граница от 10 000 лв. за първо нарушение и 20 000 лв. за второ не просто е непропорционално, а сериозно застрашава свободата на печата и другите средства за масова информация и така засяга правото на изразяване и може да доведе до непоправими последици и цензура в противоречие с чл. 40, ал. 1 от Конституцията\", се посочва в писмото. Друг аргумент е насочен срещу ограниченията в начините на финансиране на медии:Сред критиките на АЕЖ е и изискването за деклариране на “лицето, което фактически контролира съдържанието на медийната услуга и/или редакционната политика”, ако е различно от действителния собственик на медията. \"Как обаче ще стане ясно това и кой ще бъде отговорният орган, който да направи разследване за действителния собственик, не става ясно. Този въпрос е засегнат в пленарна зала, но все пак не е предвиден механизъм за изясняването му\", уточняват в писмото до президента от АЕЖ.Според асоциацията съществен е и въпросът за разширяването на правомощията на Министерството на културата и наличието или липсата на капацитет на ведомството. \"Не е без значение и, че контролът и санкциите са поверени на орган на изпълнителната власт, който не е независим, за разлика от СЕМ, а освен това не е изработена и надлежна процедура за установяване и санкциониране на нарушителите, което е предпоставка за произвол\", посочват от АЕЖ.", "date": "2018.11.13", "title": "АЕЖ иска президентът да наложи вето на медийния закон на Пеевски"}
{"url": "https://offnews.bg/politika/sled-gerb-i-mvr-reagira-za-protestite-nezakonno-e-da-se-blokirat-pati-691848.html", "text": "След проведено заседание на Изпълнителната комисия на ГЕРБ снощи, на което е  заради протестите в страната, МВР също взе отношение към недоволството на протестиращите. В прессъобщение от ведомството припомниха, че блокирането на пътища е незаконно и ще бъде санкционирано. От МВР припомнят, че по време на протест в Добрич снощи са се включили 70 моторни превозни средства, като 13 от водачите са блокирали част от пътните артерии. \"След многократни приканвания да освободят движението и получен категоричен отказ и с цел недопускане на образуване на колони от изчакващи автомобили, полицейските служители осигуриха обходен маршрут за преминаване. Към нарушителите ще бъдат предприети мерки по ЗДвП и Закона за административните нарушения и наказания\", посочват от МВР.Две нерегламентирано затворени кръстовища и осем установени нарушения на Закона за движение по пътищата е резултатът по време на протестните действия, проведени на 11 ноември в Силистра. В разрез със законоустановените норми протестиращите са затворили за движение възлово кръстовище, образувано от бул. „Македония\" и „Добруджа\" и „Добрич\", както и кръстовището между път I-7, II-21 и III-213 извън града, което е довело до създаване на напрежение сред водачите. За констатирани нарушения са съставени 8 фиша по Закона за движение по пътищата, допълват от МВР.Отново на 11 ноември по време на протестните действия от 14 до 21 часа нерегламентирано бе затворена автомагистрала „Струма\" преди ГКПП-Кулата, което причини затруднение в движението и преминаването през граничния пункт. За часове бяха блокирани и пътища, водещи към Благоевград откъм районите на селата Железница и Церово.Във връзка с провелите се протестни действия през почивните дни на територията на Варна са санкционирани петима водачи на автомобили по ЗДвП заради възпрепятсване на нормалното придвижване на граждани по пътните артерии на Варна.При проведените в неделя протестни действия на територията на Ловешка област на едно лице е издадено полицейско разпореждане за опит за организиране на незаконосъобразни действия. Заради затваряне на основни пътища в района на Троян са задържани двама мъже. Образувани са едно досъдебно производство и едно бързо производство за управление на МПС в срока на изтърпяване на принудителна административна мярка за временно отнемане на СУМПС, съставени са и актове по УБДХ, ЗДвП и ЗБДЛ. Изготвени са и три полицейски разпореждания по чл.64 ал.1 от ЗМВР.Във Видин, при проведеното спонтанно автошествие в областния град на 11 ноември, полицейските служители незабавно са създали организация за регулиране на уличното движение и осигуряване на обществения ред. Участниците стриктно са изпълнявали указанията на контролните органи, няма санкционирани.В понеделник бе проведено и шествие, определено като автопоход, разрешено от Община – Перник за пътен възел „Даскалово\". В хода на протеста е блокирана автомагистрала „Люлин\", свързваща с автомагистрала „Струма\". Полицейските служители са реагирали на изплъзнал се от кордона младеж. След водени преговори движението е възстановено.В района на Ботевград, на входа на с. Врачеш, протестиращите, излезли на нерегламентирано шествие, са блокирали движението по пътя. След извършен задълбочен анализ на разпространените кадри са установени към момента 12 от активните участници. Съставени 3 акта по ЗДвП, 3 акта по ЗМВР, 2 акта по ЗСММ и 5 предупредителни протокола. Предстои установяване на другите участници и вземане на отношение спрямо тях.По време на автомотошествието във Велико Търново протестиращите затвориха главен път І-4 на кръгово кръстовище ул. „Магистрална\" и ул. „Краков\" в града и в двете посоки. Проведени са беседи с организатори и участници в протеста, с цел предотвратяване на действия, нарушаващи обществения ред и маршрута на движение. Съставени са 12 предупредителни протокола.По-рано днес Менда Стоянова съобщи, че на заседание на изпълнителната комисия на ГЕРБ са били разпределени задачи между министри и парламентаристи, за да се реагира на протестите от последните дни. Тя и финансовият министър Владислав Горанов са натоварени да поискат среща с президента Румен Радев, за да му разяснят законовите промени,с вързани с Гражданската отговорност. Вицепремиерът Томислав Дончев пък е бил натоварен със задачата да разговаря с представителите на Петролната и газова асоциация за цените на горивата, за да се установи може ли бизнеса да намали печалбите си временно, докато се успокои пазарът на петрол.  ", "date": "2018.11.13", "title": "След ГЕРБ и МВР реагира за протестите: Незаконно е да се блокират пътища"}
{"url": "https://offnews.bg/evropa/ek-predstavia-dokladite-za-napredaka-na-balgaria-i-rumania-691819.html", "text": "Eвропейската комисия ще оповести днес следобед редовните доклади по механизма за сътрудничество и проверка за България и Румъния.Това ще стане след колегиума на комисарите в Страсбург, който ще се проведе там заради пленарното заседание на Европейския парламент.Миналата година Комисията отправи 17 препоръки по отделните показатели в областта на правосъдието и вътрешните работи. Заместник-председателят Франс Тимерманс заяви, че има напредък в много области, но е необходима още работа.\"Все още има път, който трябва да бъде извървян. Искаме да сме сигурни, че няма връщане назад по никой от тези въпроси\", уточни той, цитиран от БНР.Председателят на Европейската комисия Жан-Клод Юнкер обеща, че до края на мандата му - октомври догодина, наблюдението над България и Румъния ще приключи. За да стане това обаче, страните трябва да покажат осезаеми резултати в борбата срещу корупцията. Дотогава наблюдението върху правосъдната система и борбата с корупцията в Румъния вероятно ще продължи.България и Румъния са единствените две държави от ЕС, които вече 11 години са под постоянното наблюдение на Брюксел. Европейската комисия всяка година оценява реформата и доверието в правосъдната система и борбата с корупцията и организираната престъпност.Европейските експерти следят развитието на ключови дела в двете държави, най-вече срещу бивши и настоящи политици и висши магистрати. Отпадането на механизма би ускорило и приемането на страната ни в шенгенското пространство. Един от доводите на държави като Холандия и Германия, които са против приемането ни в Шенген, е именно наличието на мониторинг от страна на Брюксел. Заради влошеното състояние на правовата държава в Румъния, се очаква наблюдението върху Букурещ да остане. Брюксел обмисля докладът да бъде заменен с общоевропейски механизъм за контрол на върховенството на закона, който да обхване всички държави членки, в които има проблеми, уточнява БНТ.", "date": "2018.11.13", "title": "ЕК представя докладите за напредъка на България и Румъния"}
