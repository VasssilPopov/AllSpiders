{"url": "https://offnews.bg/politika/pchelarite-s-izmreli-pcheli-shte-poluchat-obezshtetenia-obiavi-porozh-702843.html", "text": "Пострадалите пчелари ще получат обезщетените под формата на индивидуална помощ de minimis.Компенсация ще има за всички, чиито документи са окомплектовани – подадена жалба, съставен констативен протокол и взети проби за установяване причината за смъртността при пчелите, съобщи министърът на земеделието, храните и горите Румен Порожанов по време на Консултативен съвет по пчеларство.Той уточни, че предстои калкулация на точния размер на помощта. След това тя ще бъде гласувана на заседание на Управителен съвет на Държавен фонд „Земеделие\".Заседанието беше свикано след протест на пчелари заради масово измиране на пчели и съмнения, че те са отровени от препарати за растителна защита.По време на заседанието се взе решение за промени в нормативните документи, които касаят сектора. Стигна се до консенсус за промени Наредба № 13 за мерките за опазването на пчелите и пчелните семейства от отравяне и начините за провеждане на растителнозащитни, дезинфекционни и дезинсекционни дейности.В рамките на една седмица пчеларите трябва да подадат своите предложения, които работна група да обсъди и обобщи. Ще се разпишат процедурни правила, за да се знае какъв е редът за взимане на проба, как се установява нарушението. След това ще се извърши обучение на служители от всички 28 области в страната, за да се избегне падането на актове в съда.Заместник-министърът на земеделието, храните и горите доц. д-р Янко Иванов уточни, че в случай на съмнение за масово отравяне пробите ще се поемат за сметка на Българската агенция по безопасност на храните. Тези проби имат арбитражна стойност и могат да се използват като веществено доказателство в съда. В дългосрочен план се предвижда дооборудване на лаборатория на БАБХ в Пловдив, така че да не се използва само за изследвания на растения, но и за пчели.„Важно е да се постигне баланс между интересите на хората, които се занимават с производството на различни култури и тези, които се занимават с отглеждането на пчели, т.е. да намерим онова златно сечение, така че двата сектора да не си пречат един на друг, а напротив\", категоричен бе заместник-министърът на земеделието, храните и горите доц. д-р Янко Иванов. По думите му няма противоречие между земеделските производители и пчеларите – и едните, и другите искат да има прозрачност и всичко да е ясно и по правилата.", "date": "2019.05.08", "title": "Пчеларите с измрели пчели ще получат обезщетения, обяви Порожанов"}
{"url": "https://offnews.bg/politika/test-pokazva-koia-partia-e-nashiat-favorit-za-vota-702832.html", "text": "Стартира \"Време за избор\" - онлайн платформа за ориентиране в политическия пейзаж по време на изборите за Европейски парламент 2019.Целта на платформата е да помогне на гражданите да изберат политическата партия, която отговаря най-добре на техните предпочитания, както и да им предостави бърз достъп до информация относно програмите на основните политически партии, участващи в тези избори.Как работи проектът? Група изследователи систематизират позициите на основните партии и коалиции по предварително зададени критерии и въпроси. Впоследствие потребителите на приложението попълват същия въпросник и изразяват своите предпочитания. Системата съпоставя отговорите на партиите и коалициите с тези на потребителите.\"Време за избор\" е проект с идеална цел и не е обвързан с никоя политическа партия или формация. Част е от международния проект EUVox 2. Проектът е разработен и изпълнен от изследователския консорциум “Preference Matcher”. В България той се изпълнява от Европейския институт и Лабораторията за публични политики към Нов български университет. Водещи изследователи са доц. д-р Антоний Гълъбов и д-р Борислав Мавров.Платформата е ", "date": "2019.05.08", "title": "Тест показва коя партия е нашият фаворит за вота"}
{"url": "https://offnews.bg/sviat/v-novosibirsk-izdignaha-pametnik-na-stalin-702824.html", "text": "В Новосибирск издигнаха паметник на Йосиф Сталин, съобщи \"Свободна Европа\". На постамента е написано: \"Генералисимус на Съветския съюз Сталин\". Паметникът е поставен в двора на областния комитет на Комунистическата партия на Руската федерация в града с разрешението на местните власти.Паметникът ще бъде официално открит утре, 9 май. Художественият съвет на Новосибирск е утвърдил окончателно поставянето на паметника в центъра на града на 13 март. От 16 експерти, присъствали на заседанието, 11 са се обявили \"за\" поставянето на паметника. Според председателя на Съвета поставянето на паметника в двора на областния комитет на партията е компромисно решение, защото така \"желаещите ще могат да поставят цветя и в същото време той няма да оскърбява хората, смятащи Сталин за тиранин\". Преди окончателното решение кметството е подложила на обществено обсъждане идеята за издигане на паметник на Сталин. Постъпили са 155 положителни отзива, като в 97 от тях текстът бил идентичен. Постъпили са и 85 отрицателни отзива на предложението, както и 3 празни. Над 11 000 души пък са се включили в подписка против издигането на такъв паметник. В същото време в Сургут се появи плакат с изображението на Сталин и надпис \"Спаси евреите в Европа от геноцид! Полша, Германия, Румъния...\". На плаката има портрет на Сталин и няколко снимки на концлагери. В постове в социалните мрежи със снимка на банера активистите отбелязват, че той е поставен с подкрепата на местни жители.", "date": "2019.05.08", "title": "В Новосибирск издигнаха паметник на Сталин"}
{"url": "https://offnews.bg/sviat/v-germania-arestuvaha-8-dushi-ot-balkanite-finansirali-isliamska-darz-702821.html", "text": "Рано тази сутрин германската полиция арестува 8 души с произход от Балканите, които са обвинени, че събират пари за Ислямска държава.Около 150 полицаи от специалните части са провели акцията в 7 къщи в Оберхаузен, собственост на голяма фамилия.Задръжани са 4 жени и 4 мъже на възраст между 19 и 58 години.Седем от заловените имат германско гражданство, но са с произход от Балканите.Осмият е гражданин на Босна и Херцеговина.Знае се, че арестуваните от дълго време са събирали пари за Ислямска държава. ", "date": "2019.05.08", "title": "В Германия арестуваха 8 души от Балканите, финансирали Ислямска държава"}
{"url": "https://offnews.bg/politika/problemite-v-pediatriata-sa-zaradi-nedorazumenie-obiavi-zam-ministar-702818.html", "text": "Седмици след като лекарите от специализираната детска болница \"Проф. д-р Иван Митев\" започнаха протести за увеличаване на заплатите и за отпадане на лимитите за прием на пациенти, здравният зам.-министър и председател на Надзора на НЗОК Жени Начева обяви, че проблемът в болницата е в резултат на недоразумение. Надзорният съвет на Касата обсъди днес напрежението в Педиатрията и исканията за отпадане на лимитите за лечение на деца в болницата и промяната на статута на лечебното заведение. Проблемът за лимитите дойде, след като беше взето решението от тази година Здравната каса да заплаща за лечението на пациенти в зависимост от броя на леглата в различните отделения. Според новите правила ако леглата в отделението са запълнени, пациент не може да бъде приет в друго отделение, дори и там да има свободни легла, и да бъде лекуван с пари от НЗОК.Начева обаче заяви, че проблемът дошъл от недоразумение, защото по думите ѝ лимитите не важат за Педиатрията, като не е ясно защо служителите не били уведомени за това. \"Педиатричната болница може да отчита приема на пациенти с общия код за педиатрична дейност. Това е било практика и досега. Защо служителите не са били известни не мога да кажа. Няма да има контрол по отделения и клиники за броя на децата, които се лекуват, и няма ограничения по легла. Това ограничение не важи за педиатричните звена и отделения. При тази болница специфичното е, че всички отделения и звена са такива и вероятно това е била причината за притеснението на служителите ѝ. Кодът, с който се отчита цялата им дейност, е общи, което показва, че Касата не налага ограничение за дейността им\", каза Начева.Тя посочи, че ще се срещне днес отново с ръководството на болницата, за да обсъдят този въпрос.\"Когато има проблем с финансирането, трябва да бъдат сигнализирани и РЗОК или НЗОК. Писма за недостиг на средства не са постъпвали в касата от тази болница от началото на годината\", допълни Начева.Изявлението идва два дни преди планирания протест на лекарите в Педиатрията на 10 май, на който възнамеряват да блокират движението на бул. \"Иван Гешов\" в столицата.", "date": "2019.05.08", "title": "Проблемите в Педиатрията са заради недоразумение, обяви зам.-министър Жени Начева"}
{"url": "https://offnews.bg/futbol/todor-nedelev-ostava-v-botev-702823.html", "text": "Плеймейкърът на Ботев Пловдив, Тодор Неделев е удължил договора си с клуба за още една година, съобщиха от щаба на пловдивчани.Любимецът на феновете на Ботев е подписал нов контракт, който е до лятото на 2021 г. Досегашният договор на звездата на \"канарчетата\" изтичаше в края на следващия сезон.Намиращият се в отлична форма Тодор Неделев прави много силен сезон, в който освен че е играта на \"канарчетата\", записва и най-резултатната си година. В 37 мача за първенството и Купата на България номер 8 в състава на Ботев и националния отбор е реализирал 17 гола и е подал за още 16.Последните информации около Тодор Неделев го свързваха с ЦСКА, но предпописването на договора най-вероятно ще укроти мераците на \"армейците\". В същото време турските медии го изпращат в гранда Фенербахче.", "date": "2019.05.08", "title": "Тодор Неделев остава в Ботев"}
{"url": "https://offnews.bg/medii/sled-511-dni-zad-reshetkite-mianmar-osvobodi-zhurnalisti-ot-rojters-n-702819.html", "text": "Журналисти от агенция Ройтерс бяха освободени след 511 дни в затвора в Мианмар, съобщи агенцията.Те бяха задържани, след като отразиха репресиите на властите към малцинствената етническа група рохинджа.Уа Лон (33 г.) и Киау Сой У (29 г.) са арестувани през декември 2017 г. и осъдени на 7 г. затвор за нарушаване на Закона за държавната тайна и получаване на документи от полицейски служител в рамките на разследването им за убийството на 10 селяни по време на въоръжен конфликт в щата Ракин, припомня Асоциацията на европейските журналисти. Присъдата е произнесена през септември 2018 г.За разследването си журналистите получават най-престижната награда за журналистика в света - \"Пулицър\".Журналистите бяха освободени с президентска амнистия за 6520 затворници.", "date": "2019.05.08", "title": "След 511 дни зад решетките Мианмар освободи журналисти от Ройтерс, носители на Пулицър"}
{"url": "https://offnews.bg/nashite-avtori/poniakoga-triabva-da-se-otdalechish-702816.html", "text": "Пропътувах на един дъх 1258 километра по безкрайната Магистрала 35 чак до мястото, където Северноамериканският континент се изплъзва от сушата, за да потъне в топлите вълни на Мексиканския залив. Летях право на юг с подути от умора очи по гърчещата се асфалтова лента и ако кафето и бензинът не бяха жизненонеобходими за подобна авантюра, сигурно нямаше да спра дори веднъж. Целият този път, за да прекарам пет минути в мълчаливата компания на един неодушевен предмет... същият, в който вие се вглеждате в момента с разбираемо недоумение.Какво точно е на снимката? Лунната повърхност? Част от стенопис? Географска карта? Древна олющена амфора? Знам, знам… прекалено сме близо. Очите се присвиват, съзнанието се рови в регистъра с предположения, но липсва широк план, перспектива... Понякога, за да видиш нещо ясно, трябва да направиш няколко крачки назад – да се отдалечиш.Случвало ли ви се е да отидете някъде, без да сте съвсем наясно защо? Просто сте усетили, че трябва да сте там. Дори да е на 1258 километра. Понякога човек просто няма избор и ето че след тринайсет часа каране съм се озовал в един от коридорите на най-обикновено училище, призован без думи от невзрачен неодушевен предмет, който ме дърпа насам от момента, в който научих за съществуването му.Според анимизма растенията, реките, планините, камъните, пръстта, дори думите могат да имат душа и съзнание. Колко поетично! Казват, че анимизмът е най-старата религия, но на базата на неговата дефиниция той може би е и най-старата лирика. Ние едва ли сме анимисти, но и аз, и вие ще трябва да признаем, че някои на пръв поглед тривиални предмети носят особена стойност… Може би не за другиго – може би само за вас. Сигурно притежавате поне една подобна вещ. Нещо уж неорганично, което обаче някак си е пресякло пътя ви и тъй като е попило нещичко от вашия живот и вашето съдържание, вече не може да бъде наречено неодушевено. Какво бихте взели със себе си, ако можехте да спасите една-единствена вещ от горящия си дом? Непретенциозен въпрос, но това, което научих, е, че по отговора му можете да откриете нещо неочаквано и неподозирано за характера дори на тези хора, които мислите, че познавате като от години.Веско Ешкенази (концертмайстор на Кралския Концертгебау оркестър в Амстердам):Преди да вляза в училището, поех дълбоко дъх. Океанът бе толкова близо, че соленият му водораслен одеколон ухаеше навсякъде във въздуха. Гимназията „Клиър Лейк“ в Хюстън приличаше на всяка друга гимназия... но само на пръв поглед. Cлед двайсетина крачки в един от коридорите ѝ застанах пред особения предмет, заради който изгорих толкова много бензин. Беше поставен в скромен остъклен шкаф. Няколкото ученици, които все още се мотаеха по коридора, обърнаха далеч повече внимание на моите окъсани дънки и изморена физиономия, отколкото на стъклената мебел. И въпреки това аз знам – ако училището се запали, и те, и учителите, и директорът ще се втурнат точно насам. За да спасят тази вещ. Себестойността ѝ навярно е била четири-пет долара, когато е била напълно нова. А сега? Сега струва и нищо, и... всичко. Зависи от това кого сте попитали.Елисън Онизука загина, защото в една съдбовна вечер времето във Флорида бе неочаквано студено. В този щат на практика няма зима. Климатът е субтропически. Но в нощта на 28 януари 1986 година странна аномалия предизвика безпрецедентен студ и температурата на въздуха рухна до минус пет градуса! Това се случва много, много рядко. Елисън, разбира се, нямаше никаква представа, че именно този неочакван спад на температурата ще стане причина за неговата гибел. По това време дъщеря му Джанел беше десетокласничка в училището „Клиър Лейк“, в което ви доведох заради тази история. Освен много други неща Елисън Онизука беше помощник-треньор на девическия футболен отбор на същата гимназия. Помагал с каквото и когато можел – без заплата, като доброволец – просто от обич към играта, училището и разбира се, към дъщеря си, която беше основен играч в отбора. Няколко дни преди трагичната си гибел Елисън се появил неочаквано на терена в края на тренировката. Момичетата се скупчили около него – никой не очаквал да го види. Дали му една от тренировъчните си футболни топки, на която всяко дете подписало името си с химикал. Елисън прегърнал дъщеря си за сбогом и си тръгнал, подтичвайки, през игрището с топка в ръка и с широка усмивка на лицето. „Винаги ще помня тази вечер – написала по-късно Джанел. – Все още помня дори уханието на тревата на тренировъчното игрище. Това беше последният път, в който видях баща си жив... лице в лице.“Камен Алипиев – Кедъра (спортен журналист в БНТ):Твърдото ракетно гориво, използвано от НАСА, е алуминиева прах, смесена с окислител. Самото излитане е на практика поредица от чудовищни експлозии. Виждали сте колосалните ракети носители – те не могат да бъдат изработени от един-единствен корпус и се състоят от четири свързани помежду си стоманени резервоари. Между тези цилиндри има три свръзки, включващи гумени пръстеновидни уплътнители, които реагират на налягането и не позволяват изплъзването на изгорели газове.Както споменахме обаче, в нощта на 28 януари температурата на въздуха в Кейп Канаверал, Флорида, падна до минус пет градуса. Около площадката за излитане на совалката „Чaлънджър“ се бяха образували димящи плочи лед. До този момент нито една космическа совалка не бе излитала при подобни условия. Уплътнителните пръстени бяха произведени конкретно с оглед субтропическия климат на Флорида. Под въздействието на отрицателната температура гумата се втвърди и стана ронлива и още при първичното запалване един от уплътнителите на дясната ракета носител се разпадна. Високо в носа на совалката нищо неподозиращият седемчленен екипаж беше вече обречен. На седалка номер три бe Елисън Онизука – елитен пилот, инженер, един от най-реномираните астронавти на НАСА, първият американец от азиатски произход в Космоса и… помощник-треньор по футбол на гимназията „Клиър Лейк“. В близост до него се намирашe футболната топка, подарена му от отбора. На нея всяка девойка бе сложила подписа си, а една от тях бе написала с красив почерк: „Наслука, екипаж на совалката!“. Момичетата искаха да изпратят малко късче от себе си и от любовта си към играта високо в Космоса, отвъд оковите на гравитацията. Елисън бе дал обещание да изпълни молбата им.„Чалънджър“ летя уверено нагоре към мастилената стратосфера малко повече от минута. На 73-ата секунда от излитането пламъците, виещи се през компрометирания уплътнител, обгърнаха външния резервоар с течно гориво и совалката избухна в неистово огнено кълбо. Гибелта на „Чалънджър“ и седемте астронавти се разигра пред ужасените очи на техните близки, които наблюдаваха изстрелването от покрива на кулата по управление на полета. Казват, че времето лекува всичко, но мислите ли, че е възможно човек да се възстанови напълно след подобно преживяване? Според мен роднините на загиналия пред очите им екипаж ще носят със себе си трагедията и раните от този момент до края на живота си. Събитието се предаваше директно по телевизията, така че съкрушителните кадри разтърсиха целия свят. Включително и мен. Все още помня къде точно се намирах, когато ги видях за пръв път.Давам си сметка, че звучи като художествена измислица, но…няколко дни след експлозията футболната топка бе открита сред вълните на Атлантическия океан.Два-три месеца по-късно официално лице на НАСА уведомило вдовицата на Елисън – Лорна Онизука, за чудотворно оцелялата топка и я попитало дали я иска.„Аз не желаех топката да се превърне в забравен артефакт... да бъде заключена някъде в някакъв сейф и архивирана завинаги – сподели Лорна пред ESPN. – Ако имаше нещо, което топката все още можеше да каже на хората, Елисън би искал тя да говори.“ Лорна решила да я върне на училището, така че в един тъжен ден дъщеря ѝ Джанел, цялата обляна в сълзи, предала топката обратно на отбора на гимназията.Светослав Иванов (журналист в bTV и водещ на предаването „120 минути“):Елисън Онизука вече бе пътувал в Космоса преди злополучната мисия на „Чалънджър“. Върнал се променен. Някак си по-самовглъбен, по-мълчалив, по-внимателен към всичко и към всекиго. Оказва се, че той не е изключение. Казват, че всеки, който някога е бил отвъд Земята, се връща променен по подобен начин. Защо ли? До този момент човешките същества, пътували в Космоса, са четири пъти по-малко от броя на учениците, обучаващи се точно сега в гимназията „Клиър Лейк“. Една шепа хора. Но те са много, много ценни за всички нас.След като прочетете това изречение, излезте за малко навън или поне отворете прозореца и погледнете нагоре към небесата. Там някъде над нас, докато аз пиша тази история, а вие я четете, са Олег, Ан, Давид, Кристина, Ник и Алексей. Шестима далечни пътници от три различни националности. Ако нещо се случи с всички нас на Земята, те ще са последните човешки същества във Вселената. Те са там вече с месеци в най-изумителното съоръжение, създадено от човечеството, и всичко, което ги дели от зловещия безкрай, в който нищо живо не може да просъществува дори няколко секунди, са металните стени на Международната космическа станция. Една огромна сграда, увиснала в нищото, която се носи с немислимите двайсет и осем хиляди километра в час около Земята вече повече от петнайсет години. Казват, че е най-скъпият неодушевен предмет в историята на човечеството. Но той е навярно и нещо повече. За да бъде построена станцията, петнайсет държави са преодолели предразсъдъци, различия, културни и езикови бариери и дори политическа нетърпимост. Не е ли парадоксално, че първата глобална територия, управлявана от хармоничното усилие не на отделни нации, а на човешката раса, е отвъд самия глобус?Има нещо, което намирам за много интересно: тези, които са пътували в Космоса, споделят едно и също преживяване – че най-впечатляващото нещо, което са видели там, не са звездите или Луната, или всепоглъщащият Космос, а самата Земя. И това преживяване е трансформиращо. Всички космоплаватели се връщат на планетата завинаги променени… завинаги покорени от нея. Отдалече Земята ни дава възможност не просто да я видим, но и да я проумеем. Да я преоткрием на фона на неумолимото нищо. Да схванем значението на нейната крехка животодаряващa прегръдка. От Космоса човек не вижда граници, стени и военни зони.Континентите не са раздробени в цветовата гама на отделни територии. Всичко е една опияняваща синя импресия – ефирна сфера, чието съществуване само по себе си е статистическо чудо. Някой беше казал, че светът нямаше да страда, ако всички политици можеха поне за малко да го погледнат от Космоса. Да, понякога, за да видиш нещо по-ясно, е нужна перспектива, трябва да направиш няколко крачки назад... да се отдалечиш. Наскоро почина един от моите герои – Едгар Мичъл, шестият човек, стъпил на Луната. Но думите му живеят: „Когато видиш Земята от лунната повърхност, получаваш моментално глобално съзнание, отношение към човешкото, интензивна неудовлетвореност от състоянието на нашия свят и настойчиво желание да направиш нещо, за да го промениш. Там, от Луната, международната политика изглежда толкова дребнава. Иска ти се да грабнеш някой политик за яката, да го замъкнеш на четвърт милион мили от Земята и да му кажеш: Виж! Виж за какво става дума, кучи сине!“.Обитателите на станцията са особено привързани към един от нейните жилищни модули, който се нарича Купола. Той е на практика панорамният вагон на съоръжението и неговите седем огромни илюминатори дават възможност за умопомрачаващи космически гледки. Веднъж чух интервю на астронавта Марк Ванде Хай, който каза, че гледката от Купола към Земята е неописуема, но това, което е шокирало най-много всички, е прозрението колко нереално тънка е ивицата на земната атмосфера. „Човек си дава сметка – сподели Марк, – че ние всички сме застрашително близо до открития Космос. Когато видиш колко е късо пространството, от което зависи целият живот, ти се иска да го защитиш някак си.“ Наистина, от станцията атмосферата – безценното дихание на нашата планета, наподобява тънка синкава пелерина. Оприличават я по дебелина на обелката на ябълка. Само че още по-тънка...Захари Карабашлиев (писател):Точно преди четиресет и осем години трима безумно смели космонавти са излезли в орбита с космическия кораб „Съюз 11“ и са прекарали двайсет и три денонощия на борда на първата в историята на човечеството космическа станция – „Салют 1“. По онова време влизането в атмосферата и приземяването били инфарктно преживяване, но всичко минало перфектно. Парашутът се отворил и капсулата се приземила меко в необитаемите степи на Казахстан. Но вътрешността била зловещо тиха и когато люкът бил отворен, тримата космонавти – Владислав Волков, Георгий Доброволски и Виктор Пацаев, били открити неподвижни на седалките си със странни синкави петна по кожата и кръв, течаща от ноздрите и ушите им. И тримата били мъртви. Оказало се, че при откачането от станцията една от клапите, контролиращи вътрешното налягане, се повредила и космическият вакуум нахлул в кабината. До ден днешен Виктор, Владислав и Георгий са единствените човешки същества, загинали в Космоса. На мястото на приземяването им в чест на техния героизъм бил поставен красив паметник. И въпреки че се намирал в напълно необитаема област, някакви чудовища, които се въздържам да нарека хора, се добрали до паметника, надробили го на парчета и го откраднали. Просто защото бил направен от метал и претопяването му можело да им донесе някоя и друга рубла. За някои, виждате ли, паметникът е просто неодушевена вещ. За останалите от нас той е оставил послание, което не може да бъде превърнато в сплав.Знаете ли какво е означавало да летиш в Космоса преди половин век? Да влезеш в тясна куха сачма и воден от примитивни уреди, да изригнеш към голямото нищо с 11 000 метра в секунда? Да се скачиш с космическа станция, правейки изчисления с молив и лист? Героизмът на тези хора не може да бъде описан. Всеки полет по онова време не е бил просто безстрашие, а саможертва.„Аполо 11“ например е бил една тенекиена кутия. Моят застаряващ айфон 6 е в състояние да изпълнява функции сто и двайсет милиона пъти по-бързо от заекващия компютър AGC, който някак си е изпратил астронавти на Луната! С други думи, в джоба ми в момента има телефон, милиони пъти по-мощен от това, с което е разполагала цялата НАСА за лунната си мисия.Васко Кръпката (музикант):Джанел завършила гимназията „Клиър Лейк“ две години след смъртта на баща си и поела по пътя си. Минавали месеци, години, десетилетия. Неумолимият живот безапелационно сменял випуск след випуск по коридорите на училището. Децата ставали родители. Директори, учители, треньори и чистачи идвали и си отивали. И постепенно историята на топката сякаш била забравена. Учениците подминавали забързани витрината със спортни трофеи на гимназията, без да знаят какво е това старо кожено кълбо, събиращо прах и безразличие в далечния ъгъл на големия шкаф. Никой не се бе сетил да сложи надпис с обяснение за топката или поне да ѝ намери отделно място. Да ѝ даде възможност да… говори.Но преди няколко години училището се сдобило с нова директорка – Карън Енгъл, която се оказала много, много любопитна. В началото не повярвала, когато ѝ разказали за топката. Била гледала експлозията по телевизията... Та нима е възможно едно евтино кожено кълбо да оцелее в този огнен ад и после да се върне невредимо на Земята? Извадила топката от витрината, за да попита самата нея. Там, върху нейната изранена кожа, макар и избледняла, все още се четяла част от мастиленото послание на отбора: „Наслука, екипаж на совалката!“.По това време в гимназията се учели три деца, чийто баща се наричал Шейн Кимбро. Директорката го попитала дали не би искал да вземе топката със себе си... в Космоса?!? Тя не се шегувала – Шейн бил астронавт в НАСА, и действително в един хубав слънчев ден снажният американец, двама негови руски колеги и една стара футболна топка излетели от Байконур към Международната космическа станция на борда на кораба „Съюз“. По някакъв трудно обясним начин, трийсет и една години след като оцеля във вулканична експлозия на десетки хиляди метри над Земята, това упорито кожено кълбо се озова там, където винаги е трябвало да бъде – в Космоса! Тя прекара сто седемдесет и три дни в орбита, пропътува сто и седемнайсет милиона килoмeтра и направи близо три хиляди обиколки на Земята!Един ден Шейн направил зашеметяваща снимка, от която ми омекнаха коленете. Гледах я и очаквах всеки момент да започне прословутата Заратустра на Щраус. Топката е увиснала в Купола на станцията пред големите илюминатори – безтегловна, достолепна и нереална, сякаш центрирана на забавен кадър от самата съдба. Под нея е Земята – сияеща пастелна синева, напръскана с копринени облаци. Времето и премеждията бяха протрили черните пентагони на топката по такъв начин, сякаш точно същите земни облаци продължаваха паяжината си и по нейната кожа. Двете увиснали в Космоса кълба се допълваха и разбираха... те си принадлежаха. Омаломощаваща снимка. В нея има нещо много красиво – усещане за изпълнено обещание.Минали са толкова години. Момичетата от отбора на „Клиър Лейк“ са на моята възраст. Аз мисля, че ги разбирам. Помня какъв беше светът по онова време. За тях топката винаги е била символ. Тяхното малко извънземно послание към тези, които не чуваха нейния глас в далечната 1986 годинa. Играта, която обичаха, не познаваше граници, премахваше различия и разговаряше с всекиго на един и същи език. Светът е футбол, обичаме да казваме на всеки четири години, но понякога… трябва да се отдалечиш на триста километра от Земята, за да разбереш действителната стойност на това твърдение.Фотоалбумите, снимките на любимите ми хора, ръкописите – вече всичко е качено в големия дигитален облак. Ако къщата ми гори и мога да спася един-единствен неодушевен предмет, ще взема със себе си... чифт стари обувки. Нося ги навсякъде със себе си... през планини, океани и десетилетия. В момента се взират в мен от бюрото ми. Не знам точно защо, но те са един от най-първите ми спомени. Двете куклени ботушчета се побират спокойно едно до друго в отворената ми длан. Помня, че първия път, в който ги обух, баща ми и майка ми ми помагаха. Бяха ми големи – дори с вълнените панталонки, вкарани в тях. Бил съм едва тригодишен, но помня дори лютата зима, която подложи ботушите на сериозно изпитание.Оказаха се жилави, надеждни обувки. Живеехме в дома на баба ми и дядо ми на ъгъла на „Раковска“ и „Сливница“. Тъй като бях единствено дете и единствен внук, си давам сметка, че ме обичаха повече, отколкото съм в състояние да си представя. Дядо ми ме водеше на детска градина. Тогава нямаше тролей номер девет, така че вървяхме пеша. По „Раковска“, покрай операта, „Александър Невски“ – чак до улица „Аксаков“. Ботушките ми хрупкаха по свежия сняг, а ние водехме задълбочени внуко-дядовски разговори. Вечер, като се връщахме, спирахме в една сладкарница, в която редувахме боза и лимонада. Помня, че столовете бяха много високи и се държах отчаяно за тях, за да не падна.Като малък, естествено, бях абсолютно сигурен, че щом порасна, ще стана космонавт. Другият човек, който бе също толкова убеден в това, бе дядо ми. Също така мислех, че в миналото хората са били черно-бели. Проблемът е, че всички снимки, които бях виждал, бяха или на исторически личности, или на роднините ми отпреди години. И всички бяха черно-бели. Единственото логично обяснение – в миналото всичко е било черно-бяло! Един ден дядо ми ме снима в сладкарницата. И когато фотографията се появи у дома, бях много изненадан – аз самият бях черно-бял на снимката! Не споделих притесненията си с никого, но погледнах ръцете си, за да се уверя, че все още са розови. За всеки случай се взрях внимателно и в огледалото, а вечерта надникнах и в сладкарницата – беше си цветна!Двайсетина години по-късно се взрях в снимката и забелязах, че на нея съм с любимите си ботуши. Днес те са единственото нещо, което пазя от детството си. Те са пътували с мен по моя малък път... взели са нещичко от моята история и поне аз не мога да ги нарека неодушевени.Когато топката се върнала от Космоса, Шейн я дал на семейство Онизука. Но те знаели точно къде трябва да завърши пътешествието ѝ и я връчили отново на гимназията „Клиър Лейк“ на специална церемония.Вие, разбира се, вече отдавна знаете какво има на снимката в началото на статията. Трябваше просто да направим няколко крачки назад... да се отдалечим в пространството, във времето, в Космоса, в страниците... за да видим нещата по-ясно... да разпознаем очертанията на топката... да чуем гласа ѝ.От година и половина топката се намира тук, в този коридор, но вече в специална, отделна витрина. И ето че сега сме тук – аз и вие – на мястото, където започва и завършва тази едновременно тъжна и толкова красива история. Взирам се през стъклото в най-бързо летялата футболна топка в историята на човечеството. Бе пропътувала милиони километри около Земята, преди да попадне тук – зад тази витрина. Експлозиите, годините, перипетиите бяха набраздили повърхността ѝ на хиляди кожени люспички. Но на нея все още се четеше посланието: „Наслука, екипаж на совалката!“.Стоя смълчан и леко объркан пред топката с моя стар апарат „Канон“ и все още не зная точно защо пропътувах 1258 километра. Защо се стремя насам от момента, в който гледах репортажа на ESPN за топката точно преди година?Много хора грабват американския си паспорт и хукват да обикалят света, без да обръщат внимание на страниците му. Но те крият някои малки тайни. На последната страница на всеки американски паспорт е написано следното:„Всяка генерация носи задължението да освободи съзнанието на хората, за да могат да видят нови светове... да погледнат от плато, по-високо от това на предишната генерация.“Елисън ОнизукаЧакаха ме тринайсет часа път на връщане към Канзас. Спрях съсипан от умора на един паркинг в близост до Далас, но не можах да заспя. Тази история се пишеше в главата ми и не ми позволяваше да се унеса. Топката говореше. И колкото повече километри оставях между себе си и нея, толкова по-ясни ставаха думите ѝ.Понякога просто трябва да се отдалечиш. Да направиш няколко крачки назад, за да разбереш, че толкова често приемаме някои безценни неща за гарантирани. А те ни се изплъзват, когато забравяме да ги осребрим с любовта си. Че понякога на този объркан свят може да има неодушевени хора и одушевени предмети. Че трябва да обичаме безрезервно някои неща... като родителите на своите родители и черно-белите си спомени. Че ми се иска да прегърна всички тези хора, които дори не се сетиха за телефона или парите си, когато ги попитах какво биха спасили от горящия си дом. Че има нещо хубаво в това, че все още вярвам, че като порасна, ще стана космонавт. Че няма по-скъп неодушевен предмет от голямата международна космическа станция, по която се плъзгат колелата ми в момента и по която стъпваме вече хиляди години. Че ние всички сме космоплаватели и единственото нещо, което ни дели от безизразния вакуум, е тънкият като въздишка воал на нашата красива платноходка. Че екипажът на совалката трябваше да занесе една малка топка в Космоса, но вместо това по някакъв особен начин тя ги отведе там трийсет години след тяхната смърт. Че трябва да ценим и съхраняваме паметта на героите си – тези, които винаги гледат напред и нагоре, защото техните мечти и въжделения живеят дръзки и безтегловни дори на местата, където животът е невъзможен – от открития Космос до Шиша Пангма. И че понякога, за да се приближиш колкото се може повече до самия себе си… просто трябва да се отдалечиш.Източници:", "date": "2019.05.08", "title": "Понякога трябва да се отдалечиш…"}
{"url": "https://offnews.bg/kultura/dalbokata-darzhava-serialat-kojto-ne-bi-triabvalo-da-sashtestvuva-702643.html", "text": "Писнало ми е от шпионски, военни и криминални сериали. Един и същи плосък сюжет и захаросани герои. Юнашка Америка тупа лоши терористи, докато агентите праскат реплики, като че ли крадени от Иво Сиромахов, който пък на свой ред ги е откраднал от Фейсбук. Затова малко се дърпах да гледам . Ок, доста се дърпах.Но - не знам как да го кажа, за да не звучи сякаш са ми платили от  – продукцията се оказа зашеметяваща. Чук. Най-бруталното нещо на военна тематика, което страната е пускала от бомбите над Либия през 2011 насам. Ха-ха-ха. Ха.Не е смешно. Нито пък . Сериалът приковава вниманието за броени минути и който се интересува от международни отношения и по-специално политиката спрямо Близкия Изток и Северна Африка, ще остане повече от доволен. Няма и помен от плоския Западен патриотизъм и приповдигнатост. Главните герои във всеки един момент изглеждат на крачка от изпадането в дълбока и мътна спирала на самоомраза, депресия, гняв и безпомощност заради политиките на собствените им правителства, които се оказват отговорни за редицата тежки проблеми в региона, както и заради собствените си морални терзания. Сюжетът, играчите и проблемите са актуални, реалистични и много, много добре обмислени. Тук няма добри. Има само лоши и по-лоши. И това е изключително добре обрисувано. е излязъл от учебник по борба с тероризма и международните отношения. Самото име на сериала е един от все по-широко обсъжданите в академичните и обществени среди термин, който дълго време беше неглижиран. Но това само идва да покаже, че създателите на продукцията не са банда холивудски ламери, а хора, които знаят за какво говорят. Накратко казано, „дълбоката държава“ се отнася до преплетената връзка между подземния престъпен свят, въоръжените групировки, армията и тайните служби в дадена държава, които всъщност дърпат конците на парада. Възел, който сериалът се опитва да разплете изключително интригуващо и най-вече: поучително.Няма какво да ви говоря за актьорския състав. Блестящ. Просто блестящ. Там са реномираният Уолтън Гогинс, там е Джендри Баратеон, там са и редица други не чак толкова известни, но великолепни професионалисти. А Карима Макадамс е просто неописуема. Сериалът е интензивен и задълбочен, но въпреки това достатъчно всестранно и разбираемо представен, за да се хареса на широк спектър от публика с различни вкусове. Политика, тероризъм, щипка любов, потайни и кървави операции. Хубаво е! Ама не като на Фандъкова хубавото, а от истински яката работа. Ако „Графът“ беше направен наполовина толкова добре, колкото , сега от Берлин и Париж щяха да идват строители и проектанти на талази, за да се учат как се прави.Но сериалът има и своите слабости, ако трябва да сме откровени. Първо, за подобен задълбочен и сериозно разработен сюжет се отделя нетипично много време за ретроспекции и дискусии на личните отношения на героите. Някак си не ми се връзва, това забавя динамиката на действие на моменти и разводнява историята. Въпрос на вкус, честно казано. За някои хора подобно нещо добавя допълнителни слоеве към персонажите и цялостна многопластовост на сюжетните линии. Може и така да е, но леко са пресолили манджата за мен. Второ, сезонът се състои от едва 8 епизода (както и първият сезон). Малко е. Искаме още.Забравих да кажа, че  всъщност сега пуска вторият сезон на  на 13 май от 22:00 часа. След това може да очаквате всеки понеделник по същото време нов епизод. Задължително засечете и първия сезон на сериала по телевизията или си го набавете (законно!) и го излапайте на един дъх като топли банички от златните ръце на баба.Подобни смислени, качествени и професионални сериали не би трябвало да съществуват, защото правят всичко около тях за смях. Нещо като Швейцария или малките кифлички със сирене до нас, които ги пекат в 05:00 сутринта. Няма да съжалявате, ако гледате . Продукция, която си е цяло кино за малкия екран. Затова отново: 13 май, понеделник от 22:00 часа по телевизия „FOX“. Ако ви лъжа, знаете къде работя, да се разберем като мъже.", "date": "2019.05.08", "title": "'Дълбоката държава': Сериалът, който не би трябвало да съществува"}
{"url": "https://offnews.bg/vodni/olimpijska-shampionka-ot-london-2012-e-pod-vapros-za-tokio-2020-702837.html", "text": "Олимпийската шампионка на 100 метра бруст от игрите в Лондон през 2012 Рута Мейлутите е заплашена от 2-годишно наказание, което може да й струва участие на Олимпийските игри в Токио догодина, след като е пропуснала три допинг проверки за последните 12 месеца.Литовската федерация по плуване потвърди, че в централата е получено съобщение от Международната федерация по плувни спортове (FINA) за трите неявявания на Мейлутите на допинг тест. 22-годишната Рута е пропуснала допинг проверки на 22 април и 19 август 2018 година, както и на 28 март тази година. От FINA са дали 12 дни на плувкинята за изясняване на ситуацията. За трите пропуснати теста литовката може да бъде лишена от състезателни права за период от две години.Президентът на Литовската плувна федерация Емилис Ваитаитис заяви, че това са “най-лошите новини”, които федерацията е можела да получи.“Много е разочароващо, че такова нарушение на антидопинговите правила е извършено от спортист, който е съобщавал за своето местонахождение през последните 15 години. Спортист, който е бил тестван много пъти и който винаги е говорел за чистия спорт. Два пъти по-разочароващо е, че това наказание може да бъде наложено в началото на олимпийския подбор”, каза Ваитаитис.", "date": "2019.05.08", "title": "Олимпийска шампионка от Лондон 2012 е под въпрос за Токио 2020"}
{"url": "https://offnews.bg/sviat/varnaha-lipsvashta-chast-ot-stounhendzh-sled-60-godini-702817.html", "text": "Липсваща част от Стоунхендж беше върната на мястото си 60 години, след като е била взета.По време на археологически разкопки през 1958 г. дългият около метър фрагмент от праисторическия камък изчезнал. Никой не знаел къде е, докато 89-годишният Робърт Филипс, който е бил включен в работите, решил да върне част от него. Това се случило миналата година, но се оповестява едва днес.При вдигането на два вертикални и един хоризонтален камък през 1958-а археолози открили пукнатини по единия вертикален камък и поставили метални пръти, за да го подсилят. Извадените три части от сърцевината обаче изчезнали. Едната взел я Филипс - днес пенсиониран англичанин, който живее във Флорида. Той бил нает от фирма за рязане на диаманти през 50-те години на миналия век. Компанията Van Moppes била ангажирана с подпомагане на процеса по укрепване на гигантските камъни. Оттам направили три дупки в тях, за да се поставят металните пръти. По време на процеса работниците извадили три еднометрови части от сърцевината на камъка. Филипс си взел едната и я държал първоначално в пластмасова тръбичка в офиса си, а после парчето от Стоунхендж се озовало на стената в американския му дом.Сега археолозите от благотворителната организация English Heritage, която се грижи за Стоунхендж, се надяват да анализират химическия състав на сърцевината, което да им помогне да определят откъде може да идват древните камъни.Въпреки че частта била върната миналия месец май, English Heritage не обявили това и обясняват, че искали първо да разберат значимостта на парчето от Стоунхендж.Къде се намират останалите две части от извадените три от сърцевината на камъните остава загадка и от организацията умоляват всеки, който има информация за местонахождението им да се свърже с тях.Те признават, че последното, което са очаквали, е да им се обади някой от Америка и да им съобщи, че има част от Стоунхендж.", "date": "2019.05.08", "title": "Върнаха липсваща част от Стоунхендж след 60 години"}
{"url": "https://offnews.bg/kultura/hose-kareras-katcna-v-sofia-za-poslednia-si-kontcert-u-nas-702839.html", "text": "Легендарният тенор Хосе Карерас кацна на българска земя в 18:45 ч днес на ВИП терминала на аерогара София.Във видимо добра кондиция големият артист поздрави българските медии, дошли да го посрещнат. Малко след това Карерас се отправи за почивка в хотела си заедно със своя антураж преди динамичната програма, която му предстои през следващите дни в подготовка на самия концерт на 11 май в Арена Армеец.Между 9 и 11 май Карерас и екипът му ще провеждат репетиции с оркестъра на Софийска опера и балет и солистите Росен Ненчев и сопраното Илина Михайлова.Утре, 9 май, Карерас ще посети и Националната музикална академия „Проф.Панчо Владигеров“, където лично ректорът Димитър Цанев ще го удостои с най-високото почетно звание „Доктор хонорис кауза“.Интересът към последния концерт на Хосе Карерас в България на 11 май (събота) е огромен. Броени дни преди събитието билетите са почти изчерпани.Поради голямото търсене организаторите от Продуцентска компания АРТ БГ договориха отварянето на допълнителни сектори, в които местата са на чудесната цена 38 лв. и са вече в продажба в мрежата на Eventim и онлайн на . Налични са и ограничени количества билети и на цени от 50 до 110 лв. и ВИП билети от 150 до 180 лв.", "date": "2019.05.08", "title": "Хосе Карерас кацна в София за последния си концерт у нас"}
{"url": "https://offnews.bg/medii/silva-zurleva-napuska-nova-televizia-702835.html", "text": "Нова Броудкастинг Груп се разделя със Силва Зурлева, обявиха тази вечер от медийната група.Професионалната биография на Зурлева е свързана предимно с Нова телевизия - тя е в управлението на телевизията близо 20 години.Силва Зурлева е във висшия мениджмънт на медията от 1999 г., като с нейното име се свързва получаването на лиценза за национално ефирно разпространение на телевизията през 2003 година, както и създаването на множество иновативни формати и предавания.Мениджмънтът на Нова Броудкастинг Груп \"цени постигнатите успехи от Силва Зрулева и благодари за нейната всеотдайна работа и огромния принос за компанията през годините\".", "date": "2019.05.08", "title": "Силва Зурлева напуска Нова телевизия"}
{"url": "https://offnews.bg/futbol/solidna-premia-chaka-botev-plovdiv-pri-pobeda-nad-lokomotiv-702833.html", "text": "Емоциите в Ботев Пловдив стават все по-големи преди финала за Купата срещу градския съперник Локомотив на 15 май. По-рано днес стана ясно, че любимецът на \"жълто-черната\" публика Тодор Неделев е подписал нов договор с клуба. Безспорно всички футболисти са готови да играят на повече от 100% от възможностите си в този исторически мач. Сега обаче \"канарчетата\" имат и още един стимул - огромна премия.На футболистите на Николай Киров им е обещана солидна награда от собственика на клуба Георги Самуилов, съобщава plovdivnews. Сумата е 6-цифрена и е по-голяма от тази, която играчите на Ботев прибраха при триумфа с Купата през 2017 г след победата над Лудогорец във финала.", "date": "2019.05.08", "title": "Солидна премия чака Ботев Пловдив при победа над Локомотив"}
{"url": "https://offnews.bg/sviat/tereza-mej-sravni-bitkata-s-briuksel-za-brekzit-s-macha-na-livarpul-702842.html", "text": "Британският премиер Тереза Мей сравни битката си с Брюксел по въпроса за Брекзит с невероятния обрат, който \"Ливърпул\" направи вчера срещу \"Барселона\" в Шампионската лига по футбол, съобщи Франс прес, цитирана от БТА.\"Барса\" се наложи с 3:0 в първия полуфинален мач, а \"Ливърпул\", без контузените си звезди Мохамед Салах и Роберто Фирмино, изглеждаше, че върви към сигурно поражение преди реванша. Английският клуб обаче направи един от най-силните обрати в историята си, налагайки се с 4:0 у дома и с общ резултат 4:3 се класира за финала на Шампионската лига.На днешното заседание, на което отговаряше на въпроси на депутати в парламента, Мей се вдъхнови от тази победа, когато говори за Брекзит.Победата на \"Ливърпул\" \"ни показва, че когато всеки казва, че всичко е приключило, че европейският ви съперник ви е победил, че времето изтича, че е време да се признае поражение, ние можем все още да постигнем успех, ако всички се обединят\", заяви премиерката под аплодисментите на членовете на своята Консервативна партия.Така тя отговори на заядлив коментар от страна на лидера на лейбъристите Джереми Корбин, който я посъветва да \"вземе съвети от Юрген Клоп\", харизматичния германски треньор на \"Ливърпул\", за това \"как се постигат резултати в Европа\".Правителството на Мей от повече от месец преговаря с лейбъристката опозиция в опит да бъде постигнат консенсус за приемане на споразумението за Брекзит, сключено с Брюксел в края на ноември, но отхвърлено три пъти от британския парламент.", "date": "2019.05.08", "title": "Тереза Мей сравни битката с Брюксел за Брекзит с мача на 'Ливърпул' срещу 'Барселона'"}
{"url": "https://offnews.bg/politika/bsp-s-zhalbi-do-tcik-i-sem-za-izpolzvaneto-na-darzhaven-resurs-ot-bori-702845.html", "text": "\"БСП за България\" внесе жалби до ЦИК и СЕМ за използването на държавен ресурс за водене на предизборна кампания. Жалбите са във връзка с публичните изяви в последните дни на премиера Бойко Методиев Борисов, който оглавява Председателски предизборен щаб на ГЕРБ и партиите, подкрепили евролистата им за участие в изборите за членове на Европейския парламент на 26 май 2019 г.В жалбата до ЦИК левицата настоява да се санкционира министър-председателят Бойко Борисов заради нарушаване на правилата за финансиране на предизборната кампания, както и за нарушаване на правилата за предизборна агитация. \"Посредством своите изказвания, той цели да създаде негативно внушение в избирателите и неправилна преценка на обстоятелствата\", се казва в текста.В жалбата си до СЕМ \"БСП за България\" иска да се сезира ЦИК, за да осъществят правомощията си и да санкционират министър-председателя Бойко Борисов заради нарушаване на правилата за финансиране на предизборната кампания, както и за нарушаване правилата за предизборна агитация. Левицата настоява и да се издадат задължителни указания на доставчиците на медийни услуги за спазване на изискванията по Закона за радио и телевизия, тъй като в репортажи с негови изказвания няма изрично указание, че следва излъчване на платен или безплатен репортаж с агитационно съдържание.В жалбите си социалистите подчертават, че нарушаването на забраната за използване на публичен административен ресурс - бюджетни средства, автомобили, самолети и други транспортни средства се предвижда глоба в размер от 3 000 до 15 000 лева за всяко едно от нарушенията. В същия размер е и глобата за нарушаване на забраната за използването на държавен и общински транспорт за предизборна агитация. В жалбата до ЦИК се настоява и да бъде задължен Бойко Борисов да излезе в служебен отпуск като премиер по време на предизборната кампания, ако ще бъде председател на Предизборен щаб или да се оттегли като такъв - по свой избор, поради несъвместимост с публичната длъжност, която заема.", "date": "2019.05.08", "title": "БСП с жалби до ЦИК и СЕМ за използването на държавен ресурс от Борисов за предизборна кампания"}
{"url": "https://offnews.bg/tenis/velieva-specheli-darzhavnia-zhenski-turnir-702822.html", "text": "Водачката в схемата и лидер в ранглистата при дамите у нас за шеста поредна година Хюлия Велиева спечели титлата от Държавния женски турнир на кортовете на ТК \"Дема\" в София.Във финала многократната шампионка на България победи съотборничката си от ТК \"Про Спорт\" Елена Тренчева с 6:2, 7:5. Двубоят се изигра при далеч по-хубаво време от полуфиналните битки във вчерашния ден и достави удоволствие на зрителите.Любопитното е, че освен състезателка, Хюлия Велиева е и треньор в ТК \"Про Спорт\", заедно със сестра си и дългогодишна партньорка на двойки Лютфия, която изпълнява ролята и на нейн треньор.", "date": "2019.05.08", "title": "Велиева спечели Държавния женски турнир"}
{"url": "https://offnews.bg/ikonomika/zapochva-izplashtaneto-na-570-mln-ot-ktb-76-hil-sa-za-dogan-1-2-ml-702825.html", "text": "Близо пет години след затварянето на фалиралата Корпоративна търговска банка започва разпределянето на 570 милиона лева на граждани, институции и фирми, включени в първата частична сметка за разпределение на приети вземания към КТБ, съобщиха синдиците.Началото ще бъде дадено утре, 9 май. Изплащането ще се извършва чрез клоновата мрежа на УниКредит Булбанк.В списъка фигурират 7022 имена. Всеки има право на възстановяване на около 11% от сумите, които е държал в КТБ.Някои имат право на милиони, други - на стотинки и едва ли има смисъл да се наредят на опашките, които ще се извият в клоновете на УниКредит, защото всички получатели дължат такси и комисиони по тарифата на банката, които всъщност са по-голяма сума от тази, която трябва да бъде издължена от КТБ.Повечето кредитори са имали по сметките си над гарантираните от държавата или са били с преференциални лихви и затова не са имали право да претендират възстановяването им от Фонда за гарантиране на влоговете в банките. Самият Фонд също фигурира с 409 021 878.05 лв. при дължими общо над 3.7 милиарда лева.В списъка има както солидни компании, така и държавни институции, а също и известни българи - например дългогодишният лидер, а сега почетен председател на ДПС Ахмед Доган, който трябва да получи 76 695.51 лв.\"Сосиете Женерал\" има да получава над 9.9 млн. лева по даден заем, над 8.3 млн. е сумата за възстановяване на \"Ардастрой\", при \"Аполо инженеринг\" тя е близо 4 млн. лева. Агенция \"Дипломатически имоти в страната\" към Министерството на външните работи има право на 219 972.71 лева, Агенцията за приватизация - на 1.188 млн. лева. Сумата за АЕЦ \"Козлодуй\" е половин милион лева. Над тази сума е дължимото на \"Булгаргаз\", \"Бромак\" - собственост на председателя на Надзорния съвет на КТБ и основен обвиняем за източването ѝ Цветан Василев - трябва да получи 1 222 749.64 лв. Фирмата е под запор.Сумата за \"Булгартабак\" е 6 668 081 лв., за БТК - 1 419 126.72 лв., за БЕХ - 1 627 748 лв.Гаранционният фонд може да възстанови 1 071 908.02 лв., Централен депозитар също е завлечен с пари и може да си върне 70 910 лв. от тях. Монетният двор също е в списъка с 91 767.18 лв.В списъка са още \"Дунав мост Видин-Калафат\" (184 хил.), \"Ел Би Булгарикум\" (202 990.94 лв.), ЕСО (554 165.02 лв.), застрахователните компании \"Уника\" (116 992 лв.) и \"Уника живот\" (55 872.68 лв.), Камарата на строителите в България (99 хил.), Кинтекс (1 502 481.96 лв.), \"Кремиковци\" (3 200 107.20 лв.), Летище София (3 170 695.71 лв.), Мини Марица Изток (2 007 536.79 лв.), многопрофилните болници \"Пловдив\", \"Света Анна\" (бившата Окръжна болница в София може да прибере 723 728 лв. от парите си в КТБ), варненската \"Света Марина\", университетските болници \"Георги Странски\" в Плевен и \"Свети Георги\".\"Мултиплекс\" има право на 78 181 лв. Национален дарителски фонд \"13 века България\" - на 309 838.61 лв.НЕК може да си върне 1 658 406.99 лв., НКЖИ - 655 236 лв.В списъка фигурира и . Петър Николов Къналиев може да възстанови 87 882.53 лв.Полимери АД могат да вземат 114 131 лв. от завлечените в КТБ.НДСВ и свързаната с нея Движение за национално възраждане \"Оборище\" също могат да претендират - съответно за 116 107.60 лв. и за 86 468.21 лв.Пристанищен комплекс Русе има право на 179 974 лв., Пристанищна инфраструктура - на 383 149.46 лв.Проектната компания за нефтопровода Бургас-Александруполис има за получаване 45 147.80 лв.БЧК също е в списъка с 24 хил.Там е и Сливенската митрополия със 140 хил. лева, както и \"Студентски столове и общежития\" със 167 843 лв.След години чакане \"Топлофикация София\" може да прибере близо 10 милиона.В списъка са още Централен кооперативен съюз с 42 хил., държавни горски стопанства.", "date": "2019.05.08", "title": "Започва изплащането на 570 млн. от КТБ: 76 хил. са за Доган, 1.2 млн. - за Цветан Василев"}
{"url": "https://offnews.bg/sviat/bebeto-na-hari-i-megan-veche-si-ima-ime-702834.html", "text": "Херцогът и херцогинята на Съсекс принц Хари и Меган Маркъл обявиха името на новородения си син. Те са решили да кръстят момченцето Арчи Харисън Маунбатън-Уиндзор, съобщи Би Би Си. По-рано днес Меган и Гари показаха бебето пред камерите за първи път. \"Той има най-сладкия темперамент, наистина е спокоен\", представи го Меган и допълни, че е бебе \"мечта\". \"Не знам от кого е взел това\" - добави принц Хари.Момченцето е седмият наследник на трона. То се появи на бял свят на 6 май. Бебето не става автоматично принц, въпреки че може да получи титлата, ако кралицата се намеси. В противен случай Хари и Меган могат да очакват синът им да наследи една от титлите на баща си, например граф на Дъмбартън, или да отхвърлят възможността той да носи кралска титла.", "date": "2019.05.08", "title": "Бебето на Хари и Меган вече си има име"}
{"url": "https://offnews.bg/obshtestvo/otpuskat-27-mln-za-nova-bolnitca-s-250-legla-v-iambol-702799.html", "text": "Министерският съвет отпусна 27 млн. лева на . Капиталът на лечебното заведение ще бъде увеличен с парични вноски до 27 000 000 лва в периода 2019-2021 г., съобщи правителствената информационна служба.Увеличението на капитала ще се извърши чрез издаване на нови акции, след извършване на парични вноски, както следва: през 2019 г. - вноска в размер на 8 100 000 лв.; през 2020 г. - вноски в размер до 13 500 000 лв.; през 2021 г. - вноски в размер до 5 400 000 лв.МБАЛ „Св. Пантелеймон“ АД, гр. Ямбол е лечебно заведение - търговско дружество с 84,42 на сто държавно участие в капитала, като правата на държавата в него се упражняват от министъра на здравеопазването.През последните две финансови години лечебното заведение отчита нарастване на приходите, финансовите резултати са положителни, липсват просрочени задължения, предвид което финансовото състояние на дружеството би могло да се определи като стабилно, уточняват от МС. Със средствата от увеличението на капитала ще се извърши построяване на нов болничен блок за 250 болнични легла, на чиято територия ще се реализира дейността на лечебното заведение. Ще се подобри обслужването на пациентите, условията на труд на персонала, привличането на специалисти и ще направи МБАЛ „Св. Пантелеймон“ АД, гр. Ямбол стабилно лечебно заведение, допълва пресслужбата.Строежът на новата болница е започнал още през 1979 г. Сградата обаче все още е на груб строеж, а кабинетът периодично отпуска различни суми за довършването ѝ.Бившият здравен министър Петър Москов обеща през 2015 г. сградата да бъде завършена до година и половина. Тогава беше обявено, че за завършването ѝ ще са необходими около 9 млн. лева, а кабинетът отпусна 2 млн. лева. ", "date": "2019.05.08", "title": "Отпускат 27 млн. за нова болница с 250 легла в Ямбол"}
{"url": "https://offnews.bg/politika/borisov-shtom-i-na-papata-namerihme-kusur-i-gospod-da-sleze-neshto-702831.html", "text": "\"Щом и на папата намерихме кусур, и Господ да слезе, нещо ще измислим\". Така премиерът Бойко Борисов коментира пред bTV някои негативни реакции, които се появиха във връзка с визитата на папа Франциск у нас преди дни. „Много хора бяха въодушевени при посещението на папата, защото това е световно събитие. Това допринася за изчистването на негативния образ, който беше създаден на България в миналото, без страната ни да има вина“, каза Борисов. \"Той нарича нашия патриарх брат, свят човек. Отиде, поклони се, целуна кръста и иконата. И тръгвайки си, отново подчерта това, което прави България за единението, за присъединяването на Западните Балкани към ЕС\", допълни той. На въпрос дали папата наистина е казал да се строят мостове и магистрали, както заяви Борисов след изпращането му, или е говорил метафорично, премиерът отговори: „Метафорично или не, кой както иска да го разбира“.По повод критиките за думите на папа Франциск да приемаме хора, които бягат от война и бедност, Борисов посочи, че не е имало разговор с папата за приемането на бежанци и подчерта, че Светият отец ясно е казал, че трябва да отворим сърцата си за бягащите от войни и катаклизми, а не за икономическите мигранти, като посланията му са били в чисто човешки аспект.Конспиративните теории за тайни договорки Борисов нарече „лъжа, кафява новина, измама, внушение, гадост“.Борисов коментира и  която го призовава да излезе в отпуска до евроизборите, тъй като си прави предизборна кампания с държавни средства.„БСП настояват да бъда пратен в Белене и убит. Така са постъпили с дядо ми и с много други дядовци. Ако считат посещението на папата за предизборна кампания, значи силно ме надценяват. На малко име ме знае, но да дойде за 3 дни, да влезе в кампанията ми и да ме подкрепя, ми се струва прекалено дори за техните представи“, заяви премиерът и подчерта, че не е участвал в нито едно предизборно мероприятие. „1000 души ме извикаха на протест за зелена площ. Реших им проблема. Но така както ме изпратиха, можеха и да ме бият с камъни. Не го считам за партийно мероприятие“, обясни той. Борисов каза още, че за момента няма да иска оставката на министъра на земеделието Румен Порожанов, който беше замесен скандала \"Апартаментгейт\". Освен това Порожанов е бил шеф на Държавен фонд „Земеделие” по времето, когато е действала програмата, по която са отпуснати европари за строеж на къщи за гости, за които се установи, че не функционират като такива. \"Днес се видях с него. Каза ми, че е готов да даде оставка и само трябва да му я поискам. Той се справи добре с много от задачите и виждате, че е сравнително спокойно в сектора. Сега явно Порожанов е на прицел и всички се съсредоточават към него. При най-малката нередност аз ще го отстраня. Ако има нарушения по контрола на европейските средства, веднага ще му се вземе оставката\", заяви Борисов и посочи, че не би го уволнил заради разкритието, че има апартамент, купен на цена под пазарната, защото апартаментът е купен преди 15 години и според Порожанов всичко е декларирано през 2009 г.Във връзка с \"Апартаментгейт\" Борисов коментира и Антикорупционната комисия, чийто шеф Пламен Георгиев също влезе в скандала. \"Комисията свърши добра работа, над 2 млрд. лева е конфискувала. Проверката за апартамента е приключила. Трябва да се събори най-вероятно нещо и ще се събори\", каза премиерът, след което сам реши да повдигне въпроса за председателя на ВКС Лозан Панов, като подчерта, че му няма доверие. \"А на председателя на ВКС имам ли доверие? Нямам му доверие. Изявява се като политическа фигура. Панов и Георгиев са две еднакви неща\", посочи Борисов. На въпрос дали може да посочи подобни негови изказвания, той каза, че са много, без да даде конкретен пример.Запитан за отпуснатите пари за УНСС Борисов обясни, че не е искал сградата да остане недостроена и да се руши, като подчерта, че БСП била световният шампион по недовършено строителство, а не ГЕРБ.Запитан дали след евроизборите би подал оставка, Борисов бе категоричен, че няма никакво основание за това.", "date": "2019.05.08", "title": "Борисов: Щом и на папата намерихме кусур, и Господ да слезе, нещо ще измислим"}
{"url": "https://offnews.bg/sviat/rusia-ekspulsira-dvama-shvedski-diplomati-702829.html", "text": "Русия експулсира двама шведски дипломати, след като Швеция отказа да издаде визи на двама руски дипломати. В коментар по случая говорителката на руското външно министерство Мария Захарова заяви, че решението на Москва относно шведските дипломати е обичайна реципрочна мярка, но не даде повече подробности.През март шведското външно министерство поиска от руския посланик в Стокхолм Виктор Татаринцев един от служителите в посолството да напусне страната.Според Асошиейтед прес става въпрос за руски дипломат, задържан след среща с 45-годишен швед в ресторант в Стокхолм. При ареста той се идентифицира като дипломат и бил освободен. Шведът е арестуван по подозрение в шпионаж в полза на Русия. Според контраразузнаването шведът е бил вербуван от агент на руското разузнаване, работещ под дипломатическо прикритие. Ако вината му бъде доказана, той може да бъде осъден на затвор от шест месеца до четири години.Шведът отрича вината си. Той има собствена компания в Швеция в сферата на високите технологии и работи с информация, която според СЕПО представлява интерес за чужди разузнавания.През 2015 г. шведското контраразузнаване обяви, че една трета от руските дипломати в страната са шпиони.", "date": "2019.05.08", "title": "Русия експулсира двама шведски дипломати"}
{"url": "https://offnews.bg/drugi/vinagi-imate-pravo-na-viarno-reshenie-702801.html", "text": "Светът е пълен с изненади и много информация. Ако знаете как да търсите, вие може да откриете неща, които в предишни времена биха били табу или просто не би имало начин как да достигнат до нашето/вашето внимание. е била и ще бъде винаги най-силното оръжие, източник на вдъхновение и повод за много спорове. А дали в спора се ражда истината, това е въпрос на друга тема.Едно време си купевахме много и различни вестници, за да можем да имаме право и досег до много и различна информация. Абонирахме се за местни и чужди издания. Трупахме списания и вестници по мазета и тавани. Сега живеем в много по-различна епоха. Живеем в ерата на информационната и технологична революция.- Да ви бъдем полезни – да намирате спортна информация и теми от света на  и букмейкърските ревюта.- Да бъдем обективни – в наши блог ще откриете комнетари, прогнози, ревюта и много ценна информация от света на футбал, тениса, баскетбола и спортните залагания.- Да бъдем актуални – света на спорта е като едно врящо гърне и ние ще следим за вас всичко най-интересно от света и у нас.- Да ви бъдем приятели – целта на приятелството е помощта. Ние ще се грижим, вие да правите избор без чужда намеса. А пък ако не ни харесате, няма да се разсърдим ако натиснете хикса в горния край. Конкуренцията е хубаво нещо.- Да бъдем бърз сайт на мобилна и десктоп версия – това е най-важното в наши дни. Ние искаме да сме да вас за по-малко от секунда и да сме на един клик разстояние.- Да пишем така, че да не ви досаждаме – вашето време е ценно и ние го знаем много добре.Ние сме и ви очакваме. Нека заедно да вървим по пътя на знание, печалби и опозванаве на повече спортове и виртуални реалности. Защото всеки един букмейкър има тънкости и ние ще ви помогнел при всеки един възникнал проблем. Очакваме, Ви...", "date": "2019.05.08", "title": "Винаги имате право на вярно решение"}
{"url": "https://offnews.bg/sviat/tramp-nalozhi-zabrana-na-netcenzuriranata-versia-na-doklada-za-ruskata-702836.html", "text": "Американският президент Доналд Тръмп наложи забрана на нецензурираната версия на доклада на спецпрокурора Робърт Мюлър и други документи, изискани от правната комисия на Камарата на представителите, съобщи Асошиейтед прес, цитирана от БТА. Така той не даде достъп на Конгреса до тези материали. Говорителката на Белия дом Сара Сандърс посочи в декларация, че \"заради фрапантната злоупотреба с власт от председателя (на комисията) Надлър и по искане на министъра на правосъдието, президентът няма друга възможност, освен да упражни като защитна мярка своите изпълнителни пълномощия\".Тя нарече искането на Джеролд Надлър \"безразсъдно и незаконно\".Разследването за евентуална руска намеса в изборите в САЩ през 2016 г. е в центъра на яростна политическа битка във Вашингтон през последните две години.Днешното президентско вето идва след решението на правната комисия на Камарата, в която доминират демократите, да подаде съдебен иск срещу правосъдния министър Уилям Бар, който е и генерален прокурор, с обвинение в неуважение към Конгреса заради отказа на администрацията да предаде на Камарата пълния текст на доклада и приложените към него доказателствени материали.", "date": "2019.05.08", "title": "Тръмп наложи забрана на нецензурираната версия на доклада за руската намеса на изборите"}
{"url": "https://offnews.bg/politika/zemedelskoto-ministerstvo-veche-shte-ima-5-zam-ministri-naznachavat-702798.html", "text": "Броят на заместник-министрите в Министерството на земеделието, храните и горите се увеличава от четирима на петима, съобщи правителствената информационна служба.Новият заместник-министър ще отговаря за изпълнението на държавната политика в растениевъдството, биологичното земеделие и политиката на качество. Това ще доведе до значително засилване на партньорството с бизнеса и неправителствените организации в сектора на зеленчуци, овощарство, биологично производство, тютюн и розопроизводство. С назначаването на нов заместник-министър ще се спомогне за популяризиране на ползите за производителите и потребителите на този вид продукти и храни, уточняват от МС.", "date": "2019.05.08", "title": "Земеделското министерство вече ще има 5 зам.-министри, назначават ресорен за растениевъдството"}
{"url": "https://offnews.bg/obshtestvo/fandakova-niama-da-mahame-pavetata-na-pl-aleksandar-nevski-702802.html", "text": "Гранитните павета в зоната на площад \"Св. Александър Невски\" се запазват, обяви кметът Йорданка Фандъкова по повод публикации в медиите и коментари в социалните групи, че паважът ще бъде премахнат с планирана реконструкция на зоната около храма.Ще се запазят паветата включително на подхода по ул. Оборище - от ул. Раковски до храм-паметника \"Ал. Невски\". Това е част от проекта за ремонта на площада, още с неговото одобрение, добави кметицата.По мое настояване, заедно с главния архитект на София и с Института за паметниците на културата, беше променен проектът на архитектурното студио \"А.Д.А\", който предвиждаше промяната на настилките и бяха запазени гранитните павета, обясни Йорданка Фандъкова.Единственото, което се предвижда в рамките на реконструкцията, е само частичен ремонт, където е необходимо, но при запазване на паважната настилка.\"Възложихме да се използват не първоначално предвидените осветителни тела, а да има осветителни тела, характерни още при изграждането на площада. Запазва се и архитектурната фигура на Любимир Далчев и всички паметници в тази зона\", кметът. \"Няма да се местят никакви паметници в зоната, запазват се гранитните павета и осветителните тела ще бъдат съотносими с историческата визия на този площад\", увери Фандъкова. Тя добавиа, че няма да се променя и нивото на тротоарите на площада.", "date": "2019.05.08", "title": "Фандъкова: Няма да махаме паветата на пл. 'Александър Невски'"}
{"url": "https://offnews.bg/112/kola-blasna-patrulka-dvama-politcai-sa-raneni-702810.html", "text": "Кола блъсна полицейска патрулка на кръстовище в Сандански. Ранени са двама полицаи.След сблъсъка патрулката е отскочила и се е блъснала в стена, съобщи БГНЕС. При удара са ранени двамата полицаи, намиращи се в патрулната кола. Те са отведени за преглед в местната болница.28-годишен полицай е с комоцио и хематом, а колегата му – на 30 години, е с контузия на главата. И двамата са приети в хирургичното отделение на санданската болница.Причините за произшествието се изясняват.", "date": "2019.05.08", "title": "Кола блъсна патрулка, двама полицаи са ранени"}
{"url": "https://offnews.bg/112/rumania-ni-predade-tartorite-na-grupata-za-telefonni-izmami-snimki-i-702804.html", "text": "Румъния предаде днес на България петима от телефонните измамници, заловени на нейна територия.Те бяха хванати при акция от 18 април, проведена у нас - в София и област Велико Търново - и в северната ни съседка. На нашата територия бяха арестувани петима, в Румъния - 28 души. След като съдът там е разрешил екстрадиция, днес органите на реда предадоха на граничния пункт \"Дунав мост\" на българските си колеги мъжете, обявени за международно издирване в Шенгенската информационна система също на 18.04. на основание издадени европейски заповеди за арест от Специализираната прокуратура за участие в организирана престъпна група за телефонни измами.Предадените ни заподозрени са на възраст от 24 до 36 г.Според българската прокуратура това е най-голямата установена организирана престъпна група за телефонни измами. Тя обаче не е единствена - на територията на страната ни действат поне пет, шест такива.Задържаните на 18 април са нанесли щети за над 2 млн. лева, по данни на полицията. При акцията бяха претърсени 15 къщи и иззети 6 луксозни автомобила и стотици SIM карти в Румъния и ваучери на румънски мобилни оператори.Акцията извършиха служители на Главна дирекция „Национална полиция“, Областната дирекция на МВР във Велико Търново, румънските им партньорски служби и Eurojust ().Задържаните в България петима души полицията определи в прессъобщение като \"мулета\", а шестима от арестуваните в Румъния - като представители на \"най-високото йерархично ниво в групата\". Сред тях е и ръководителят ѝ. Останалите били хората, които се обаждат по телефона, мамят възрастни хора, че с техен роднина се е случило нещастие и изнудват за пари.", "date": "2019.05.08", "title": "Румъния ни предаде тарторите на групата за телефонни измами (снимки и видео)"}
{"url": "https://offnews.bg/obshtestvo/balgaria-shte-ustanovi-diplomaticheski-otnoshenia-s-vanuatu-702800.html", "text": "Правителството одобри установяването на дипломатически отношения с Вануату, съобщи правителствената информационна служба.Това е договорено по време на среща между вицепремиера и министър на външните работи Екатерина Захариева и външния министър на Република Вануату Ралф Регенвану. Срещата се проведе преди съвместния министерски съвет на ЕС и Групата страни от Африка, Карибите и Тихоокеанския басейн (АКТБ), в която взеха участие над 61 държави и институциите на ЕС. Форумът се състоя от 31 май до 1 юни 2018 г. в Ломе, Република Того, и се проведе под съпредседателството на Екатерина Захариева в качеството ѝ на Председател на Съвета на Европейския съюз, допълват от МС.Решението за установяване на дипломатически отношения не е обвързано с акредитиране на посланик и разкриване на дипломатическо представителство във Вануату и съответно не води до поемане на нови финансови ангажименти, уточнява пресслужбата.Подновяването на постъпките за установяването на дипломатически отношения с държавите от Южния Тихи океан би спомогнало за постигане на договорености за подкрепа на важни за българската страна кандидатури в рамките на международните организации, а поддържането на двустранни контакти би било в интерес на България с оглед на по-пълноценно участие при формиране на позициите на ЕС по междурегионалния диалог, съобщава пресслужбата.", "date": "2019.05.08", "title": "България ще установи дипломатически отношения с Вануату"}
{"url": "https://offnews.bg/obshtestvo/balgaria-otkriva-shtatno-konsulstvo-v-barselona-702805.html", "text": "България открива щатно консулство в Барселона, реши кабинетът.То ще бъде ръководено от щатно консулско длъжностно лице със седалище в Барселона и с консулски окръг, обхващащ територията на автономните области Каталуния и Арагон.По данни на Националния статистически институт на Кралство Испания към 2018 г. в страната са регистрирани като постоянно живеещи 125 244 българи. От тях 11 239 души, или 9% от цялата българска диаспора в Испания, са в Каталуния. Това прави областта третия най-голям приемник на българи в кралството след Мадрид и автономната област Валенсия.Откриването на консулство на Република България в Барселона е в резултат на вътрешен анализ на МВнР и на усилията на правителството за подобряване обслужването на българските граждани зад граница. Консулството ще предостави по-лесен и бърз достъп до консулски услуги като подаване на заявление за издаване на български документи за самоличност, извършване на нотариални заверки на пълномощни и декларации, както и получаване на актове за гражданско състояние, допълват от пресцентъра на МС.За финансовото обезпечаване по откриването на консулството Министерският съвет одобри допълнителни разходи по бюджета на МВнР за 2019 г. в размер до 486 211 лв., от които 16 994 лв. са по показател „Персонал”.Понастоящем живеещите в Каталуния и Арагон българи трябва да пътуват до Валенсия или Мадрид за консулски услуги.", "date": "2019.05.08", "title": "България открива щатно консулство в Барселона"}
{"url": "https://offnews.bg/sviat/opozitciata-v-turtcia-iska-anulirane-na-izborite-za-prezident-i-parlam-702806.html", "text": "Главната опозиционна Републиканска народна партия /РНП/ в Турция внесе искане във Висшия изборен съвет за анулиране на вота във всички 39 общини на Истанбул, както и на изборите за парламент и президент от 2018 година.Безпрецедентният акт идва след решението на турската ЦИК от вчера, с което бяха касирани изборите за кмет на Голямата Истанбулска община, а спечелилият поста Екрем Имамоглу трябваше да върне връченото му 19 дни преди това удостоверение. То беше взето с мнозинство от 7 срещу 4 членове на висшия съвет, като един от противниците му е бил председателят Сади Гювен.Пред журналисти зам.-председателят на РНП Мухаррем Еркек заяви, че и президентските, и местните избори са проведени според един и същи закон. „Твърди се, че вотът в Истанбул е манипулиран, че в секционните комисии са работили хора не от публичния сектор. Но абсолютно същото се случи и на изборите на 24 юни 2018 година. Значи, каквото се случи на 31 март т.г., в действителност стана и на 24 юни“, посочи той.Според него щом Висшият изборен съвет е преценил, че сега са били извършени беззакония и с този мотив анулира изборите в Истанбул, следва да анулира и тези от миналата година за парламент и парламент. „За беззаконията не може да се търси срок на давност“, подчерта той.„След като отнехте удостоверението от Имамоглу, следва и сте длъжни да го вземете и от Ердоган. Както и да проверите всички членове на секционни комисии, работили на 24 юни миналата година“, обърна се към турската ЦИК опозиционният политик.", "date": "2019.05.08", "title": "Опозицията в Турция иска анулиране на изборите за президент и парламент"}
{"url": "https://offnews.bg/112/otkradnaha-kambanata-na-balgarski-hram-v-atina-702776.html", "text": "Българската църква в Атина осъмна без камбана, обяви дарителят на камбаната - певецът Илия Луков в предаването на bTV \"Тази сутрин\".Крадците са стъпили върху контейнер за смет и са прерязали въжето.Храмът \"Св. Иван Рилски\" в Атина е осветен през 2008 г. Там се черкуват българите. Имаше нужда от камбана, ние го започнахме това дело след най-дългото хоро в София пред храм-паметника „Св. Ал. Невски”, каза Луков.Дарителят обяви, че е отправен призив крадците да върнат камбаната, а да им се дадат пари.„Всичко започна 1999 г. – поставихме камбана на възстановен манастир в Родопите, втората беше на Кръстова гора. 2001 г. стартирахме кампания за изграждане на храм в град Лъки, а след това дойде ред и на Атина”, каза Луков.", "date": "2019.05.08", "title": "Откраднаха камбаната на български храм в Атина"}
{"url": "https://offnews.bg/temida/desislava-ivancheva-se-iavi-v-sada-s-nov-advokat-702777.html", "text": "Отстраненият кмет на столичния район \"Младост\" Десислава Иванчева се яви в съда с нов защитник.Тази сутрин Апелативният спецсъд гледа мярката на осъдените за подкуп на първа инстанция Десислава Иванчева и Биляна Петрова, бивш зам.-кмет на \"Младост\". На заседанието стана ясно, че на 30 април Иванчева е представила пълномощно, че се отказва от услугите на адвокат Марин Марковски, който я представляваше на първата инстанция, и е наела адв. Николай Хаджигенов.Биляна Петрова се яви в съда с един от досегашните си адвокати - Емануил Йорданов.Преди да започне гледането на мярката, съдията даде 40 минути отсрочка по молба на двете подсъдими. Тя заявиха, че не са имали възможност да се видят със защитниците си преди заседанието, тъй като са били в затвора в Сливен.Последните дни Иванчева прекара в болница в София заради изследвания. Три дни преди днешното заседание в столицата бе доведена и Биляна Петрова. По думите на съпруга ѝ причината е влошеното ѝ физическо и психическо състояние.Иванчева е независим кандидат за евродепутат и - ако мярката й за неотклонение не бъде променена, ще трябва да води кампанията за вота на 26 май от килията. До 15 май тя е в МВР-болница, а на 25 април стартира кампанията си от Районния съд в столицата, където бе призована по дело за ПТП.На първа инстанция съдът даде 20 години затвор за Иванчева и 15 за Петрова. 12 години получи Петко Дюлгеров като посредник на уредения подкуп.", "date": "2019.05.08", "title": "Десислава Иванчева се яви в съда с нов адвокат"}
{"url": "https://offnews.bg/futbol/spriagat-ilia-gruev-za-trenior-v-levski-702775.html", "text": "Неяснотите около треньорския пост в Левски продължават да предизвикват спекулации по темата. Очаква се позицията със сигурност да заеме подалия оставка като национален селекционер Петър Хубчев, но засега няма официално развитие.Междувременно в германските медии се появи информация, според която родният специалист Илия Груев има два варианта да продължи кариерата си - в Левски или националния отбор на България. Това твърди \"Майн Вердер\".От медията се свързаха с Груев, след като се тиражираше, че той може да се събере със сина си във Вердер (Бремен). \"Няма такова нещо. Не съм подписвал с никой\", лаконичен бе наставникът, цитиран от \"Меридиан мач\".В края на миналата година се появиха информации, че Илия Груев може да стане спортен директор на Левски. Това бе опровергано от самия него. Той се завърна в Германия, където бе привлечен за анализатор в Шалке. Заговори се, че може да стане помощник на треньора Доменико Тедеско.Възможо е той да е предлагал на Груев да стане част от щаба му. В него със сигурност ще попадне друг бивш кадър на \"сините\" - Георги Донков.", "date": "2019.05.08", "title": "Спрягат Илия Груев за треньор в Левски"}
{"url": "https://offnews.bg/temida/desislava-ivancheva-i-biliana-petrova-izlizat-ot-zatvora-702795.html", "text": "Апелативният специализиран наказателен съд пусна под домашен ареста осъдените за подкуп Десислава Иванчева и Биляна Петрова. Според магистратите няма риск те да се укрият или да извършат ново престъпление. Според съда няма и никога не е имало нито една обективна причина, заради която да се твърди, че има опасност двете да се укрият. Рискът да извършат престъпление е силно занижени, казват в мотивите си съдиите.Задържането им не е пропорционално на здравословното състояние на Десислава Иванчева и на семейното на Биляна Петрова, посочи съдът.Преди произнасянето на присъдата прокурор Тихомир Стоев настоя вторинстанционният съд да не променя мярката на Иванчева и Петрова, които бяха задържани в съдебната зала на 15 април, след като получиха присъди от 20 и 15 години затвор. Същественият въпрос е дали Иванчева има възможност да се укрие. Тя в момента е най-разпознаваемата личност - Иванчева е толкова разпознаваема, колкото е Делян Пеевски, обяви в пледоарията си  на бившия кмет на Младост Десислава Иванчева - Николай Хаджигенов. Едва ли е проблем МВР, което разполага с бюджет от над милиард лева, да опази две 40-килограмови жени, заяви още защитникът. Неговата колежка Генчева, подчерта че по време на 4 месечния си домашен арест преди произнасянето на присъдата от 20 г. затвор, Иванчева е била проверявана по два-три пъти на ден в дома си. За нас домашният арест беше лукс, много ценен. Не сме си и помислили да го нарушаваме, заяви Иванчева в съдебната зала. Тя подчерта, че на 21 и 22 май й предстои операция, която не само не пречи на ин витро процедурите, но и ще й позволи да има дете. Бих помолила за вашето снизхождение да промените мярката ми задържане под стража, каза Десислава Иванчева пред съда. В решението си за задържането ни под стража специализираният съд говори за \"евентуално укриване\", но това е като Настрадин ходжа, който бие детето си преди да счупи стомната, каза пък Биляна Петрова. Тя призова съдът да промени задържането й под стража с домашен арест и с доводите, че в Сливенския затвор няма възможност да подготвя личната си защита, а дъщеря й има нужда от нея в най-важната година от живота й. Предстоят й матури, абитуриентски бал, университет, обясни Биляна Петрова. Тя също подчерта, че проверките на униформените са били ежедневни в дома й: Не смеех да вляза в банята преди 22 часа, да не би да не чуя звънеца, призна Петрова.Специализираният наказтелен съд пропуска, че Иванчева и Петрова са със запорирано имущество, те няма как да се укрият, заяви и Емануил Йорданов, защитник на Петрова. ", "date": "2019.05.08", "title": "Десислава Иванчева и Биляна Петрова излизат от затвора"}
{"url": "https://offnews.bg/kultura/svetlio-vitkov-kontcertat-na-grupa-eks-shte-bade-unikalno-prezhiviava-702778.html", "text": "Тримата тенори на българската пънк и ска музика – Ерол Ибрахимов от \"Уикеда\", Кольо Гилъна от \"Контрол\" и \"КГБ\" и Светльо Витков от \"Хиподил\" и \"The Legends\" – са лицата на музикалния проект \"ЕКС\". Те се събират заедно, за да изпълнят най-яките хитове на своите банди под акомпанимента на музикантите от \"The Legends\".Два дни преди колосалният концерт на група ЕКС, разговаряме ексклузивно с главното С в групата – Светльо Витков.Що за проект е ЕКС?Събрахме се тримата тенори и решихме да изпеем всички хитове на \"Хиподил\", \"Svetlio&The Legends\", \"Контрол\", \"Уикеда\", \"КГБ\". Уникалното е, че всички участваме във всяко парче. В този проект няма слаба песен. Репетираме усилено и на 10 май в City stage от 22 ч. ще можете да чуете и видите шоуто, което сме ви подготвили.Как се събрахте именно в този състав? Преди половин година имахме едно общо участие и там възникна идеята – защо пък да не направим едни проект с трима ни наведнъж и да изпеем всички парчета. Ние няма да концертираме усилено. В София можете да ни видите максимум два пъти за годината. Предстои ни турне в Европа – 8 града в Германия, Белгия, Холандия, Австрия в края на ноември и още 6 европейски града през февруари.Предстои ли нов хит?Хитовете не се мислят, те се получават. Творческите напъни продължават, значи нещо ще се роди.Проектът ЕКС ли е „Спасителят от чалгата?“Да, това е проект анти чалга. Шоуто е концентрирано в 1ч. 45м., но нашата публика е издръжлива. Гарантираме, че да няма чалга и ще бъде весело. Както вървят нещата много хора ще дойдат, но НДК е свикнало на шоу и на пот.Хвърляте ли си ръкавица на сцената или екипът работи само в изключително репетиран синхрон?Най-хубавото нещо на сцената са интерпретациите. А точно пък на нас тримата никой не може да ни вкара насила думи или поведение. Освен всичко останало, на сцената са музикантите от \"Svetlio&The Legends\" - Венци Мицов, Пепи Александров, Влади Митин, Ники Добрев – Мъни. Веселбата е гарантирана на 100 %.Значи никой не знае какво ще стане на сцената?Не знаем наистина. Всеки път репликите ни между песните са различни. Планирали сме и много сериозни игри с публиката, които ще бъдат изненада.Освен на концерта, феновете ви ще отидат ли да гласуват на предстоящите избори?Дай Боже! Човек отговаря за себе си, но се надявам, че ще се представим добре.Не ни остава друго, освен да бъдем на 10 май, 22.00ч. в клуб \"City stage\". Билети:  и вСледете събититето във facebook: /", "date": "2019.05.08", "title": "Светльо Витков: Концертът на група ЕКС ще бъде уникално преживяване и тест за феновете"}
{"url": "https://offnews.bg/kultura/shest-mesetca-razhodki-iz-literaturna-sofia-702781.html", "text": "Софийски страници – литературна разходка с Лора Шумкова 11 май | 12:00 ч. | площад „Независимост“Литературна разходка с писателВодещ: Миглена Николчина24 май | 12:00 ч.Детска литературна разходка Водещ: Зорница Христова01 юни | 11:00 ч.Литературна разходка на английски езикВодещ: Лора Шумкова12 юни | 18:30 ч. |площад „Независимост“През 2018 г., в рамките на проекта „Скритите букви“, Фондация „Прочети София“ направи първите Литературни разходки. Големият интерес към тези градски турове, провокира създаването на шестмесечна програма, която ще очертае маршрути, наситени с интересни факти за знакови художествени произведения, истории за значими български писатели и за легендарни писателски места.От май до октомври в София ще се проведат близо 20 разходки със свободен достъп на български и английски език. Те ще включват още персоналните разкази на писатели и специално създадени разходки за деца. Сред водещите на Литературните разходки с писател ще бъдат Миглена Николчина, Георги Господинов, Ангел Игов, Мария Касимова-Моасе и Иван Димитров.Началото на програмата ще бъде поставено на 11-ти май от 12:00 ч. на площад „Независимост“ (пред църквата „Света Петка Самарджийска“) с литературната поредица от маршрути, подготвени от Лора Шумкова – Софийски страници.Лора е литературен теоретик и историк, критик и редактор. Интересува се от литературна и визуална семиотика, както и от литературната антропология на града. Нейните „Софийски страници“ ще включват шест спирки и много интересни подробности за това кога започва литературната история на София, за кафенето като място за литература и културно средище, за градът на мъжете и жените, за литературата, архитектурата и живописта, за мемоарите, градския пътепис, роман и разказ, мислени като софийски жанрове. Част от програмата ще бъдат Литературните разходки, водени от писатели. Те ще започнат на 24 май, заедно с литературната теоретичка и поетеса Миглена Николчина, чийто личен тур ще бъде концентриран в софийския квартал Лозенец и ул. Елин Пелин. Там в близост са живели Дора Габе, Ангел Каралийчев, Елин Пелин, Валери Петров, Богомил Райнов.Тези разходки ще се провеждат веднъж месечно и техният формат ще бъде фокусиран предимно върху срещите със съвременни български автори – с техните разкази от първо лице, с любимите им места, литературни явления или градски легенди.Съвсем закономерно, първата Детска литературна разходка ще бъде на 1 юни. Неин водещ ще е преводачката, авторка на детски книги и съосновател на издателство „Точица“ – Зорница Христова, която обещава четене, игри и литературни пътеки между Валери Петров, Йордан Радичков и Дора Габе.Няколко от туровете ще се провеждат на английски език. Те ще са съобразени с чуждоезичната публика и тяхното съдържание ще е насочено предимно към съвременната българска литература, чуждестранни автори, свързани със София и информация за кирилицата и развитието на езика.Следващата Литературната разходка на английски език е на 12 юни и се осъществява в партньорство със „Столица Литература“ на фондация „Елизабет Костова“.", "date": "2019.05.08", "title": "Шест месеца разходки из литературна София"}
{"url": "https://offnews.bg/sviat/niama-shans-za-brekzit-predi-evrovota-velikobritania-izlachva-evrodep-702780.html", "text": "Великобритания ще трябва да участва в изборите за Европейски парламент въпреки надеждите на правителството, че споразумението за Брекзит би могло да бъде одобрено преди това, обяви фактическият вицепремиер в кабинета, оглавяван от Тереза Мей,  Дейвид Лидингтън, предаде Би Би Си.Изборите са насрочени за 23 май, но премиера Мей заяви, че Великобритания няма да участва, ако планът за Брекзит бъде одобрен от депутатите.Сега Лидингтън казва, че \"за съжаление няма да е възможно да се приключи този процес\" по ратификацията на различните текстове в парламента преди 23-и и Великобритания ще трябва да участва в изборите и да излъчи евродепутати. Той допълва, че правителството ще се опита да съкрати максимално отлагането.Великобритания трябваше да напусне ЕС на 29 март, но заради липсата на одобрение на споразумението за Брекзит от парламента, ЕС удължи крайния срок на 31 октомври. Страната може да напусне Съюза по-рано, но ако това не се случи до 23 май, е длъжна да участва в изборите за Европейски парламент и да изпрати депутати в Брюксел. След излизането си обаче те ще трябва да напуснат Европарламента.Преговорите на управляващите с опозиционната Лейбъристка партия изглежда като чели са в \"задънена улица\", а една от основните \"разделителни линии\" остава ирландската граница. Лейбъристите се борят за сключването на митнически съюз, а защо не и за изцяло нов референдум за Брекзит. Тезата им е, че вотът \"за\" излизането на страната от ЕС е бил плод на политическа кампания, основана на лъжи.", "date": "2019.05.08", "title": "Няма шанс за Брекзит преди евровота: Великобритания излъчва евродепутати, които после ще изтегли"}
{"url": "https://offnews.bg/politika/ataka-iska-sotciolozite-da-obiaviavat-publichno-dohodite-i-imushtest-702785.html", "text": "Партия \"Атака\" внесе в деловодството на парламента проект за промяна в антикорупционния закон, който изисква собствениците на социологически агенции да бъдат проверявани за доходи, декларирано имущество и членство в организации.За проекта съобщи пред журналисти в Народното събрание депутатът Десислав Чуколов.\"Този закон е насочен към лицата на висши държавни длъжности, но до голяма степен и социолозите са тези, които определят кои са лицата, заемащи висши длъжности, които, освен че информират обществото, но и определят неговото мнение, анализират, дават определени тези какво да се мисли за този или онзи процес\", коментира той.Според него, когато се отчитат доходите, могат да станат ясни много отговори, които българското общество търси.\"В обществено-политическото пространство отдавна се говори за социолози, които имат палати, голф комплекси, демонстрират добро финансово състояние. Нека това да стане ясно и прозрачно\", призова депутатът.", "date": "2019.05.08", "title": "'Атака' иска социолозите да обявяват публично доходите и имуществото си"}
{"url": "https://offnews.bg/leka-atletika/ruska-atletka-otnese-12-godini-nakazanie-uchastvala-s-falshiva-samoli-702784.html", "text": "Руската атлетка Ксения Савина, която е специализирана в средните дистанции, беше дисквалифицирана за цели 12 години заради многобройните си допинг нарушения.Атлетката е била хваната със забранено вещество и правата й са били спрени, докато тече разследването. Тя обаче продължила да участва на състезания с фалшива самоличност като се представяла за Галина Сишко.Това е ставало със знанието на нейния треньор и съпруг Алексей Савин, който също е наказан, но за четири години. Спортистката има бронзов медал от първенството на Русия през 2017 година.", "date": "2019.05.08", "title": "Руска атлетка отнесе 12 години наказание, участвала с фалшива самоличност"}
{"url": "https://offnews.bg/obshtestvo/kupuvat-novi-uchilishtni-avtobusi-za-20-mln-leva-702789.html", "text": "Правителството одобри 20 млн. лв. лева за закупуване на училищни автобуси, съобщи пресслужбата на Министерския съвет.Сумата бе одобрена като допълнителен разход по бюджета на Министерството на образованието и науката за 2019 г.Целта е чрез училищни автобуси да се улесни достъпът до образование на децата и учениците в задължителна училищна възраст, в чието населено място няма училища.Със средствата ще бъдат подменени част от 860-те училищни автобуса, закупени през периода 2005-2008 г., които са отпаднали или предстои скоро да отпаднат от транспортните схеми за превоз на ученици.", "date": "2019.05.08", "title": "Купуват нови училищни автобуси за 20 млн. лева"}
{"url": "https://offnews.bg/politika/kabinetat-odobri-strategia-za-sadebna-reforma-702787.html", "text": "Правителството одобри Актуализирана пътна карта за изпълнение на Актуализираната стратегия за продължаване на реформата в съдебната система, съобщи пресслужбата на Министерския съвет след днешното заседание на кабинета.Актуализирането е необходимо заради преразглеждане на сроковете и преразпределението на финансовия ресурс.Самата Пътна карта за изпълнение на Актуализираната стратегия за продължаване на реформата в съдебната система бе приета на 22 април 2016 г. Тя предвижда конкретни действия, финансиране, очаквани резултати, индикатори за изпълнение и отговорни институции. В изпълнение на решение на Съвета по прилагане на Актуализираната стратегия за продължаване на реформата в съдебната система (Съвета) от заседание, проведено на 27 ноември 2018 г., се създаде експертна работна група със задача да обсъди и предложи актуализиране на Пътната карта към Актуализираната стратегия за продължаване на реформата в съдебната система. В състава на работната група бяха включени представители на Висшия съдебен съвет, Прокуратурата, Националния институт на правосъдието, Върховния касационен съд, Върховния административен съд, Инспектората на ВСС, Български институт за правни инициативи, като наблюдатели бяха включени представители от Управляващия орган на ОПДУ и представител на Секретариата на Съвета. Работната група изготви доклад с конкретни предложения, който представи за одобрение от членовете на Съвета. На 26 февруари 2019 г. Съветът прие доклада от дейността на работната група, съобщават от правителствената пресслужба.", "date": "2019.05.08", "title": "Кабинетът одобри стратегия за съдебна реформа"}
{"url": "https://offnews.bg/kultura/rezhisiorat-pavel-vasev-e-poluchil-4-insulta-sastoianieto-mu-e-stabil-702782.html", "text": "Режисьорът Павел Васев е в стабилно състояние, предвид това, че е получил 4 инсулта. Той е на самостоятелно дишане със стабилна хемодинамика. Това заяви пред БНТ  д-р Красимир Бинев, завеждащ на отделение по неврореанимация в \"Пирогов\".\"Правим редица изследвания, за да установим с какво можем да помогнем, най-вероятно в един момент ще се наложи по-агресивна рехабилитация\", поясни д-р Бинев.Вчера режисьорът беше транспортиран от Москва с правителствения самолет, след като преди четири месеца беше приет в болница заради прекаран инсулт.\"Организацията по отношение на транспорта на Павел Васев от Москва беше перфектна. Вчера изчакахме да излети папата, след което ни пуснаха и нас. На летището ни чакаше линейката с пациента, забавихме се около час и към 15:30 - 16 ч. вече бяхме на нашето летище\", обясни д-р Бинев.Павел Васев бе транспортиран вчера с правителствен самолет, след като преди четири месеца беше приет в руска болница, след трети инсулт. Преди няколко месеца, след като разбира, че Павел Васев е в тежко състояние, Вежди Рашидов организира акция за връщането му у нас. Руските лекари не разрешавали връщането му в България, докато не се уверили, че самолетът ще бъде оборудван със специална медицинска техника и екип.„В живота си всеки на България дава доста много. И това, което държавата, понякога може да даде е много малко от това, което той е дал и ако измерваме нещата, това е начина на мислене, това е доброто поведение и разумното разбира се”, коментира бившият министър на културата Вежди Рашидов.Павел Васев е български актьор, режисьор, заемал различни постове в управлението на българската култура: Заместник-министър (1991), председател на Съюза на българските филмови дейци (1996-2000), административен директор на Народния театър (2000-2001), директор на българския културен институт в Москва, на Сатиричния театър „Алеко Константинов“ (2005-2008). От началото на 2009 г. е директор на Народния театър \"Иван Вазов\". ", "date": "2019.05.08", "title": "Режисьорът Павел Васев е получил 4 инсулта, състоянието му е стабилно"}
{"url": "https://offnews.bg/obshtestvo/kabinetat-otkaza-da-plati-raznoskite-na-bg-semejstvo-patuvalo-do-balg-702790.html", "text": "Министерският съвет отказа да плати обезщетение за имуществени и неимуществени на българско семейство в Япония, което се наложило да пътува до България, за да извади паспорт на детето си, става ясно от съобщение на правителствената пресслужба.Сънародниците ни, пребиваващи в Япония, са поискали издаването на български паспорт за новороденото им дете. Поради техническа невъзможност за издаване на постоянен паспорт, от посолството ни в Токио бил издаден временен паспорт. Въпреки получените уверения, че мисията ни ще се сдобие с необходимата техника за снемане на биометрични данни преди изтичането на срока на валидност на паспорта на детето, както и възможността за издаване на нов временен паспорт отново с валидност от една година, семейството е решило да пътува до България за издаване на постоянен паспорт, допълват от пресслужбата.Впоследствие, сънародниците ни са завели искова молба по реда на Закона за отговорността на държавата и общините за вреди срещу Министерския съвет в размер на 5928,55 лв. Тяхната претенция е отхвърлена от Министерският съвет като неоснователна.Към настоящия момент посолството ни в Токио разполага с всички необходими системи за издаване на български лични документи, уточняват от МС.", "date": "2019.05.08", "title": "Кабинетът отказа да плати разноските на БГ семейство, пътувало до България за паспорт на детето си"}
{"url": "https://offnews.bg/bojni/novi-problemi-za-kobrata-tozi-pat-ne-sa-svarzani-sas-sushi-702791.html", "text": "Нови проблеми се задават пред звездата ни в професионалния бокс Кубрат Пулев, като този път те не са свързани с поведението му спрямо американската репортерка Джени Суши. Оказва се, че българинът може да бъде наказан от Атлетическата комисия на Калифорния, а победата му над румънеца Богдан Дину - отнета.За това се похвалиха от щаба на Дину, които са оптимисти за развитието на нещата около подадената от тях жалба. В нея те се оплакаха, че българинът е имал неспортсменско поведение и искат анулиране на резултата. Разглеждането на казуса ще бъде на 14 май, когато ще бъде гледан и казусът с прословутата целувка на Кобрата с Джени Суши.Ето какво твърди един от промоутърите на Дину, Сорин Флоря, пред prosport.ro, цитиран от Новспорт:\"Имаше твърде много непозволени удари от българина. При това не само в последния рунд, но и преди това. Реферът на ринга не отсъди правилно. Имаше дори запис, който за съжаление някакси изчезна, на който се чува как българинът казва на съдията при едно от прекъсванията на мача да не забравя, че трябва да спаси шоуто\".Богдан Мушат стига много по-далече и скандално разкритие за разговора си с президента на комисията в Калифорния:\"Веднага след мача имах личен разговор с президента на Атлетическата комисия на щата Калифорния. Той ми каза, че не разбира защо Дину изобщо е станал от пода при един от нокдауните.Каза ми, че ако е бил останал там, мачът е щял да приключи заради нерегламентиран удар и това действие на Пулев е щяло да бъде взето предвид. И според него в най-лошия за нас случай тогава, изходът на мача е щял да бъде определен от резултата в картите на съдиите до момента. А към този случай двама от тях показваха абсолютно равенство и един беше дал леко предимство на Пулев. Мачът си беше равен отвсякъде\".\"Такива дела не се започват, ако не си сигурен, че ще ги спечелиш. Нашите американски адвокати са приготвили дебели папки с доказателства и сме спокойни и уверени в успеха си\", добавя Мушат.Ако молбата на румънския щаб бъде удовлетворена, то резултатът от мача ще бъде анулиран. Това означава, че няма да се брои като победа на Кубрат Пулев в официалното му боксово досие. Румънците се надяват, че ще получат възможност за реванш с българина и опцията да му отнемат правото да се бие с Антъни Джошуа за световната титла в IBF.", "date": "2019.05.08", "title": "Нови проблеми за Кобрата, този път не са свързани със Суши"}
{"url": "https://offnews.bg/ikonomika/noi-shte-preizchisli-sluzhebno-pensiite-na-raboteshtite-pensioneri-702794.html", "text": "Националният осигурителен институт ще преизчислява служебно личните пенсии за трудова дейност на хората, които са придобили осигурителен стаж след пенсионирането си, съобщи правителствената пресслужба.За целта работещите пенсионери ще трябва да подадат еднократно заявление за ежегодно преизчисляване, а не всяка година да заявяват това, както е в момента.Това предвиждат одобрени от правителството промени в Наредбата за пенсиите и осигурителния стаж, с които се облекчава административната тежест за гражданите.Промените са във връзка с измененията в Административнопроцесуалния кодекс, с които се регламентира електронният обмен на документи между гражданите и администрацията по реда на Закона за електронното управление. С тях се предвижда възможност за електронно връчване на разпорежданията, свързани с пенсиите на лицата.С приетите промени подзаконовата нормативна уредба се синхронизира и с измененията в разпоредбите на Кодекса за социално осигуряване, както и с новия Закон за платежните услуги и платежните системи и издадената на основание на този закон Наредба № 3 на БНБ от 18 април 2018 г. за условията и реда за откриване на платежни сметки, за изпълнение на платежни операции и за използване на платежни инструменти.В резултат от промените хората ще могат да посочват сметки за изплащане на отпуснатите им пенсии не само в банки, но и в други лицензирани от БНБ доставчици на платежни услуги, както и в клонове на доставчици на платежни услуги, осъществяващи дейност на територията на страната.", "date": "2019.05.08", "title": "НОИ ще преизчисли служебно пенсиите на работещите пенсионери"}
{"url": "https://offnews.bg/politika/na-parvo-chetene-pravoto-na-neizbezhna-otbrana-shte-vazhi-pri-vsiako-702792.html", "text": "На първо четене депутатите приеха промени в Наказателния кодекс, които предвиждат либерализирането на дефиницията за \"неизбежна отбрана\".Според текстовете причиняването на смърт или телесна повреда няма да се преследва, ако: е извършено противозаконно влизане в жилището на отбраняващия се; нападението е извършено от две или повече лица, от въоръжен човек или през нощта; нападението е насочено срещу \"живота, здравето, половата неприкосновеност на отбраняващия се\".Текстовете бяха приети единодушно на първо четене от присъстващите днес 106 народни представители. Депутатите от БСП продължават със своя парламентарен бойкот, а народните представители от ДПС избраха да отсъстват заради началото на Рамадан.Предложението бе инициирано от малкия партньор в управляващата коалиция \"Обединени патриоти\" вследствие на миналогодишния казус в Пловдив, където лекар простреля смъртоносно мъж, докато той се опитвал да обере гаража му.Според заместник-председателя на ПГ на Патриотите Искрен Веселинов, законът не е достатъчно толерантен към тези, които защитават собствеността си. Сегашните правила повеляват отбраняващият се да не носи наказателна отговорност, само ако нападението срещу него е извършено чрез насилствено проникване или с взлом.Някои представители на ГЕРБ изразиха колебания относно текстовете, които се очаква да претърпят прецизиране между първо и второ четене. Депутатите гласуваха срокът за предложения да е максималният възможен такъв - 3 седмици. Очаква се в този период да се даде по-ясна дефиниция на термина \"неизбежна отбрана\". Депутатите още приеха промени, които предвиждат по-тежки санкции за т.нар. маловажни кражби. Към момента за такива се считат кражби на стойност под две минимални заплати, като предложението е сумата да бъде намалена на една минимална заплата. В текстовете още се предлага да се увеличи глобата за подобна кражба, когато предметът е възстановен. Сегашният закон предвижда от 100 до 300 лв., а според приетото на първо четене предложение сумата ще бъде между 500 и 1000 лв. ", "date": "2019.05.08", "title": "На първо четене: Правото на неизбежна отбрана ще важи при всяко незаконно влизане в имот"}
{"url": "https://offnews.bg/futbol/sadia-nomer-1-za-2015-godina-shte-sviri-tcska-ludogoretc-702812.html", "text": "От БФС определиха кой ще ръководи съдията на дербито от 33-я кръг на първата шестица в Първа лига между ЦСКА и Лудогорец. Това ще е Георги Кабаков от Пловдив. Този мач до голяма степен може да реши изхода от битката за титлата в шампионата. В момента разградчани водят само с три точки на \"армейците\", които са домакини на стадион \"Българска армия\", а до края остават едва 3 срещи. Срещата е в събота от 20:15 часа.Кабаков, който е съдия номер едно на България за 2015 година, беше наказан през декември 2017 година, именно след мач на \"Българска армия\" между ЦСКА и шампионите от Лудогорец. Тогава домакините надделяха с 2:1 на 1/8-финалите за Купата на България.Николай Бодуров откри резултата в 9-ата минута, а Козмин Моци изравни в 34-ата минута от дузпа. Редовното време завърши 1:1, а в началото на първото продължение Кирил Десподов вкара втори и победен гол за \"червените\". Ивайло Стоянов-Сватбата пък ще свири Левски – Черно море.", "date": "2019.05.08", "title": "Съдия номер 1 за 2015 година ще свири ЦСКА - Лудогорец"}
{"url": "https://offnews.bg/politika/otpuskat-oshte-9-mln-za-mashinnoto-glasuvane-702796.html", "text": "Правителството дава допълнителни 9 млн. лева на Централната избирателна комисия (ЦИК) за осигуряване на машинното гласуване, съобщи пресслужбата на МС.Кабинетът одобри изменение и допълнение на Постановление №52 на Министерския съвет от 2019 г. за приемане на план-сметка за разходите по подготовката и произвеждането на изборите за членове на Европейския парламент и за изменение на Постановление №78 на Министерския съвет от 2019 г. за одобряване на допълнителни разходи по бюджета на Министерството на здравеопазването за 2019 година.С промените в план-сметката се осигуряват допълнителни разходи за Централната избирателна комисия за осигуряване на машинното гласуване в размер на 9 млн. лева. Така се обезпечава финансово изпълнението на § 39 от преходните и заключителни разпоредби към Закона за изменение и допълнение на Изборния кодекс при произвеждането на изборите за членове на Европейския парламент от Република България през 2019 г., машинното гласуване да се произведе в най-малко 3000 избирателни секции, уточнява пресслужбата.", "date": "2019.05.08", "title": "Отпускат още 9 млн. за машинното гласуване"}
{"url": "https://offnews.bg/futbol/presata-v-ispania-srina-ot-kritiki-barselona-702779.html", "text": "Шокиращото отпадане на Барселона в полуфиналите на Шампионската лига след загубата с 0:4 от Ливърпул на \"Анфийлд\" отприщи вълна от негативни коментари в Испания по адрес на треньора Ернесто Валверде и футболистите начело с Лионел Меси.\"Най-големият срам в цялата история на Барселона\", е заглавието на каталунския вестник \"Спорт\". \"Рим не беше просто случайност: Исторически погром за Барселона в Англия\", пише още изданието, като припомня отпадането преди година на Бърселона от Рома след 4:1 на \"Камп Нооу\" и 0:3 в Рим. Разликата е, че тогава това се случи на 1/4-финал, а сега отпадането е още по-болезнено.Другото каталунско спортно издание \"Мундо Депортиво\" също не пести критики, като определя играта като \"страхлива\".В Мадрид загубата също беше приета като огромен провал за каталунците.\"Хекатомба за Барселона\", пише вестник \"Марка\", а в анализа си за двубоя отбелязва: \"Исторически провал, който трябва да доведе до исторически последици\". Изданието посочва, че Лео Меси отново е отсъствал от терена във важен мач, а половината му пасове не са били точни. Все пак изданието отчита, че аржентинецът поне се е опитвал да стори нещо, докато съотборниците му са били уплашени.\"Филм на ужасите, най-голямата трагедия в историята на Барселона\", пише \"Ас\".", "date": "2019.05.08", "title": "Пресата в Испания срина от критики Барселона"}
{"url": "https://offnews.bg/futbol/proveriha-mesi-za-doping-sled-0-4-702797.html", "text": "Аржентинецът Лионел Меси ще запомни датата 7 май 2019 година. 31-годишният футболен виртуоз първо преглътна горчивия хап от загубата с 0:4 от Ливърпул и отпадането в полуфиналите на Шампионската лига, а след това беше привикан допинг контрол.Така той си тръгна от \"Анфийлд\" последен и сам в 23,36 часа местно време - повече от два часа след последния съдийски сигнал.Първоначално забавянето му предизвика шеги, че е прекарал времето под душа, но впоследствие се разбра същинската причина за късното му излизане.Загубата на Барселона шокира дори бившия треньор на Реал Мадрид Жозе Моуриньо.\"Изглеждаха като деца на по 14-15 години, на които им се е доспало. Говорим за световни имена, за които такива големи мачове са естествената среда\", недоумяваше португалецът.\"Аз не мога до повярвам, че мой отбор ще спечели с 3:0 първия мач и ще загуби с 0:4 във втория. Ще ми се Валверде да обясни, но и на него ще му е много трудно\", допълни 56-годишният португалец.", "date": "2019.05.08", "title": "Провериха Меси за допинг след 0:4"}
{"url": "https://offnews.bg/futbol/livarpul-postigna-istoricheski-obrat-sreshtu-barsa-i-se-klasira-za-fin-702762.html", "text": "Нова историческа вечер в Шампионската лига! Ливърпул сътвори мегасензация, след като победи Барселона с 4:0, за да се класира за финала в турнира на богатите. Мърсисайдци загубиха първата среща на \"Камп Ноу\" с 0:3 и малко бяха хората, които вярваха в шансовете на тима.Домакините взривиха трибуните още в 7-ата минута, когато Дивок Ориги успя да се разпише, като този резултат се задържа до края на първото полувреме.През втората част драмата бе налице, когато влезлият като резерва Жоржиньо Вайналдум (54', 56') прати в нокдаун каталунците. В 78-ата минута Ориги отново се разписа и прати в екстаз феновете на \"червените\".Така Ливърпул вече чака втория финалист от двойката Аякс - Тотнъм. Двата отбора ще се изправят на \"Йохан Кройф Арена\" утре от 22:00 часа българско време.Барса пък ще трябва да преглътне много горчива глътка срам, след като миналата година тимът бе елиминиран по подобен начин от Рома. Тогава \"вълците\" загубиха първата среща на “Ноу Камп” с 1:4, но после триумфираха с 3:0 на \"Олимпико\".", "date": "2019.05.08", "title": "Ливърпул постигна исторически обрат срещу Барса и се класира за финала на Шампионска лига"}
{"url": "https://offnews.bg/obshtestvo/radvame-se-na-poveche-slantce-dnes-majski-sniag-v-stara-planina-702759.html", "text": "Слънцето ще се покаже между облаците днес в западната част от страната, в Източна България облачността ще е повече и на места ще превали. Вятърът обаче ще стихне до края на деня. Максималните температури ще са между 16 и 21 градуса. Край морето термометрите няма да се качат над 17 градуса, а сред вълните от 1-2 бала - до 15 градуса. Над планините ще има значителна облачност, в Стара планина ще превали сняг. Максималната температура на височина 1200 м ще бъде около 7 градуса, на 2000 м - около 0 градуса. Утре максималните температури ще се повишат малко, но пак ще има облаци и валежи. Работната седмица ще завърши с дъжд и гръмотевици, главно в югоизточна България. ", "date": "2019.05.08", "title": "Радваме се на повече слънце днес, майски сняг в Стара планина"}
{"url": "https://offnews.bg/obshtestvo/na-6-mesta-spira-vodata-v-sofia-na-tri-ot-tiah-po-12-chasa-702758.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Иван Щерев“ в кв. „Подуене“ налага спиране на водоподаването от 10:00 до 22:00 ч. на ул. „Иван Щерев“ от ул. „Атанас Узунов“ до ул. „Румен войвода“, по ул. „Иван Миланов“ от ул. „Иван Щерев“ до ул. „Братя Пешеви“, по ул. „Детелин войвода“ от ул. „Иван Щерев“ до ул. „Братя Пешеви“, по ул. „Румен войвода“ от ул. „Иван Щерев“ до ул. „Детелин войвода“.Изграждане на уличен водопровод на ул. „Георги Русев“ в жк „Малинова долина“ налага спиране на водоподаването от 10:00 до 22:00 ч. на бул. „Симеоновско шосе“ от ул. „Околовръстен път“ до ул. „Проф. Иван Странски“.Пресвързване на уличен водопровод във вилна зона „Иваняне“ в Банкя налага спиране на водоподаването от 9:00 до 21:00 ч. на вилна зона „Иваняне“.Във връзка с изграждане на сградно водопроводно отклонение на ул. „Хаджи Мано Стоянов“ в жк „Надежда“ се налага спиране на водоподаването от 9:00 до 17:00 ч. по ул. „Хаджи Мано Стоянов“ от бул. „Ломско шосе“ до ул. „Екзарх Стефан“.Заради подмяна на сградно водопроводно отклонение на ул. 2 в кв. „Враждебна“ се налага спиране на водоподаването от 9:30 до 17:30 ч. на ул. 1, ул.2, ул. 60, ул. 61.Поради прекъсване на сградно водопроводно отклонение на ул. „Божур“ в с. Кривина се налага спиране на водоподаването от 11:00 до 18:00 ч. на ул. „Божур“ от ул. „Демокрация“ до ул. „Латинка“ и ул. „Просвета“№7, 9, 11.", "date": "2019.05.08", "title": "На 6 места спира водата в София, на три от тях по 12 часа"}
{"url": "https://offnews.bg/obshtestvo/gospod-narekal-sv-joan-bogoslov-sin-na-garma-702683.html", "text": "Днес е един от трите дни в годината, когато църквата почита св. апостол и евангелист Йоан Богослов. Той се чества се на 8 май, на 26 септември и на 30 юни (Събор на светите дванадесет апостоли).Свети апостол и евангелист Йоан Богослов бил син на Зеведей и Саломия, дъщеря на Йосиф Обручник. Той бил призован да проповядва Евангелието от рибарските мрежи. Когато Иисус Христос, вървейки покрай Галилейско море, си избирал апостоли между рибарите и вече бил призовал двама братя, Петър и Андрей, видял и други двама братя - Иаков Зеведеев и Йоан Те кърпели мрежите си в лодка с баща си Зеведей и господ ги призовал. Като оставили веднага лодката и баща си, те тръгнали след Иисуса Христа.При самото си призоваване свети Йоан бил наречен от господ \"Син на гърма\", защото богословието му трябвало като гръм да се чуе по целия свят и да изпълни цялата земя.В деня на успението на Дева Мария, когато носели честното и свято тяло на Божията Майка за погребение, свети Йоан вървял пред одъра й с блестящ като светлина царски скиптър, който свети архангел Гавриил донесъл на Пречистата Дева, възвестявайки й пренасянето й от земята на небето.След Успението на Пресвета Богородица свети Йоан се отправил заедно с ученика си Прохор в Мала Азия, където му се паднал жребий да проповядва Словото Божие. На четиринадесетия ден от пътуването той стигнал до едно крайбрежно село. Като влезли в селото, те помолили за хляб и вода и като се подкрепили, се отправили към Ефес. Веднъж в Ефес имало празник на Артемида и целият народ празнувал в бели дрехи, тържествувайки и ликувайки пред Артемидиния храм; а срещу храма стоял идол на тази богиня. И ето, свети Йоан, като се възкачил на високо място, застанал близо до идола и гръмогласно изобличил слепотата на езичниците, че не знаят кому се покланят и че вместо Бога почитат бяс. А народът се изпълнил с ярост от това и хвърлял камъни срещу апостола, но нито един камък не го улучил; напротив, камъните убивали тези, които ги хвърляли.Свети Йоан, като издигнал ръце към небето, започнал да се моли - и веднага на земята настанала жега и голям зной и паднали до двеста души от множеството, и умрели, а другите едва дошли на себе си от страх и умолявали свети Йоан за милост, понеже били обхванати от ужас и трепет. А когато апостолът се помолил на Бога, всички мъртви възкръснали и паднали пред Йоан, и, като повярвали в Христа, се кръстили. Пак там, на едно място, наричано Тихи, свети Йоан изцерил един парализиран, който лежал от 12 години. Изцереният прославил Бога.След това светият апостол извършил и много други знамения и мълвата за чудесата му се разпространила навсякъде.По това време Римският император Домициан повдигнал голямо гонение срещу християните и свети Йоан бил наклеветен пред него. Като задържал светеца, областният управител на Мала Азия го изпратил вързан в Рим при кесаря, където заради изповядването на Христа светият апостол най-напред изтърпял удари, а после бил принуден да изпие чаша, пълна със смъртоносна отрова. Тя обаче не му навредила, тогава бил хвърлен в котел с кипящо масло, но и оттам излязъл невредим. И народът викнал: \"Велик е християнският Бог!\". А кесарят, като не дръзвал повече да измъчва светия, го счел за безсмъртен и го осъдил на заточение на остров Патмос.Като пристигнали на остров Патмос, те предали послание на управителя. А Мирон, тъстът на управителя, приютил свети Йоан и Прохор в дома си. Мирон имал по-голям син на име Аполонид, който имал в себе си пророкуващ бяс, предсказващ бъдещето; и всички считали Аполонид за пророк. В мига, в който апостолът влязъл в Мироновия дом, Аполонид изчезнал безследно; той избягал в друг град, боейки се да не би пророкуващият бяс да бъде изгонен от него. Когато в Мироновия дом се вдигнали вопли за Аполонид, от него дошло известие, че светият апостол го е прогонил от дома с магьосничеството си и че не може да се върне дотогава, докато той не бъде погубен.Като прочел писмото, Мирон отишъл при своя зет - управителя, за да го извести за случилото се; а управителят, като хванал апостола, искал да го хвърли на зверовете. Но светият помолил управителя да потърпи малко и да му позволи да изпрати своя ученик при Аполонид, обещавайки да го върне у дома му. Управителят не възпрепятствал изпращането на ученика, но самия апостол оковал с две вериги и го пратил в затвора. И свети Прохор отишъл при Аполонид с Иоановото послание, в което било написано следното:\"Аз, Йоан, апостол на Иисуса Христа, Сина Божий, до пророкуващия дух, живеещ в Аполонид, заповядвам в името на Отца и Сина, и Светия Дух: излез от Божието създание и никога не влизай в него, но остани сам в безводни места извън този остров, далеч от хората.\"Когато свети Прохор отишъл при Аполонид с това послание, бесът веднага излязъл от него. Аполонид възвърнал разума си и все едно, като че станал от сън, тръгнал с Прохор обратно към своя град. Но не влязъл веднага в дома си, а първо отишъл в затвора при Йоан и припадайки в нозете му, въздал му благодарност за това, че го е освободил от нечистия дух. Като узнали за завръщането на Аполонид, родителите, братята и сестрите му се събрали заедно и се радвали, а апостолът бил освободен от оковите.После Мирон с жена си и с децата си се кръстили и настанала голяма радост в Мироновия дом. А после и жената на управителя, Хризипида, дъщеря на Мирон, приела свето кръщение със сина си и с всички свои роби; след нея се кръстил и мъжът й, Лаврентий, управител на този остров, като при това се отказал от властта си, за да може по-свободно да служи на Бога. И свети Йоан останал заедно с Прохор три години в Мироновия дом, проповядвайки Словото Божие. Тук със силата на Иисуса Христа той извършил много знамения и чудеса: изцерявал болни и прогонвал бесове, с една своя дума разрушил Аполоновия храм с всичките му идоли и кръстил мнозина, след като ги обърнал към вярата в Христа.След време бил убит император Домициан. След него Римския престол заел Нерва, който бил добър човек; той освободил всички, изпратени на заточение. Освободен заедно с другите, свети Йоан намислил да се върне в Ефес, понеже вече бил обърнал към Христа едва ли не всички жители на Патмос. А християните, като узнали за това негово намерение, го умолявали да не ги напуска. Тъй като апостолът не искал да остава с тях, но желаел да се върне в Ефес, те го помолили да им остави за спомен поне Евангелието, което той написал там. Защото, като заповядал веднъж на всички пост, той взел със себе си своя ученик Прохор и като се отдалечил от града, се изкачил на висока планина, където прекарал три дни в молитва. А след третия ден загърмял силен гръм, блеснала мълния и планината се разклатила; Прохор от страх паднал на земята. Като се обърнал към него, свети Йоан го повдигнал, сложил го до дясната си ръка и рекъл: Запиши това, което ще чуеш от устата ми.И като издигнал очите си към небето, отново се помолил, а след молитвата започнал да говори: \"В начало беше Словото\" - и нататък.А ученикът внимателно записал всичко, което чул от устата му; така и било написано светото Евангелие, което апостолът, след като слезли от планината, наредил на Прохор отново да препише. И той се съгласил да остави преписа в Патмос за християните, съгласно тяхната молба, а първоначално написаното Евангелие задържал при себе си. На същия остров свети Йоан написал и книгата \"Откровение\".А когато достигнал Ефес, християните го посрещнали с неизказана радост. И той бил приет с чест. Пребивавайки тук, той не преставал да се труди, като винаги учел народа и го наставлявал на пътя на спасението.Когато апостолът навършил повече от сто години, той излязъл от дома на Домн заедно със седем свои ученици и като стигнали до едно място, им наредил да седнат там. Вече наближавало утрото, той се отдалечил на разстояние един хвърлей камък и започнал да се моли. После, когато учениците му, съгласно неговата воля, му изкопали кръстообразен гроб, той заповядал на свети Прохор да отиде в Йерусалим и да остане там до кончината си. Като дал последни наставления на учениците си и като ги целунал, апостолът рекъл: Вземете земя, моята майка, и ме покрийте с нея.И учениците му го целунали и го покрили до коленете, а когато той отново ги целунал, тогава го покрили до шията, положили покривало върху лицето му и като го целунали още веднъж, с голям плач го покрили напълно. Като чули за това, някои братя дошли от града и разкопали гроба, но не намерили нищо там и твърде много плакали; след това, като се помолили, те се върнали в града. И всяка година, в осмия ден на месец май, на гроба му се появявало благовонно миро и по молитвите на светия апостол подавало изцеление на боледуващите в чест на Бога, прославян в Троица във вечни векове.", "date": "2019.05.08", "title": "Господ нарекъл св. Йоан Богослов 'син на гърма'"}
{"url": "https://offnews.bg/sviat/venetcuela-opozitcionni-polititci-na-sad-zaradi-opita-za-prevrat-702814.html", "text": "Властите във Венецуела ще привлекат под отговорност 7 депутати, които миналата седмица подкрепиха неуспешния военен преврат, организиран от лидера на опозицията Хуан Гуайдо.Решението е взето от Върховния съд, който поиска депутатите да бъдат лишени от имунитет, за да започне наказателно разследване срещу тях. Очаква се да им бъдат предявени обвинения в „държавна измяна, престъпен заговор, метеж, узурпация на пълномощията, призиви за метеж, неспазване на законите и разпалване на омраза“.По-рано стана известно, че ще бъдат отнети депутатските имунитети на всички онези представители на законодателната власт, които са участвали в опита за преврат.На 30 април венецуелската опозиция разпространи в социалните мрежи видео, записано на авиобаза „Карлота“, в което Гуайдо заявява, че многобройни военни го подкрепят. Скоро след това близо до авиобазата започнаха сблъсъци между подкрепящите президента Николас Мадуро военни и онези от тях, които са преминали на страната на опозицията.На 1 май Гуайдо бе планирал старт на финалната фаза от т.нар. „Операция Свобода“, целта на която бе отстраняването от власт на президента Мадуро. Но опитът за преврат се провали. По-късно в интервю пред „The Washington Post“ Гуайдо призна, че при подготовката за военния преврат са били допуснати грешки, например, че е била надценена подкрепата на армията за опозицията. „Може би ние се нуждаем от още повече войници, от повече официални представители на режима, които биха искали да ни подкрепят и да застанат на страната на конституцията. Мисля, че пропускът ни е очевиден“, казва той пред американското издание.Същевременно той отхвърля варианта за военна намеса на САЩ във вътрешните работи на Венецуела, но и не конкретизира какви форми на намеса биха били приемливи.", "date": "2019.05.08", "title": "Венецуела: опозиционни политици на съд заради опита за преврат"}
{"url": "https://offnews.bg/nashite-avtori/res-lviii-neostria-bsp-i-liubovta-702763.html", "text": "Le mauvais goût. Т.е. нечовешки лош политически и всякакъв вкус, превзел нашето живеене. Дори кривата на Поасон няма как да го опише, ако позволите тази “математическа” шега.***Един дрон ми разказа, че има цял квартал от “къщи за гости” в Банкя, чиито собственици до един са адепти на Борисов, по една случайност. Възможно ли е и Борисов да е корумпиран, още от самото начало на политическото си съществуване? Как мислите, гледайки как се опитва конвулсивно да се отърси от другите корумпирани?***Папа Франциск благо изказал характерните любезности за духовни мостове, пътища и т.н., но нашият имбецил вика, ма той ме поздрави за магистралите и мостовете. Докога ще се примирявате с този тотален инепт? Духовен асфалт?***Франциск каза ли и коя точно фирма трябва да ги строи, или си замълча?***Btw, Цветанов държи всички компромати в това отношение – и заради блестящата си физкултурна неострота може да ги изкара на светло. Щот ако ГЕПП са втори на евроизборите, ще обвинят тъкмо него. А той, в политическата си агония, ше ги “нарЕди” - всички от собствената му (вече все по-бивша) клиентела. “Империята” Цветанов отвръща на удара - като ранена в сърцето пантера, дет вика недовъзпятият гений Вапцаров.***Meanwhile: ДПС-далаверите в земеделието (и къщите за гости) са от близо 20 години. Пример: подобрения на горската инфраструктура. Но там никой не пипва нищо, просто гепят кинтите – идете вие да проследите дали горските пътища са ремонтирани.***Бенторнато, синьоре Доган.***Цялата държава е разпределена между най-различни мафии, и тъкмо това е моделът “ГЕПП-бсп-ДПС”. Зърнената (латифундисти, заради които се затриват цели други отрасли като лозарството и зеленчукопроизводството), строителната, еврофондовата (поръчките) etc.***И малкият бизнес не може да диша, освен ако не стане клиентела на властта. Същото, и още по-грозно, ще наблюдаваме и при евентуалното ново управление на бсп-ДПС, God forbid.***Посочена икономика: pointed еconomy, има го още при Тинберген. Неострият главен феодал Буци те посочва: ти взимаш това (примерно Кирчо ще вземе милиард за две фрегати, щот е голям традиционен корабостроител на натовски съдове, и връща), друг взима онова (ремонта на Графа, и връща), трети дебел взима медиите, четвърти – червеният Гергов, да речем – му се сервират 43 млн. и т.н. Не сме го измислили ние, но при нас достигна крайни нива, стрелката е в червеното, в абсолютния цинобър.***Сливането на трите де факто управляващи партии в общ крадлив октопод (добре, трипод) е особен вид наш партиен икуменизъм. Или, ако позволите тази игра на думи, особен вид “икомунизъм”.***За сведение на Неострия: магистралите, мостовете и въобще грижата за инфраструктурата е рутинна работа за всяко правителство, навсякъде по света, а не лично легендирано достижение на въпросния неостър и неговото “ ма аз ви направих тва и другото”. Това е все едно даден чиновник всекидневно да се хвали в стил, “ма кви хубави документи ви разпечатах, ей, добре, че съм аз”.***Борисов Неострия: подозирам, че дори личната му клиентела вече е наточила сецеспита-та за всички човекоподобни в топ-мениджмънта на ГЕПП, и само чакат палачинката да се обърне.***ГЕПП-ДПС или бсп-ДПС? Това е като да избираш между чума и холера, както каза някой, забравих кой.***И още: кой ще спечели вече почти сигурните предсрочни парламентарни избори? Guess what – никой. Всички ще загубим, освен ако няма сравнително малка, но непримирима опозиция в следващия парламент.***Не подценявайте инволюцията на ГЕПП – нещо като партия, която е близо до крайната фаза на своя политически цикъл. Тази инволюция наистина ще доведе до предсрочни парламентарни избори.***Папа Франциск, интелигентен, дълбок човек (макар и фен на “Сан Лоренсо”), ни го каза в едно изречение: създайте условия младите да не емигрират. Това е послание от калибъра на “урби ет орби” – и особено към родната банда крадци на бъдеще, чийто главатар му целуваше ръцете (абоминация!), трагикомичен като воленовото “свирене” на барабани или “английския” на Мария Габриел.***Ако аз бях премиер, да пази Господ, щях поне да питам Франциск (в краткия дружески разговор) какво мисли лично той за оная работа с “филиокве”-то. Ей така, неканонично. И щях да се позова на Св. Йоан Богослов. На италиански език.***Спасението може да дойде единствено от хора, които правят разлика между Томас Улф и Том Улф. Засега не ги виждам като критична маса, но продължавам да вярвам сляпо.***Към Неострия: не ни трябва (икономическа) стабилност, а (икономическо) развитие, муньо.***“Екваторията на Черно море”, цитирам премиера. Господи, сърдит съм ти. Ти определено не си българин.***То бива, бива да си прост и отдавна да си достигнал тавана си на некомпетентност, но Неострия е скандален. Скандално неук – и съответно опасен. Защото трагичното невежество в личния живот може дори да е забавно, но в политиката засяга самата българска съдба.***Псалм 91, забравили сте част от него – че защото, ето, Твоите врагове, Господи, загиват, и се пръсват всички, които вършат беззаконие.***Можете да се надявате на този псалм. А можете и да се вдигнете и да изметете ГЕПП-бсп-ДПС боклука.***Като казах “Графа”: познавам човек, който е облицовал с най-добрия тик вилата си за около 100 лева на квадрат. Докато плочките на “Графа” са за около 600 лева, пак на квадрат, от Джи Пи-нещо си. Ерго, може би трябваше да облицоваме целия център на София с тик. Щеше да изглежда куул, пък и тикът държи на какви ли не природни проблеми.***Остава ни само Galgenhumor.***Твърде дълго живяхме в лесни времена. Без война, без големи сътресения, и не го ценим, смятаме го за даденост. А почитта към предните български поколения – освен определено ниво на култура – изисква да си даваме сметка за техните мъки и беднотия, заради днешния мир и относителното благоденствие. Основно благодарение на влизането ни в Европейския съюз.***Уви, само трудните времена предизвикват същностните промени. Те създават хората с критична рефлексия спрямо статуквото, а не крадливи да-не-казвам-какви като Цуци и Буци. Първите запалват колективното въображение, те променят остатъците от примитивно племмено съзнание, те надмогват трибализма. Единият ми чичо-прадядо се е бил при Драва – “куфарът” на гърба му е пръснат от нацистки куршуми, и целият му свят се е свел до това да оживее и да се върне (за щастие, да) и да си гледа челядта и разрушената столична кооперация. До самия си край не подозираше, че всъщност не се е бил за нищо - благодарение на чудовището Сталин (и Чърчил) не получаваме статут на съвоюваща държава.***Но има и културологична рамка, която всъщност е най-трудна за надмогване. Ще я обобщя със стария руски лаф – “восток – дело тонкое”. И с една италианска поговорка – “Quando finisce la partita, il re ed il pedone finiscono nella stessa scatola.”***Това с тиковата облицовка го предлагам сериозно – хем ще е гъзарско, хем ще е 6 пъти по-евтино от сегашните плочки на “Джи Пи” и каквото там правят фандъковите престъпници.***Разбира се, големият въпрос винаги е относно икономическата среда, и в изкривяването на родния пазар на труда. Щот в 90% от отраслите работната ръка е прогонена навън, и в мисловната парадигма на простата текезесарка Нинова това не присъства. Тя не схваща, че се намира в sliding doors moment. И дори Иво Христов, с цялата му културологична подготовка, няма да помогне. (Моралният въпрос как ставаш кандидат от квотата на исторически престъпници няма да коментирам.)***Туризмът ще е 30% надолу това лято, щот турците и егитпяните не дремат, а гърците са в Космоса в това отношение. Обслужването, Ангелкова и бордът за туризма, обслужването! Пак ще се вихри само електоратът на бивши местни феодали като Рейзи, плюс некви от Стара Загора, които през зимата не е ясно какво ядат.***Сега някой ще се светне ли най-сетне, че корупцията поражда бедност? Освен за държавните феодали, включително по места? Anyone?***бсп, тези непокаяли се изроди: да кандидатстваш за европозиция от името на партия, чиято цел е закриването на ЕС! The horror, the horror.***Политически педерастлък и гьонсуратлък, да ме прощава посредствената Нинова и нейните полуобразовани мирмидонци - и Истанбулската конвенция, no less. Трети пол няма, г-жо слабоумна.***И бсп последно: митинг на милионери, които застават на страната на “белите роби на труда”?! Чудовищна абоминация.***Вселената явно се разширява много по-бързо, отколкото трябва.***Имаме генерален проблем: mostly opinion, not knowledge. Рьопке, Хюм, Ерхард и стотици други мислители биха били възмутени.***Същото се отнася, mutatis mutandis, и за цялата сегашна власт у нас, която е мылный пузирь.***ГЕПП няма да сдадат властта, дори да са втори на 26 май – но те така или иначе попадат в нещо като зенонова апория. Т.е. няма да сдадат, преди да са си опекли работата на местните избори, където е голямата лапаница, плюс атавистичния страх от служебно правителство на Радев; но, от друга страна, ако останат, дори фризьорките ще се отвратят от ГЕПП и партията ще пострада на местните. Lose-lose situation, дет би казал колегата-любител на парадоксите Зенон от Елеа.***Не подценявайте псевдопатриотите и ДПС. Те са част от една и съща двоична клиентелистка система, която учи младите, че чрез националистическите говна могат да се оправят в живота, досущ като псевдоинтелигента-патридиот-cum-инепт Джамбазки. И Шиши, който, разбира се, никога не е живял в Дубай през последните 6 месеца.***Сегашният модел за успех, който се прожектира на по-младите: крадене от държавата и еврофондовете, чалготеката, охраните, апартаментите, къщите “за гости”, новият партиен феодализъм. Повтарят късния комунизъм, но дори онези не бяха толкова нагли.***И, разбира се, симбиоза на новите държавни олигарси със старите живи мутри – пашите на прехода.***Един професор от Йейл, Харълд Блум, ни предложи своята теория за anxiety of influence. Т.е. че ти си това, което са твоите влияния, и че имаш вид културологичен Едипов комплекс от тях. Убиваш не само вътрешния си Лай, но и убиваш и идолите си, душевно. Milton, for instance, he argued he could truly excel as a poet only after he had symbolically murdered his great idol Edmund Spenser; Blake, likewise, had to cast off Milton.***Буци Неострия: “В момента сме най-добре в ЕС”, в цялата тая тютюмаха. Как беше по Айн Ранд (за нас, наблюдателите): деперсонифицирано, почти метафизическо смущение от факта, че си станал свидетел на толкова недостолепно поведение на представител на човешкия род. Да го преведа на уличен език: тоо е толко тъп и нагъл, че, бате, не е истина, срамуваме се. Вижте го само как седи разкрачен като на войнишко изпращане, слушайки молитвата за мир на Франциск.***Но Неострия, като образование, вкус, такт etc. – това сте вие, да не се лъжем.***Костов: имаше едни предприсъединетелни критерии, които трябваше да се покриват, според които трябваше спешна приватизация и ликвидиране на държавната помощ за предприятията. Не мразете Костов – с всичките му далавери, това е човекът, който ви заведе, kicking and screaming, into the Century of the Fruitbat (по Пратчет), т.е. в Европа. За съжаление, след него дойде още по-крупният крадец Сакскобурготски.***Без Костов, впрочем, сега щяхте да сте Молдова и да се чудите откъде хляб и салам. Хегелов “гещалт”, дет викат у Пернишко.***ГЕПП-глупаците: да бъдеш светъл и безличен, сред многоликата тълпа, да бъдеш шарка от миража на делнична съдба?***Не искам да бъда doom merchant (поне не през цялото време), но и до днес, за всички правителства на “прехода”, да се позовем на героя на Хашек. “Какво направихте? Едно голямо лайно направихте.”***И ще продължи. Хорошее говно на дороге не валяется.***Инстинктивната мегалотюмИя на Борисов ще му изяде неострата пожарникарска глава. Защото край него няма и един полумозък, който познава историята и да го посъветва да “слезе, за да се качи” (по Сартър за Де Гол).***Съгласен съм с Цветанов, по изключение - “столицата е огледало на цялата страна”. Няма такава крадливо управлявана кочина, както при Фандъкова, тази трагическа кокошка, при която на нашия град му ебаха майката, без извинение.***Откакто Руми не му шушне, Буци съвсем се превърна в Неострия, какъвто всъщност е априори.***Ще има все повече flammis acribus addictis. Казано на преводен език, дет вика Буцко.***Глупаците във властта отдавна са пояснени – и от Юнг преди почти век, и от съвременните ни Джон Ар Андерсън, и от Елиът Арънсън. Но само аз тук настоявам, че Борисов, заедно с бсп и ДПС, е виновен за всички български злочестини напоследък. Словесно агресивните му модели в дискурсивните практики (не че знае какво е това, използва само продълговатия си мозък) вече дори не действат; защото цялата му клиентела по места сръбва ракийка и вече го дебне как ще сдаде властта, за да се врътнат за секунди към следващата.***Не се притеснявайте, ще дойдат други. Но и те ще са “ne t’en fais pas, ça ira”, докато изсмукват финансовата кръв на България. Помнете ми думата.***С всичките им там minutiae.***Quando finisce la patrtita, il re ed il pedone finiscono nella stessa scatola. Проблемът е, че Буци е “pedone”, а не “re”, киснат в дебело невежество (дет вика Захарий Стоянов).***On another note, в коя друга страна от бившия Източен блок комунистическата наследническа партия все още е фактор в политическия живот?***Ето нашия днешен живот в едно изречение – на мнозинството не му трябва демокрация, а господар. То не може да си представи как живее в хоризонтална власт. Свързано е с вертикалния тип източна власт, която може да бъде проследена чак до Източната Римска империя.***Това на трите партии не е управление на държава – това е икономически и олигархичен атентат срещу нея. Hut ab, евалла – и вие ги преизбирате.***Пусть силнее трянет буря. Рано или късно ще си го получите.***Има предвидимост, не стабилност – че с всички тези ще става още по-зле, в тази цървулиада.***Булгарбаши. Трагично прост и неподготвен за нищо премиер, изтикан напред от вечните ДС-“генерали”; Нинова е същата. Остава ни единствено Доган, чудесен Фуше или Ришельо в сянка. Искате ли да живеете в държавата на Доган?***“Апартаментгейт”, който стигна дори до FT – проблемът не е в данъчните оценки, а в това, че никой от замесените не може да докаже произхода на парите. И в чудовищната разлика между официални доходи и цената на имота. Ерго, оставките (и излизането в отпуск) препотвърждават моралното престъпление – ако ще давате оставки, като Цветанов и другите там цийгенфикери, това отменя ли престъпното придобиване? Има ли изобщо прокуратура?***“Европа ни чува”?! Не, Европа ги “отчува” (тия престъпници), дет викаше шопската ми баба.***Дрънкането на тулупа-премиер: все повече звучи като Стратега от Мировяне, но не с неговата симпачитна полу-дислексия, а с някак забавна политическа наглост. Ти си се насрал до уши, свел си тая държава до дъното в ЕС, неостър си за петима, но бодро дрънкаш квот ти хрумне на момента, включително и че има растеж. Барахло е това, отнюдь. Аре, аре, махай се.***Живеете в полуавтократична държава, в която – Heaven forfend! – нищо не е наред.***Но да не забравяме, докато се палим на тема “бъдещето на децата ни” и за тия кретени: крайната “сметка” е любовта.***Всичко друго са утешителни награди.Oще на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2019.05.08", "title": "Res LVIII: Неострия, бсп и любовта"}
{"url": "https://offnews.bg/obshtestvo/rumen-radev-domakin-na-iftar-za-nachaloto-na-ramazan-702740.html", "text": "Президентът Румен Радев ще бъде домакин на тържествената вечеря ифтар по случай началото на свещения за мюсюлманите месец Рамазан. На празничната вечеря от 20,30 ч. в \"София хотел Балкан\" са поканени и представители на традиционното вероизповедание в страната - източното православие, на основните религиозни общности в България, на дипломатическия корпус, учени, културни дейци. Домакинството на президента на тържествената вечеря ифтар е израз на уважение към религиозния празник и към традициите на българските граждани с мюсюлманско вероизповедание.", "date": "2019.05.08", "title": "Румен Радев домакин на ифтар за началото на Рамазан"}
{"url": "https://offnews.bg/temida/sadat-reshava-za-aresta-na-ivancheva-i-petrova-702766.html", "text": "Апелативният спецсъд ще гледа днес мярката за задържане на осъдените за подкуп на първа инстанция Десислава Иванчева и Биляна Петрова. Те бяха задържани в съдебната зала на 15 април, след като съдия Иво Хинов произнесе присъдите им от 20 г. затвор за Иванчева и 15 г. зад решетките за Биляна Петрова.Магистратът обяви, че има опасност двете да се укрият и те бяха откарани в Сливенския затвор. Иванчева е независим кандидат за евродепутат и - ако мярката й за неотклонение не бъде променена, ще трябва да води кампанията за вота на 26 май от килията. ", "date": "2019.05.08", "title": "Съдът решава за ареста на Иванчева и Петрова"}
{"url": "https://offnews.bg/futbol/mediite-na-ostrova-velichaiat-livarpul-702786.html", "text": "Сензационната победа на Ливърпул с 4:0 срещу Барселона в реванша от полуфиналите на Шампионската лига и елиминирането на каталунците с общ резултат 4:3 беше широко отразена в английските медии. Подвигът на футболистите на Юрген Клоп беше описан като \"Чудото на Анфийлд\".\"Случилото се е като извадка от страниците на чиста фантастика\", пише \"Индипендънт\" на първата си страница, докато \"Гардиън\" започва с \"Извънземно\".Не липсват сравнения с \"Чудото от Истанбул\" през 2005-а година, когато на финала на Шампионската лига Ливърпул преодоля изоставане от три чисти гола срещу Милан след почивката и вдигна петата си европейска титла.\"Това е заветът на Ливърпул: да изтръгне от теб всичко, което знаеш за футбола и футболистите. Да те пренесе физически и психически на място, на което не си и подозирал, че ще бъдеш\", пише главният редактор на спортния отдел на \"Индипендънт\" - Джонатан Лю.\"Юрген Клоп кара футболистите му да вярват, че могат да направят дори и невъзможното. На никого дори не му пука, че той използва нецензурна дума в ефир. След това спокойно можеше да си свали гащите и да тича гол по терена, а всички щяха просто да го приемат като част от чара на германеца. С него и с този футбол, той може да си го позволи\", добавя Мат Дикинсън в \"Таймс\".Медиите не пропуснаха да похвалят и младия Трент Александър-Арнолд за идеята, с която хвана защитата на Барса неподготвена за четвъртия гол. Той отиде на флагчето за корнер, даде вид, че се отказва от изпълнението, но се върна и намери Дивок Ориги, който вкара четвъртото попадение пред слисаните погледи на играчите на Барселона.\"Само за 79 минути най-хваленият отбор в наши времена беше принизен до групичка шляещи се и препъващи се зрители в жълти фланелки. Сезонът вървеше към ново коронясване на Лионел Меси, но за радост пое по друг път. Вместо това в първия ден на юни Ливърпул ще опита отново да спечели най-голямата награда във футбола\", пише Барни Рони в \"Гардиън\".\"Човек би помислил, че това е моментът, за който Клоп работи от първия си ден в Мърсисайд. Духът, отборът, играта, страстта, емоцията - видяхме всичко това. Всичко, което той иска да види. И все още има много работа\", предпреждава Мартин Самюъл нот страниците си \"Дейли Мейл\".Ливърпул ще играе срещу Аякс или Тотнъм на финала в Шампионската лига, който ще се състои на 1 юни в Мадрид.", "date": "2019.05.08", "title": "Медиите на Острова величаят Ливърпул"}
{"url": "https://offnews.bg/bojni/tervel-pulev-veche-e-bez-shina-702808.html", "text": "Лекарите вече са свалили шината от лявата ръка на Тервел Пулев, съобщи мениджърът му Ивайло Гоцев. Тервел счупи ръката си по време на мача с американеца Мич Уилямс в края на март, макар самият той да сподели, че не е усетил счупването в хода на двубоя. Болките се явили на следващата сутрин, а имало и отток, което накарало братът на Кубрат да предположи, че ръката му е счупена.По думите на Гоцев европейският шампион в полусредна категория на професионалния бокс ще продължи да се възстановява в рамките на месец.“Тервел ще участва през юли на галавечер в Пловдив заедно със Спас Генов. Още не е ясна точната дата, защото всичко зависи от възстановяването му”, допълни Ивайло Гоцев.", "date": "2019.05.08", "title": "Тервел Пулев вече е без шина"}
{"url": "https://offnews.bg/112/sled-katastrofata-v-sofia-momche-pretarpia-dve-operatcii-momiche-sht-702765.html", "text": "Състоянието на децата, пострадали в катастрофата край стадион Герена с падналата в Перловската река кола, остава стабилно. Това заяви директорът на \"Пирогов\" проф. Асен Балтов по Нова тв. „Момчето претърпя две операции вчера. Днес предстои да бъде оперирано момичето на 17 години. Другите две момичета са добре, едното даже пожела да си отиде вкъщи. Другото остана за наблюдение при нас и скоро ще бъде изписано”, коментира още проф. Балтов. на оживено кръстовище в София. После падна в Перловската река заедно с две от тях.Шофьорът на автомобила твърди, че е бил засечен от друг шофьор, преминаващ на червено. В опита си да избегне удар, водачът на колата, блъснал децата, завил рязко наляво. Две от децата падат с него в коритото на река Перловска. \"Карах с максимум 50 км/ч. В шок съм\", сподели водачът.„Изключително тежък и неприятен инцидент. От МВР е извършен оглед на местопроизшестивието. Образувано е досъдебно производство. В неговия ход ще стане ясно какви са причините”, заяви гл. инсп. Калоян Драганов от \"Пътна полиция\". Водачът на колата, причинител на ПТП-то, има 4 нарушения, 2 от които са за превишена скорост.", "date": "2019.05.08", "title": "След катастрофата в София: Момче претърпя две операции, момиче ще бъде оперирано днес"}
{"url": "https://offnews.bg/obshtestvo/papa-frantcisk-sled-vizitata-patriarsite-s-koito-se-sreshtnah-naist-702768.html", "text": "Папа Франциск отговори на въпроси на журналисти в самолета на връщане към Ватикана след тридневното апостолическо пътуване в България и Северна Македония, пише изданието \"Ватикан нюз\", цитирано от БТА. Той говори за отношенията с православната църква и за тайната на собствената му сила и енергия.На въпрос какви са най-силните му впечатления от двете страни, които току що е посетил, той отвръща: \"Те са две напълно различни страни. България е държава с вековни традиции, а Северна Македония има вековни традиции, но е млада държава и има \"млад народ\".Той допълва, че и в България, и в Северна Македония православни християни, католици и мюсюлмани живеят заедно. И изразява задоволство от добрите отношения между хората от различните вероизповедания в двете страни, възхищавайки се от проявяваното уважение към разнообразието и зачитането на човешките права.Запитан откъде черпи енергията и силата, необходими за пътуванията и работата му, той отговаря, че това е \"дар от Бога\", но признава, че след това се чувства изморен. \"Не се изморявам от пътуването. Но след това се чувствам изморен. Мисля, че Бог ми дава сила. Моля Господ да вярвам, да му служа, моля го тези пътувания да не са туризъм. И освен това... работата ми не е толкова тежка!\"На въпрос за отношенията с православната църква папа Франциск подчертава, че като цяло те са добри и че има добра воля. Той нарече православните патриарси братя и божии хора. \"Мога да кажа, че сме братя, защото не можем да се прекланяме пред Светата троица, ако не си подадем ръце като братя\", казва папата.\"Искрено мога да кажа, че патриарсите, с които се срещнах, наистина са глас Божий. Те са Божии чеда. Патриарх Неофит е Божи човек, а и патриархът на Грузия Илия II е Божии човек. Такива са и Вартоломей, и Кирил. Понякога хората казват: „Този има недостатък, онзи има недостатък!”. Ние всички имаме, не сме безгрешни”, каза той.Папа Франциск споделя и за вълнението си от първото причастие у нас, което даде на близо 250 деца в град Раковски:", "date": "2019.05.08", "title": "Папа Франциск след визитата: Патриарсите, с които се срещнах, наистина са глас Божий"}
{"url": "https://offnews.bg/futbol/klop-dava-netcenzurno-interviu-ot-radost-702769.html", "text": "Мениджърът на Ливърпул Юрген Клоп използва нецензурен език в интервюто си на живо по телевизията след класирането на неговия отбор за финала в Шампионска лига.\"Часът е 22,10, повечето деца вероятно са си легнали, но моите момчета са ши*ани, талантливи великани. Невероятно е!\", каза Клоп пред BT Sport след победата с 4:0 над Барселона, която класира Ливърпул за мача за титлата, след загуба 0:3 в първия полуфинален двубой.\"Глобете ме ако искате. Аз не съм местен и не знам по-уместни думи за това, което видяхме днес. Да спечелим мача беше трудно, но да спечелим, без да допуснем гол? Докато играем срещу, вероятно, най-добрия отбор в света – не знам как момчетата го направиха.Това е най-добрата страна на футбола. Има много по-важни неща на света, но създаването на емоционална атмосфера заедно е специално изживяване\", каза още Юрген Клоп.", "date": "2019.05.08", "title": "Клоп дава нецензурно интервю от радост"}
{"url": "https://offnews.bg/futbol/ludogoretc-obnoviava-sastava-prez-liatoto-702771.html", "text": "Сериозни кадрови промени се задават през лятото в редиците на хегемона Лудогорец, информира \"Тема Спорт\". Утвърдени през годините фигури в състава най-вероятно ще се разделят с клуба.Вече е ясно, че Натанаел, чийто договор изтича, ще си тръгне като свободен агент. През пролетта той бе изваден от първия състав, защото отказа да поднови контракта си. Без споразумение за следващия сезон е и сънародникът му Лукас Саша. Освен тях още четирима бразилци гледат към изхода на “Лудогорец Арена”. Това са вратарят Ренан, защитниците Рафаел Форстър и Сисиньо и крилото Вандерсон.Договорът на Ренан изтича в края на годината и за момента не е обявено, че ще получи предложение за удължаване. Най-вероятно клубът ще опита да го продаде през лятото. Централният бранител Форстър е със статут на резерва и влиза само когато трябва да бъдат пълнени дупки. Сисиньо и Вандерсон са основни играчи, но и при тях се наблюдава спад в представянето им. А и желанието им е да продължат кариерати се на друго място. Твърде възможно е те да бъдат трансферирани. Така напускащите бразилци ще се окажат шестима.За нов отбор се оглежда и холандското крило Джоди Лукоки. През този сезон той има 26 шампионатни мача и 4 гола, но така и не се утвърди като решаващ играч за тима и представянето му е на приливи и отливи. Всъщност Джоди не бе такъв и в предишните сезони, въпреки че е в Лудогорец от лятото на 2015 година. А към изхода гледа и 32-годишният аржентински вратар Хорхе Броун, който през пролетта така и не записа официален мач. Той е желан от бившия му клуб Колон и нищо чудно да се завърне в родината си.Предвид задаващата се раздяла с редица състезатели Лудогорец ще привлече не малко нови попълнения. Очаква се част от тях да пристигнат от холандски клубове. Дълго време в ниската земя бяха скаутите на разградчани Алекси Желязков и Иван Цветков. Там те са изгледали десетки двубои от елита и втория ешелон.Лудогорец вече има един сигурен нов. Това е 23-годишният конгоански нападател Мавис Чибота. Правата на играча бяха придобити още през зимата, но той продължи да играе за израелския Бней Йехуда и през пролетния полусезон. Чибота прави най-резултатната кампания в кариерата си. В 29 шампионатни мача е отбелязал 11 гола. Според медиите в Израел стойността на трансфера е 800 хил. евро.", "date": "2019.05.08", "title": "Лудогорец обновява състава през лятото"}
{"url": "https://offnews.bg/politika/elena-joncheva-iskame-proverka-na-patishtata-za-da-pokazhem-za-kakva-702767.html", "text": "Европейската сметна палата изисква проверка на изразходването на европейски средства за българските пътища и магистрали. Ние вече пет месеца искаме разрешение от АПИ да бъдат направени независими проверки на основни пътища, ремонтирани през последните години. АПИ на практика ни отказа такава проверка. Искаме я, за да покажем за каква кражба става дума. Това каза водачът на листата на „БСП за България” Елена Йончева на среща с жители на Русе. Тя бе категорична, че това е един голям шамар от страна на Брюксел. „Надявам се, че корупцията в големите инфраструктурни проекти ще излезе наяве”, каза още Йончева. Водачът на листата на левицата, добави, че днес излезе доклад на БАН, в който се казва, че ще ни трябват 44 години, за да достигнем средните за Европа стандарти. Тя даде пример с това, че ръководството на едно от най-големите шивашки предприятия в област Русе, което е посетила, не знае дали ще може да издържи след като цената на тока се вдигне отново от средата на годината.„Можем да спрем разрушаването на България, Европа ни дава не само средства, но и възможност за това”, категорична бе Елена Йончева. Тя добави, че правителството работи срещу средната класа заради един малък кръг от хора. „Въздухът в Русе е замърсен, но държавата казва, че няма такова нещо. Властта не взима мерки, защото има обвързаност между бизнеса и властта”, заяви водачът на листата на БСП. Тя каза още, че на тези избори трябва да се гласува заради България и бъдещето й.„За да решим тези и още стотици други проблеми, на 26-и май ние ще победим с №18 в бюлетината”, завърши Елена Йончева.Петър Витанов: Голямата ни битка е за смяна на модела на управление„Брюксел не е далеч, много е важно какви хора изпращаме там и дали те отстояват българските интереси”, заяви кандидатът за евродепутат Петър Витанов. Той добави, че ЕС е възможност за развитието на страната ни, но първо той трябва да възстанови социалния си характер. „Дори и да извоюваме повече средства от ЕС- какво от това, след като ще ги харчат за къщи за гости и рушащи се стадиони в малки села. Затова голямата ни битка е за смяна на модела на управление, защото ГЕРБ съсипаха държавата в името на собствения си интерес. Трябва ние, българските граждани, да си върнем България и 26-и май е тази възможност”, категоричен бе Петър Витанов.Момчил Неков: Искаме ЕС да се превърне в социален съюз „Искаме от политически и икономически съюз ЕС да се превърне в социален и да гарантираме минимални заплати и пенсии на европейско равнище”, каза кандидатът за евродепутат Момчил Неков. Той обясни, че това може да стане през различни сектори. Неков даде пример със селското стопанство и коментира, че е нужно първо да възстановим това, което имахме преди в сектора. „Повече от 80% от субсидиите в земеделието у нас отиват в по-малко от 6% от земеделските производители. Искаме да сложим тавани на тези субсидии, за да можем да разпределим допълнителни средства за производство на плодове, зеленчуци и животновъдството”, добави той. Неков каза още, че управляващите разбират членството ни в ЕС само като пари и цифри усвоени средства. Той коментира, че никой не прави анализ на това- как се изразходват усвоените средства и какъв ефект имат те. „Освен да се усвояват европейски средства е нужно и във всеки сектор, особено в земеделието, да се изгради дългосрочна и работеща стратегия”, каза още Момчил Неков. ", "date": "2019.05.08", "title": "Елена Йончева: Искаме проверка на пътищата, за да покажем за каква кражба става дума – АПИ я отказва"}
{"url": "https://offnews.bg/leka-atletika/atlet-pecheli-maraton-s-maskirani-obuvki-702783.html", "text": "Доста любопитен детайл беше разкрит по време на маратона във Виена на 7 април. Победата грабна местния спортист от етиопски произход Лемаворк Кетема, който постави рекорд на трасето от 2 часа, 10 минути и 44 секунди.На награждаването се забеляза, че атлетът, който е спонсориран от \"Адидас\", е бягал с обувки на конкурентен производител - моделът на Nike - Vaporfly 4%.Той обаче е маскирал логото на Nike, като е поставил върху него това на спонсора си, но другите детайли по обувките го издават.Случаят не е изолиран. Подобно нещо стана и на последното европейско първенство, където испанецът Хесус Еспаня също маскира своите Nike Vaporfly 4% с логото на спонсора си New Balance и завърши шести.", "date": "2019.05.08", "title": "Атлет печели маратон с маскирани обувки"}
{"url": "https://offnews.bg/politika/mestan-savestta-mi-e-spokojna-prokuraturata-izlaga-za-globite-mi-na-702774.html", "text": "Съвестта ми е спокойно, но изпитвам страдание. Аз няма да поема чужд грах и вина за тази трагична смърт.Това заяви в интервю за предаването  по bTV лидерът на ДОСТ за трагичната катастрофа с негово участие, в която загина 6-месечно бебе.Местан заяви, че е платил 10 хил. лв. парична гаранция, въпреки че е имал възможност да не го направи. Той може да пътува извън страната и мерките на съда са отменени.\"Реших да платя тази гаранция, за да не давам основание на прокуратурата непрекъснато да продуцира тенденциозни новини. Оказах пълно съдействие на полицията и притесненията, че бих се укрил, са излишни, защото се укрива виновен човек, а аз не съм виновен за тази катастрофа”, каза той.Според него обвинението му е повдигнато без доказателство, че е извършил нарушение по Закона за движение по пътищата. Той добави, че твърдението на говорителя на главния прокурор Румяна Арнаудова, че има един акт и 13 фиша, не е вярно.\"Това е не просто лъжа, а квалифицирана клевета. Тя говори за 15 мои нарушения в периода 2013 г.–2019 г. Аз заявявам, че ако това, което тя казва, е вярно – аз никога няма да си поискам книжката обратно. Ако това се окаже лъжа, тя трябва да понесе отговорност пред прокуратурата и българския съд”, заяви Местан и показа издадените от КАТ фишове.По думите на Местан, в посочения период той не е управлявал лично автомобил, защото като лидер на ДПС се е придвижвал с автомобили на НСО. Глобите са издадени на кола на ДПС, която управлявана от настоящия лидер на партията Мустафа Карадайъ или негов шофьор.„Когато една прокуратура приписва нарушения на председателя на ДПС, на председателя на ДОСТ, вече е в режим на изпълнение на откровена политическа поръчка. Това преминава всякакви граници. Тези коли са собственост на ДПС преди аз да стана председател, те не са моя собственост. Кой ги е карал тези коли – е различен въпрос”, посочи Местан.Според него обвиненията са свързани с предстоящите евроизбори и силната листа на неговата партията. Местан обяви, че очаква да получи още фишове от Областните дирекции на МВР като доказателства и ще заведе дело за клевета.Той каза още, че настоява прокуратурата да провери шофьорската история и на другия участник в катастрофата, защото според него той е виновен за инцидента. Лидерът на ДОСТ квалифицира другия водач като „откровен камикадзе”.", "date": "2019.05.08", "title": "Местан: Съвестта ми е спокойна. Прокуратурата излъга за глобите ми на пътя"}
{"url": "https://offnews.bg/kultura/predstoiat-oshte-tri-filma-ot-sagata-mezhduzvezdni-vojni-702772.html", "text": "Дисни обяви плановете си за поредицата 'Междузвездни войни\", съобщава АФП.Ще има поне още три филма, на които още не са избрани заглавия, като тръгването им по екраните ще е всяка втора година, започвайки от 2022 г. Това вероятно означава, че след като излезе новия филм \"Междузвездни войни: Възходът на Скайуокър\", ще има пауза от три години преди да се появи следващия.Дисни купи правата за Междузвездни войни от Джордж Лукас през 2012 г. за 4 милиарда долара.След като последния филм от света на \"Междузвездни войни\" \"Соло: История от Междузвездни войни\", се оказа финансово неуспешен, компанията призна, че филмите са започнали да излизат прекалено често.В периода 2015-2018 г. Дисни пуснаха четири филма за \"Междузвездни войни\".", "date": "2019.05.08", "title": "Предстоят още три филма от сагата 'Междузвездни войни'"}
{"url": "https://offnews.bg/sviat/sledovatelite-ne-znaiat-dali-smartta-na-vokalista-na-prodigy-e-samoubi-702811.html", "text": "Вокалистът на Prodigy Кийт Флинт е починал вследствие на обесване, но в кръвта му са открити и алкохол, кокаин и кодеин, става ясно от материалите по разследването на смъртта му. От британското следствие за момента не могат да кажат със сигурност дали музикантът се е самоубил, или смъртта му е инцидент. Следователят Каролин Бийсли-Мъри обаче подчерта, че не са открити съмнителни обстоятелства или присъствие на втори човек. \"Никога няма да разберем със сигурност какво се е случвало в съзнанието му в този ден\", посочи следователят. Окончателен резултат от разследването в Есекс ще бъде обявен през следващия месец.49-годишният Кийт Флинт беше открит мъртъв в дома му в Есекс на 4 март от негов приятел. Кийт Флинт е част от Prodigy от създаването на групата през 1990 г. Първоначално е танцьор, но от 1996 г. става вокалист на групата.Prodigy е един от основоположниците на жанра биг бийт заедно с артисти като The Chemical Brothers и Fatboy Slim.", "date": "2019.05.08", "title": "Следователите не знаят дали смъртта на вокалиста на Prodigy е самоубийство, или инцидент"}
{"url": "https://offnews.bg/sviat/uchenitci-streliaha-v-klasni-stai-v-denvar-edin-zaginal-i-sedem-ranen-702764.html", "text": "Двама ученици откриха стрелба в училище в Хайландс Ранч, недалеч от Денвър, убиха един и раниха седем свои съученици, преди да бъдат арестувани, съобщи Ройтерс.Единият от стрелците е непълнолетен. Няколко от ранените са приети в критично състояние в местни болници.Шерифът на окръг Дъглас, където е Училището за наука, технологии, инженерство и математика, каза, че един от простреляните - 18 годишен, е издъхнал на място от раните си. Той не коментира какъв може да е мотивът на нападението. Шерифът каза в кратко интервю за Ройтерс, че двамата арестувани, всеки от тях въоръжен с пистолет, са открили огън в две различни класни стаи, уточнява БТА. Полицията е пристигнала две минути след като е получила сигнал за нападението и е задържала заподозрените. Президентът Доналд Тръмп е бил информиран за нападението в училището в щата Колорадо и е изказал съболезнования, съобщи Белият дом. В училището учат 1850 ученици на възраст от детска градина до 12 клас. След стрелбата училището бе евакуирано и децата предадени на родителите им. Около училището са разположени значителни полицейски сили, а в няколко учебни заведения в района са засилени мерките за сигурност.", "date": "2019.05.08", "title": "Ученици стреляха в класни стаи в Денвър, един загинал и седем ранени"}
{"url": "https://offnews.bg/tenis/grigor-dimitrov-se-razdeli-s-treniora-si-702773.html", "text": "Най-добрият ни тенисист Григор Димитров обяви раздялата си с треньора Дани Валверду. Това стана след отпадането му в първия кръг на турнира в Мадрид.Новината беше оповестена от самия Димитров в социалните мрежи и дойде по-малко от два часа след решението му да не участва във втория си двубой от турнира на двойки в Мадрид, където си партнира с Карен Хачанов и с когото елиминираха в първи кръг четвъртите поставени Себастиан Кабал и Роберт Фера с 6:2, 7:5.Причината бяха болки в рамото, които от тази година не спират да го тормозят, но всъщност имаха сериозно влияние и върху представянето му през 2018 година.\"След вчерашния ми мач седнахме с треньора ми от дълго време Дани Валверду. След три страхотни години пътищата ни ще се разделят. Имахме знакови моменти в кариерите си заедно и невероятни моменти на корта. Искам да благодаря на Дани за всичко, което направи за мен и му желая единствено всичко най-хубаво в бъдещите му начинания\", написа Димитров.", "date": "2019.05.08", "title": "Григор Димитров се раздели с треньора си"}
{"url": "https://offnews.bg/kultura/izvanredni-dati-za-tri-spektakala-na-one-dance-week-702770.html", "text": "Интересът към програмата на One Dance Week 2019 продължава да расте.Поради тази причина фестивалът добавя втори дати за представянето на едни от най-впечатляващите си спектакли: ДЕТЕ на белгийската танцова компания Peeping Tom, CHAPTER 3 на израелците L-E-V Company и съвременния цирк от Австралия - A SIMPLE SPACE на Gravity & Other Myths.12-тото издание на фестивала ще се проведе между 20 септември и 20 октомври в Пловдив и е един от основните акценти в програмата на Пловдив – Европейска столица на културата 2019.ДЕТЕ / PEEPING TOM20 септември (петък) - 20:00 - Дом на Културата \"Борис Христов\"21 септември (събота) - 20:00 - Дом на Културата \"Борис Христов\"“Театрален електрошок… техният талант е плашещ.“ – МондРеалност или фантазия? Приказка или кошмар?Култовата белгийска компания Peeping Tom умело си играе с ужасяващите измерения на действителността и човешкото съзнание, като поставя в сърцето на последния си спектакъл сложния и често неразбран свят на ДЕТЕ-то.Сцената, преобразена до неузнаваемост, пресъздава реалистичен горски пейзаж, в който оживяват отдавна забравени приказки, кошмари, мечти и страхове, дълбоко свързани с детето във всеки от нас. Спектакъл, провокиращ преосмисляне на начина, по който гледаме към детското (под)съзнание.\"Най-същественото остава в неспирния танц. Дори когато телата са неподвижни, виждаме енергията, дезартикулацията, точността и пълния контрол над телата, така характерни за талантливите танцьори от PEEPING TOM.\" - споделя за представлението Luxemburger Wort.Истински шедьовър на съвременния танц, ДЕТЕ ще може да бъде видян на 20 и 21 септември в Дом на Културата \"Борис Христов\", Пловдив.Подробности и билети ще намерите .CHAPTER 3 / L-E-V COMPANY5 октомври (събота) - 20:00 - Дом на Културата \"Борис Христов\"6 октомври (неделя) - 19:00 - Дом на Културата \"Борис Христов\"Израелската хореографка Шарон Еял и мултимедийният дизайнер Гай Бехар, едни от най-атрактивните фигури на съвременната танцова сцена, гостуват у нас с последното си произведения - CHAPTER 3 / Глава Трета.CHAPTER 3 e естественото продължение и завършек на трилогията спектакли, разглеждащи многоликия и безвременен образ на на най-сладкото и горчиво чувство, познато на човека - Любовта.Болезнената раздяла, представена като форма на душевен катарзис и възстановяването от разрушителните й последици застават в сърцето на финалната глава от любовната трилогия.CHAPTER 3 идва в Пловдив броени дни след световната си премиера в Германия, a подробности и билети ще намерите .A SIMPLE SPACE / GRAVITY & OTHER MYTHS:18 октомври (петък) - 20:00 - Дом на Културата \"Борис Христов\"19 октомври (събота) - 11:00 - Дом на Културата \"Борис Христов\"Съвременен Цирк от далечна Австралия, безразличен към гравитацията.Между необятните вселени на цирковото и театралното изкуство, компанията Gravity & Other Myths създава собствен и неподражаем вид физически театър, който с лекота обръща представите ни за движение в пространството.Главозамайващ и динамичен спектакъл, който не се нуждае от грим, костюми, специални ефекти или предпазни въжета, за да предизвика законите на физиката и стигне отвъд човешките възможности.The Guardian определя A SIMPLE SPACE като “абсолютен триумф”, скоростно превърнал се в международна сензация, спираща дъха на публиката и критиците по цялото кълбо.Подробности и билети ще намерите .Билети за всички спектакли от програмата на One Dance Week 2019 ще намерите онлайн в системата на , както и на касите на EasyPay в цялата страна. ", "date": "2019.05.08", "title": "Извънредни дати за три спектакъла на One Dance Week"}
{"url": "https://offnews.bg/futbol/dimitar-dimitrov-hero-imam-i-drugi-vazmozhnosti-osven-levski-702813.html", "text": "Димитър Димитров даде интервю за казахстанското издание \"sports.kz\" за раздялата си с местния Иртиш. Специалистът сподели, че има оферти от Левски и от чуждестранни клубове.\"Адвокатите ще подготвят документи и след това ще ги предадем на ФИФА. Това е на 100% сигурно. Нямам планове за работа. Освен Левски имам и други възможности в чужбина.Но бих искал да си почина. През тези пет месеца загубих много нерви\", каза още Херо.Още в началото на месец май сериозно се заговори, че Димитров може да се завърне на \"Герена\". Според различни източници специалистът е гласен за спортен директор на \"сините\".", "date": "2019.05.08", "title": "Димитър Димитров - Херо: Имам и други възможности освен Левски"}
{"url": "https://offnews.bg/sviat/parvi-snimki-na-novorodenoto-kralsko-bebe-printc-hari-i-megan-markal-702809.html", "text": "Първите снимки на новородения син на херцога и херцогинята на Съсекс принц Хари и Меган Маркъл бяха публикувани днес.\"Той има най-сладкия темперамент, наистина е спокоен\", представи го Меган при първата им поява след раждането и допълни, че е бебе \"мечта\". \"Не знам от кого е взел това\" - добави на свой ред принц Хари.Той е присъствал на раждането на сина си, съобщи Бъкингамският дворец. То е станало в болница, уточниха оттам и така опровергаха твърдението за домашно раждане.Магично е, невероятно. Имам двете най-страхотни момчета на света и съм наистина щастлива, сподели Меган.Малко по-късно днес и кралицата ще се \"запознае\" с осмия си правнук, чието име още не е оповестено.Момченцето е седмият наследник на трона. Престолонаследникът - неговият чичо принц Уилям - с нетърпение очаква първата им среща, съобщават още от двореца.Майката на Меган Дория Рангланд е до дъщеря си. Тя е изключително щастлива от раждането на първия ѝ внук и ще остане известно време с Меган в семейното им жилище с принц Хари в Уиндзорския замък.Бебето не става автоматично принц, въпреки че може да получи титлата, ако кралицата се намеси. В противен случай Хари и Меган могат да очакват синът им да наследи една от титлите на баща си, например граф на Дъмбартън, или да отхвърлят възможността той да носи кралска титла.Бебето се роди на 6 май, няколко дена след термина. Момченцето е и най-лекото от всичките си братовчеди - 3.2 кг.", "date": "2019.05.08", "title": "Първи снимки на новороденото кралско бебе: принц Хари и Меган Маркъл показаха сина си"}
{"url": "https://offnews.bg/obshtestvo/zadrastvania-na-patia-asenovgrad-smolian-zaradi-obrushvane-na-skatove-702815.html", "text": "Големи задръствания и колони от автомобили се образуваха днес на пътя Асеновград-Смолян заради обрушване на опасни скални маси.По-рано днес АПИ предупреди шофьорите да карат внимателно в участъка Асеновград-Хвойна и че трафикът се спира периодично.Обрушването на скатовете и почистване на тунелите по пътя II-86 ще продължи до 21 май. За осигуряване на безопасността на пътуващите трафикът ще се спира всеки ден от понеделник до четвъртък от 9 до 17 часа на интервали през около 2 часа. Необходимо е шофьорите да изчакват на място или да използват алтернативния маршрут по път III-866 Кричим-Девин.В петък движението ще се ограничава от 9 до 15 часа, а за да не се затруднява трафикът в почивните дни - събота и неделя, няма да се извършва обрушване на скатовете. Дейностите се извършват по алпийски способ и е наложителна мярка за подобряване на безопасността на пътуващите. Шофьорите трябва да карат внимателно, със съобразена скорост и да спазват стриктно пътната сигнализация, допълват от Пътната агенция.", "date": "2019.05.08", "title": "Задръствания на пътя Асеновград-Смолян заради обрушване на скатове"}
