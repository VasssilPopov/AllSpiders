{"url": "https://offnews.bg/politika/dsb-da-balgaria-i-bzns-se-obediniha-za-obshti-dejstvia-v-pernik-668966.html", "text": "Дългоочакваното обединяване на ДСБ и \"Да, България\" вече започна по места, а в Перник към тях се включи и БЗНС.Общинските ръководства на трите партии в миньорския град разпространиха декларация, в която заявяват, че започват активна работа чрез поредица от съвместни действия по конкретни каузи и политики на територията на общината и областта и заявяват, че обединяваме усилията си за продължаване на политиката на партиите си за консолидация на демократичната общност.С периодични изяви пред медиите те възнамеряват да информират обществеността по актуални теми, засягащи обществени отношения и процеси в община Перник и областта, които не са намерили съответното решение или са решени в ущърб на гражданите и общността.Трите партии декларират, че ще предлагат конкретни решения и ще сезират отговорните институции, както и че ще работят за изграждане на истинска демократична алтернатива на настоящия олигархичен модел на управление на местно ниво.Отворени сме за сътрудничество с организации с последователно отстоявани демократични и европейски позиции, доказали готовността си да се борят за постигането на изброените по - горе цели, се казва още в декларацията.Новото обединение е изброило и целите, които иска да постигне:- Установяване на демократична и правова държава;- Силна и независима съдебна власт;- Възвръщане на облика и доверието в институциите и особено на Парламента;- Гарантиране неприкосновеността на частната собственост;- Конфронтация с корупционния модел на управление и завладяването на държавната власт на национално и местно ниво;- Иновативен растеж, гарантиране свободата на предприемачеството и споделен просперитет;- Демонополизация на основните отрасли на икономиката и спешни действия в подкрепа на средния и малък бизнес;- Свобода на словото, свободни и независими медии;- Възстановяване на парламентарната република като начин на функциониране на държавата като крайна цел,Работим от един месец, веднага след учредяване на структурата на \"Да, България\" в Перник. Идеята е да заявим подкрепа в усилията за обединение на демократичната общност и нагласите на местните организации за това. Даваме пример за това, че въпросът с това обединение трябва да се поставя и от по-низовите структури, а не само на ниво централни ръководства. Местните организации са по-близо до реалния ритъм на общността, коментира пред OFFNews Галина Димитрова, председател на областната организация на БЗНС-Перник.", "date": "2017.11.08", "title": "ДСБ, Да България и БЗНС се обединиха за общи действия в Перник"}
{"url": "https://offnews.bg/kultura/jordan-radichkov-i-pateshestviata-mu-mezhdu-sibir-i-shvetcia-pokazani-668975.html", "text": "На 15 ноември от 18:30 часа в театралната зала на Столична библиотека ще бъде представен осми том от , съдържащ две от най-важните творби в творческия път на Радичков - забравения му пътепис от Сибир през 1967 година, „Неосветените дворове“, както и любопитен разказ за пътуването му до Швеция от 1980 година, „Малка северна сага“. Представянето ще е придружено от изложба с непоказвани досега фотографии от пътешествието на писателя до една от най-суровите области на Земята. Черно-белите снимки разказват за срещите му с еленовъди, якути, сребърната лисица, снежната пустош и тайгата. Благодарение на фотографа Александър Сертев снимките бяха възстановени от тежко увредени ленти и сега ще намерят своя нов живот в едноименната изложба „Неосветените дворове“. Изложбата с фотографии ще може да бъде разгледана до 30 ноември.  Гостите ще имат и специалната възможност да научат повече за двете произведения от разговора с професор Инна Пелева и професор Вера Ганчева, които ще разкажат за историята на двете произведения. Входът е свободен за всички.„Неосветените дворове“ е първият пътепис на Йордан Радичков. Книгата разказва за пътуванията му из сибирските земи през 1967 година, когато писателят прекарва повече от четири месеца в изследване на различни кътчета – от най-развитите индустриално региони до безлюдни места, за да се стигне до срещата му със сибирски шаман. Тази среща оставя трайна следа в творчеството на Радичков и авторът сам често пъти се връща към думите на шамана:В настоящото издание на том номер осем българският читател за първи път ще се запознае и с бележките на автора, които той си е водил по време на пътуванията. Това е един вълнуващ и нередактиран текст, който само в няколко страници чертае цялата книга и представя живите и неподправени впечатления на Радичков от комплексния и суров живот из сибирските земи. След успеха на „Неосветените дворове“ и множество преводи, книгата е забелязана и от критиците в Швеция. Специалистите там са толкова развълнувани от историята за Сибир, че канят Радичков да попътува из Скандинавието и да напише друг пътепис за техните земи.Така през 1980 година на бял свят се появява „Малка северна сага“. Книгата разказва за впечатленията на автора от пътуванията му до Швеция през различни сезони и по различни поводи – от най-дългия ден в Швеция до участието му на кръгли маси с Кърт Вонегът и Хайнрих Бьол. Заедно с това авторовата мисъл непрестанно тегли към родния край и спомените за близките хора, детството, бомбандировките над София, сънищата на младата му тогава майка и една прекрасна литературна панахида, обслужена в памет на Емилиян Станев и неговите безчетни кучета.„Йордан Радичков. Събрани съчинения“ е плод на дългогодишни усилия и една от основните цели на издателство „Нике“. Пълното представяне на едно място на така многообразното Радичково творчество, създадено в период от повече от четиресет години писателски труд, е важно за бъдещите изследователи на автора.С томовете на Йордан Радичков се представят в събран вид различните творчески търсения на автора, неговите неиздавани разкази, добре познатите сборници с разкази, новели, романи и детски книги. За първи път в томовете са включени много непубликувани досега текстове, работни варианти на негови произведения, както и са показани досега неизвестни избрани снимки из живота на писателя.", "date": "2017.11.08", "title": "Йордан Радичков и пътешествията му между Сибир и Швеция, показани в изложба"}
{"url": "https://offnews.bg/sviat/konstitutcionniat-sad-v-germania-iska-legalizirane-na-tretia-pol-668962.html", "text": "Да се легализира вписването на \"трети пол\" в актовете за раждане, настоява най-висшата съдебна инстанция в Германия. Страната се очаква да стане първата европейска държава, признала това понятие, съобщи Франс прес.  Депутатите от долната камара на Бундестага трябва да гласуват до края на 2018 г. за легално използване на графа за \"трети пол\" в регистрите за раждания наред с думите \"мъжки\" и \"женски\".През 2016 г.  Федералният съд отказа да признае юридическото съществуване на трети пол с мнението, че това \"не е законно\" и отхвърли молбата на интерсексуално лице, родено през 1989 г. и регистрирано като жена.С подкрепата на сдружение за подпомагане на хора от третия пол това лице се обърна към по-висша инстанция и представи на върховните съдии хромозомни анализи, доказващи, че то не е нито мъж, нито жена.От 2013 г. в Германия е възможно да се оставя празна графата за пол в акта за раждане. Това позволява на заинтересованите лица с течение на годините да изберат мъжки или женски или да оставят полето непопълнено.Ако депутатите одобрят искането на конституционните съдии, Германия ще стане първата страна в Европа, признала официално съществуването на трети пол.", "date": "2017.11.08", "title": "Конституционният съд в Германия иска легализиране на 'третия пол'"}
{"url": "https://offnews.bg/futbol/mladite-natcionali-udariha-islandia-668976.html", "text": "Националният отбор на България до 19 години стартира успешно европейските квалификации. Селекцията на Ангел Стойков победи с 2:1 Исландия на стадион \"Хаджи Димитър\" в Сливен.С победата си нашите млади лъвове показаха, че не стоят по-долу от исландските си връстници и запушиха устата на апологетите на исландския футбол, каквито има немалко у нас.Тони Иванов в 77-ата минута и Станислав Иванов в 83-ата минута бяха точни за \"лъвчетата\", докато  Финсон вкара почетното попадение за исландците в 88-ата минута от дузпа.Младите ни таланти са домакини на квалификационната група 8, където са още отборите на Фарьорските острови и Англия, които играят по-късно на \"Трейс Арена\" в Стара Загора. Следващият мач на тима ни е срещу връстниците им от Фарьорските острови, като при успех, ще се класират почти сигурно за Елитния кръг още преди мача с Англия.\"Не искам още да давам обобщителни оценки. Хубаво е, че започваме с три точки, но мисля, че нашият потенциал е много по-голям. Притесняват ме разсъжденията за мача с Фарьорските острови, всички отбори имат достойнства, трябва да подходим сериозно.Петко Христов е основен състезател, но е контузен и го забравяме на този етап. Момчетата, които го заместиха днес се представиха по най-добрия начин\", коментира селекционерът Стойков след мача в Сливен.Исландия - България 1:20:1 Тони Иванов (78), 0:2 Станислав Иванов (83), 1:2 Финсон (88-дузпа);Жълти картони: Адалстейсон, Кристиянсон (Исландия); Андреа Христов (България);Исландия U19: Стефансон, Тьордарсон, Т. Гунарсон-капитан, Адалстейнсон, Финсон, Андрасон (84-Хафстейнсон), Сигурдсон, Любичич (76-), Тригвасон, Кристиянсон, Хауксон;България U19: Димитър Шейтанов, Ертан Томбак, Андреа Христов, Александър Бастунов, Иван Турицов, Николай Янков (66-Илия Юруков), Иван Тилев, Димитър Костадинов, Атанас Кабов (60-Тони Иванов), Станислав Иванов-капитан, Калоян Кръстев (90-Петър Христов);", "date": "2017.11.08", "title": "Младите национали удариха Исландия"}
{"url": "https://offnews.bg/politika/parlamentat-prie-na-parvo-chetene-biudzheta-za-pensiite-668972.html", "text": "Със 123 гласа \"за\" парламентът прие на първо четене проектобюджета на държавното обществено осигуряване за 2018 г. Проектобюджетът на ДОО беше подкрепен от депутатите от ГЕРБ, \"Обединени патриоти\" и \"Воля\", а \"против\" бяха 86 от \"БСП за България\" и ДПС.Проектобюджетът предвижда увеличение на осигурителната вноска за фонд \"Пенсии\" с един процентен пункт.Повишава се минимална работна заплата от 460 на 510 лева и обезщетението за отглеждане на малко дете от 340 на 380 лева. Предвижда се административно увеличение на минималните осигурителни прагове за 2018 г. с 3,9 на сто.Определя се минимален месечен осигурителен доход на самоосигуряващите се лица от 510 лв.Запазва се размерът на максималния осигурителен доход за всички осигурени лица - 2 600 лв.Увеличава се минималният дневен размер на обезщетението за безработица от 7,20 лв. на 9 лв. и се определя дневен максимален размер - 74,29 лв.Променят се изискванията за право на парично обезщетение за безработица - внесени и дължими осигурителни вноски във фонд \"Безработица\" най-малко 12 месеца от последните 18 месеца.Предвижда се и увеличаване на възрастта за пенсиониране на жените с 2 месеца и на мъжете с 1 месец.\"Калцоне\" или \"Кълцоне\"?Бюджетът на ДОО за 2018 г. не променя несправедливостта в света на българина, заяви народният представител от ПГ на „БСП за България“ Георги Гьоков по време на дебата в пленарна зала.По думите му, левицата не подкрепя бюджета, защото: не се различава с нищо от предишните седем, на същите автори; ГЕРБ абсолютизират стабилността на финансовите системите за сметка на хората, които са най-ценният стратегически ресурс на държавата; липсва визия и воля за решаване на основни проблеми на обществото ни; прави се опит да се имитира социална ангажираност.Правите минимални отстъпки за сметка на други, заяви и депутатът от ПГ на „БСП за България“ Надя Клисурска.Тя посочи като „трохички“, подхвърлени от управляващите: увеличаването на минималния размер на обезщетението за безработица с 1,80 лв.; увеличение с 1,33 лв. на ден на обезщетението за отглеждането на дете от 1-2 години, \"което е крайно време да бъде обвързано с минималната работна заплата\"; и със 7-12 лв. на пенсиите на месец, едва от месец юли, без да има компенсации за тези, които през тази година не са получили нищо.Председателят на парламентарната комисия по труда и социалната политика Хасан Адемов заяви от трибуната, че  ДПС няма аргументи да подкрепи този бюджет.Този предложен бюджет на ДОО се нарича постна пица, но не \"Калцоне\", а \"Кълцоне\", каза Адемов и подчерта, че управляващите са вдигали шум за фалшивите болнични листове, а в следващия момент предлагат увеличение на парите за болнични с 15 млн. лева.Много е лесно да критикуваш, когато си в опозиция и не носиш отговорност за стабилността за държавата, коментира Светлана Ангелова от ГЕРБ.Бюджетът на ДОО е бюджет на баланса между социалната сигурност и социалната справедливост, заяви от трибуната Ангелова.", "date": "2017.11.08", "title": "Парламентът прие на първо четене бюджета за пенсиите"}
{"url": "https://offnews.bg/obshtestvo/dori-rusia-e-dalech-pred-balgaria-po-grazhdansko-obrazovanie-668946.html", "text": "Дори Русия е далеч пред България по гражданско образование. През 2016 г. страната ни постига напредък спрямо 2009-а, но всички измерени европейски страни са преди нас. Страната ни се нарежда непосредствено преди Чили и Колумбия, а след тях са само Мексико, Перу и Доминиканската република.Това показват резултатите от международното изследване ICCS за 2016 година, реализирано с финансиране от Еврокомисията. , а утре ще бъдат коментиран на пресконференция в Министерството на образованието.В ICCS 2016 участват: Белгия (Фламандски регион), България, Китай, Колумбия, Хърватия, Дания, Доминиканска република, Естония, Финландия, Хонконг, Италия, Република Корея, Латвия, Малта, Мексико, Нидерландия, провинция Северен Рейн-Вестфалия (Германия), Норвегия, Перу, Русия, Словения и Швеция.Тестовете са попълвали ученици на възраст между 13 и 14 г. (в България - осмокласници).Средният ни брой точки е 485 при средно за страните, които отговарят на изискванията за извадката, 517 точки. През 2009 г. той е 466. В ICCS 2016 българските момичета са постигнали средно 505 точки (при 530 средно за всички страни), а момчетата у нас имат средно 468 точки (при средно за всички страни 505 т.).Първа по брой точки е Дания (586), следват Китай (581), Швеция (579), Финландия (577), Норвегия (564), Естония (546), Русия (545), Белгия (Фламандски регион) - 537, Словения (532), Хърватия (531), Италия (524), Нидерландия (523), Литва (518), Латвия (492), Малта (491), БЪЛГАРИЯ (485), Чили (482), Колумбия (482), Мексико (467), Перу (438) и Доминиканската република (381). Останалите страни и региони не покриват критериите за извадката.Резултатите са разпределени в 4 категории и една подкатегория: А (най-високото), В, С, D (най-ниското) и категория \"под D\".В 10 държави няма ученици, които са на ниво \"под D\", но, за съжаление, България не е сред тях. Те са: Дания, Китай, Финландия, Швеция, Норвегия, Естония, Русия, Белгия, Словения и Хърватия. В други три страни процентът на тези ученици е 1 - Нидерландия, Италия и Литва. Следва огромен скок - от 1% на 6% ученици под ниво D. Тук попадат България и Малта. Има само две страни с по-висок процент от нашия - Доминиканската република (19%) и Перу (9%).Средният процент на ученици за ниво под D в ICCS 2016 е 3.На ниво D при средно за всички страни 10% България има 16%, колкото Чили. По-голям е процентът в Мексико (18%), Перу (24%) и Доминиканската република (39%). Първенците: Дания, Китай и Финландия имат 2-3% ученици на това ниво. 3 е процентът и в Естония, навсякъде другаде е по-висок.Ниво С постигат 23% от нашите ученици, ниво В - 28%, най-високото - А - 27%.Средните проценти за А и В в страните от ICCS 2016 е съответно 35% и 31%.Какви знания се крият зад нивата А, В, С, D и \"под D\"?Ето някои от въпросите за съответните нива, които биха могли да дадат представа за това.Въпрос на ниво под D:• Защото обичат да ходят на училище и да прекарват време със съучениците си.• Защото образованието осигурява работа на много учители.• Защото децата могат да стоят в училище, докато родителите им работят.• (Верният отговор.)На този въпрос вярно са отговорили 88% от българските деца. Средният процент за изследването е 92. В Белгия, Русия, Швеция и Китай например те са по 95%, в Хърватия - 97%, в Дания - 96%, в Естония - 98%.Въпрос на ниво D:• Защото министрите имат достатъчно пари, за да си платят глобите.• .• Защото той иска хората отново да гласуват за него.• Защото полицията може да го арестува, ако не плати.Тук 82% от българските осмокласници, попълнили въпросниците, са избрали правилния отговор, а средният процент отговорили вярно за всички страни е 89.Въпрос на ниво С (изисква учениците да свържат необходимостта си от точна информация с независимостта на журналистите от външен контрол):• Това изгражда доверие в правителството на страната.• • Така се осигуряват достатъчно журналисти, които да отразят всички новинарски събития.• Така се гарантира, че на нито един журналист не се плаща твърде много за работата му.Верният отговор са посочили 78% от българските ученици при средни за изследването 75%. Тук с по-висок процент са Китай (81%), Хърватия (87%), Естония (79%), Финландия (81%), Италия (84%), Русия (81%) и др.Въпрос на ниво В:• Гласуването осигурява възможността да бъде повторено, ако хората не харесват резултата.• Гласуването е най-бързият начин да се избере ръководител.• • Гласуването означава, че всеки член на клуба ще е щастлив от избора на лидер.Българските верни отговори тук са 58% при 68% за Русия и Швеция и 82% за Финландия. Все пак общият среден резултат се доближава до българския - 59%.Въпрос на ниво А• Законите насърчават хората да гласуват за партиите, които получават по-малко дарения.• Законите помагат на обществеността да прецени коя партия вероятно ще спечели следващите избори.• Законите насърчават повече хора да се присъединяват към богатите политически партии.• Верен отговор са дали 38% от българчетата при среден процент 43 за всички страни с извадки, които отговарят на изискванията. Най-високият процент има Китай - 83. Следват Норвегия (68%) и Дания (62%).", "date": "2017.11.08", "title": "Дори Русия е далеч пред България по гражданско образование"}
{"url": "https://offnews.bg/politika/evropa-e-chast-ot-dnk-to-na-balgaria-obiavi-iunker-i-ni-obeshta-poloz-668973.html", "text": "Европа е част от ДНК-то на България, обяви председателят на Европейската комисия Жан-Клод Юнкер след среща с премиера Бойко Борисов по повод предстоящото ни председателство на Съвета на ЕС. България се държи като държава основателка на ЕС, а основателките невинаги се държат като такива, коментира Юнкер. Той похвали подготовката за председателството и българския еврокомисар Мария Габриел, която по думите му върши неимоверно добра работа, и подчерта, че няма търпение да дойде в България през януари догодина. На журналистически въпрос за мониторинговия доклад за България, който трябва да излезе следващата седмица, Юнкер отговори, че той ще бъде положителен и повтори, че подкрепя идеята България да влезе в Шенген. Естественото място на България е в Шенген, подчерта Юнкер. Той коментира и въпроса за влизането на България в еврозоната, като посочи, че е впечатлен от резултатите на страната ни и тя е готова за тази стъпка и може да се възползва от предприсъединителна помощ. \"България е страна, в която има бюджетен баланс, малък публичен дълг - 29%. Имаме страни в еврозоната, които са много отвъд цифрите на България\", каза председателят на ЕК. Той също коментира една от темите за предстоящото председателство - Западните Балкани. \"Моето убеждение е, че ние трябва да запазим открита европейската перспектива за Западните Балкани. Неколкократно съм повтарял, че макар и да не е възможно нови държави да се присъединят към ЕС преди 2019 година, бих искал европейската перспектива да не се разбира като покана, а като континентална необходимост за въпросните страни, които ще посетя, тръгвайки от Варна през пролетта на 2018 година\", допълни Жан-Клод Юнкер. Топлите си чувства към България и премиера Бойко Борисов Юнкер споделил и по време на срещата си с премиера. Дори му показал, че все още пази чертежа на газовите пътища, които Борисов му начертал през 2015 г., като си ги е сложил и в рамка. За това се похвали самият Борисов във Фейсбук и публикува снимки, като написа: \"Жан-Клод Юнкер все още пази чертежа на газовите пътища, които през 2015 г. му начертах, когато все още бяха само идея. Днес част от енергийните връзки са завършени, а реализирането на газовия хъб \"Балкан\" е все по-близо\".", "date": "2017.11.08", "title": "Европа е част от ДНК-то на България, обяви Юнкер и ни обеща положителен доклад"}
{"url": "https://offnews.bg/futbol/rakovodstvata-na-botev-i-loko-pd-haresvat-akvariuma-za-fenove-v-razg-668979.html", "text": "Напрежение по оста ЦСКА-Лудогорец възникна и днес, след като от червения клуб защитиха привържениците си, принудени да гледат победата с 2:1 от 15-ия кръг от скандалния сектор за гости на стадион \"Лудогорец Арена\", част от който е построен с държавни пари.От ЦСКА пуснаха декларация, първоначално подписана от пет клуба срещу популярния като \"Аквариума\" сектор за гости в Разград, от която впоследствие се оттеглиха ръководствата на пловдивските Ботев и Локо, които с това свое действие показват, че явно харесват условията за привържениците си.\"Вече втора година привържениците на гостуващите отбори на стадион \"Лудогорец Арена\" в Разград са подложени на изключителен произвол от страна на ръководството на ПФК Лудогорец 1945 ЕАД.Противно на всякакви утвърдени норми, както и на международни конвенции, по които Република България е страна, в зоната за привърженици на гостуващи отбори бе изграден така нареченият \"Аквариум\", който се състои от масивни метални решетки и шумоизолиращо стъкло.\"Аквариумът\" освен че е неудобен за привържениците също така и затруднява максимално подкрепянето на техния тим. Също така при лоши метеорологични условия използваното стъкло се запотява, което пък прави невъзможно дори гледането на самата футболна среща.Припомняме, че това \"съоръжение\" бе изградено след активни протести на фенове на различни отбори от цялата страна срещу стария сектор за гости, който бе ограден с масивни метални огради и приличаше на концентрационен лагер от периода на Втората световна война\", пише в декларацията на ЦСКА.Ръководствата на Ботев и Локо, които имат масова фенска подкрепа, явно не виждат проблем и отрекоха да стоят зад декларацията, но клубове като Берое и Етър застанаха зад интересите на феновете.Малко по-късно през деня шефът в Лудогорец Ангел Петричев реши да се изкаже по темата в социалните мрежи.\"Изобщо не се учудвам. Прави им чест на колегите от \"Ботев\" и \"Локо\", Пд. Сега очаквам и другите клубове да се разграничат, защото не им отива ролята на сателити. За сектора за гости отдавна сме казали, че ще се строи, но не заради манипулативните декларации на ЦСКА-София. А преди да пишат декларации, нека ремонтират съблекалнята за гости на Армията. Пред нея нашият сектор е като \"Шератон\", пише велинградчанинът.Административният директор на ЦСКА Милко Георгиев не му остана длъжен.\"Явно на някой не му издържат нервите...срещу така наречения \"Аквариум\", видите ли, не можело и да възразим дори?!?!? Бенефициентът с подизпълнителите тръгнал да говори за сателити?!?!? Слава Богу, хората не са глупави! А относно съблекалните на стадион \"Българска Армия\"...те са такива още от управленския период на Вашия господар в ЦСКА! Или това го забравихте?\", написа Георгиев от своя страна във Фейсбук.", "date": "2017.11.08", "title": "Ръководствата на Ботев и Локо Пд харесват \"Аквариума\" за фенове в Разград"}
{"url": "https://offnews.bg/112/chetirima-raneni-pri-katastrofa-kraj-chernia-kos-668977.html", "text": "Четирима души са ранени при катастрофа в района на Черния кос, преди Владая.Ударили са се два автомобила - едната от колите е влязла в насрещното и е предизвикала катастрофата.Сигналът за пътния инцидент е подаден около 17 часа, съобщават от пресцентъра на МВР.Двама от пострадалите са откарани в \"Пирогов\", а другите двама - във ВМА. Движението в района на Черния кос е затруднено и се регулира от пътни полицаи.", "date": "2017.11.08", "title": "Четирима ранени при катастрофа край Черния кос"}
{"url": "https://offnews.bg/temida/sadii-iskat-bivsh-konkurent-na-vladimira-ianeva-da-im-e-nachalnik-668959.html", "text": "Съдията от Софийския градски съд (СГС) Величка Цанова е предложена за негов председател. Това е станало на Общото събрание на СГС, на което 61 съдии са гласували за издигане на кандидатурата ѝ. Не е имало гласували против Цанова, а 14 съдии са се въздържали, става ясно от съобщение на съда.Величка Цанова беше основният претендент на  за поста председател на СГС през 2011 година. Тогава тя не успя да спечели надпреварата и Висшият съдебен съвет се спря на \"семейната приятелка\" на тогавашния вътрешен министър Цветан Цветанов. Заради избора на Янева съдия Душана Здравкова, един от основателите на ГЕРБ, в знак на несъгласие напусна съдебната система. Тогава тя заяви, че \"гръбнакът на съдебната система е пречупен\".Цанова изгуби надпреварата от Янева, която по-късно се прочу със записите на , на балотаж, на който четирима членове на ВСС, първоначално гласували за нея на първия тур, изненадващо подкрепиха другата кандидатура.След избора на Янева самата Цанова напусна поста на зам.-председател на СГС, който заемаше дотогава, и стана редови съдия. По-късно тя обжалва решението на ВСС пред съда в Страсбург с мотив, че изборът е бил непрозрачен и немотивиран, но евросъдиите тогава не откриха нарушение на правото на справедлив съдебен процес. Сега Цанова отново е кандидат за поста, който беше овакантен от . Кандидатурата ѝ била представена на Общото събрание на съдиите в СГС от съдия Златка Чолева. Тя мотивирала издигането на колежката си с 11-годишния ѝ стаж в СГС. \"Тя е мъдър и диалогичен човек, умее да отстоява независимостта на съда, има уши да чуе проблемите на съдиите и има сила и смелост да ги разреши. Освен това е почтен човек, който има принципна позиция, която отстоява, дори когато обира личен негатив\", заявила Чолева. Цанова е вторият кандидат за председател на СГС, след като в началото на ноември колегата ѝ Евгени Георгиев сам издигна номинацията си. Той беше част от временното ръководство на СГС след оставката на Владимира Янева. Крайният срок за номинации е 13 ноември.", "date": "2017.11.08", "title": "Съдии искат бивш конкурент на Владимира Янева да им е началник"}
{"url": "https://offnews.bg/obshtestvo/balgarski-poshti-otnovo-pomaga-na-detcata-da-se-svarzhat-s-diado-kol-668970.html", "text": "И тази година „Български пощи“ ще помогнат на децата да се свържат с Дядо Коледа и ще изберат най-красивото изпратено писмо.За да може всяко дете да получи отговор от белобрадия старец, трябва да сложи писмото си в пощенски плик и да му залепи марка от 65 стотинки.Крайният срок за изпращане на писмата  е 11 декември, а най-добрите писма ще имат възможност да участват в конкурса на „Български пощи“ и могат да спечелят коледни награди.Няма нужда да адресирате писмото до Северния полюс, а само да напишете на плика „За Дядо Коледа“.", "date": "2017.11.08", "title": "'Български пощи' отново помага на децата да се свържат с Дядо Коледа"}
{"url": "https://offnews.bg/politika/borisov-pital-evropa-otkade-mozhe-da-ni-napadnat-skara-se-na-diplomat-668971.html", "text": "Премиерът Бойко Борисов попитал Европа откъде може да ни нападнат и ако ще се готвим за война, къде ще са отбранителните линии, за да бъдат засилени. Това обяви Борисов след среща с председателя на Европейската комисия Жан-Клод Юнкер в Брюксел. На въпрос на журналисти Борисов уточни, че тъй като всички държави членки искат увеличение на парите за отбрана, значи има заплаха. Щом някой ще ни напада, да ни кажат откъде идват заплахите, за да направим тези граници най-силни, а не да харчим пари за танкове, самолети и да не знаем, коментира Борисов.Той подчерта, че подкрепя идеята да се направи ревизия за наличната бойна техника. \"Къде трябва да са първите отбранителни линии, ако ще се говори за война или за подготовка за война? След като ще харчим такива милиарди цяла Европа по линия на НАТО, нека да имаме една по-ясна позиция къде и как да бъдат дислоцирани\", каза Борисов и допълни, че може да се обсъжда възможността за общо съвместно индустриално сътрудничество и възможностите за производство на техника.\"По тази тема още в понеделник нашият министър на обраната и външният министър ще имат възможност да говорят в Брюксел. Това е много наболяла тема, надявам се чрез дебати да стигнем до по-целесъобразни решения\". Премиерът се скара на европейските дипломати, тъй като не се справят със задачата за спиране на войната в Сирия. Не може Европа само да е консуматор на бежанци и ЕС да плаща сметката, подчерта Борисов. По време на посещението на българската делегация в Брюксел, при което част от българските министри са се срещнали със съответните еврокомисари по ресори, е обсъден напредъкът на България за предстоящото председателство на съвета на ЕС. Мото на председателството ще бъде \"Съединението прави силата\", което по думите на Борисов ще направи ЕС възможно най-силен. Той обяви, че по време на председателството върху масата ще бъде поставена темата за Западните Балкани и за Балканите като цяло, като ще се работи по стъпки, които не представляват риск и няма да са \"пари на вятъра\" - отмяна на роуминга за страните от Западните Балкани и развитие на инфраструктурата, както и общ енергиен съюз, за което важност има газовият хъб \"Балкан\". По време на председателството ще бъдат най-тежките преговори за Брекзит, това е рядък шанс за Балканския полуостров да замести излизащата от ЕС Великобритания, коментира той.\"Регионът има красива природа, работливи народи, изключително културно-наследство, което би могло да е интересно за цяла Европа. Сега е моментът. Дълги години тази тема не беше слагана на масата. Ако изградим жп линии, пристанища и магистрали между столиците на Балканите, това ще е добре за цяла Европа\", подчерта премиерът. На въпрос за влизането на България в еврозоната Борисов отговори, че \"тихичко и внимателно\" се водят такива разговори, за да не се разклатят пазарите, но се надява този процес да бъде завършен. За това, че Брюксел дава много добра оценка за подготовката за председателството, съобщи и ресорният министър Лиляна Павлова. \"Днес завършихме фазата по подготовката и започваме реалната фаза на изпълнението на всички наши политически ангажименти по приоритетите, които заявихме. Беше подкрепено мотото ни „Съединението прави силата“, че то повече от всякога е валидно за Европа\", каза Павлова и допълни, че приоритетите са дебатът за бъдещето на Европа и бъдещата многогодишна финансова рамка, европейската перспектива и свързаността на Западните Балкани, сигурността и стабилността в Европа и единния цифров пазар, като специално внимание ще се обърне на темите за сигурността и миграцията.По думите ѝ подкрепа на високо ниво е получил и газовият хъб \"Балкан\". Тя подчерта още и важността на темата за отмяната на роуминга със страните от Западна Европа, като обяви, че най-късно на 17 май на срещата на върха ще бъде приета пътната карта за поетапното отпадане на роуминга, като дори за някои държави таксата може да отпадне и по-рано. ", "date": "2017.11.08", "title": "Борисов питал Европа откъде може да ни нападнат, скара се на дипломатите, че не са спрели войната в Сирия"}
{"url": "https://offnews.bg/temida/osvobodiha-predsrochno-josko-v-zatvora-imal-nagradi-i-uchastval-v-668969.html", "text": "Съдът освободи предсрочно от затвора Йосиф Йосифов – Йоско. От присъдата му оставали още 4 месеца, . Мотивите на съда да го освободи са, че имало доказателства за това, той че се е поправил, имал трайно добро поведение, награди, участия в спектакли. Решението може да се обжалва.Йоско е едно от добре познатите имена в родния ъндърграунд. Свързван е с разпространение на наркотици, незаконно оръжие и покровителство над търговията с плът в Централна и Западна Европа, но през годините разследванията не са достигали до сериозен резултат.Йоско е забъркван и в политически скандали – активисти в БСП-Сливен в незаконно записани телефонни разговори го сочат за човек, който може да повлияе на местния вот, а депутатът Делян Пеевски твърдеше, че Цветан Цветанов е искал медиен чадър над него заради заслуги към ГЕРБ.През 2004 г. Йосиф Йосифов беше арестуван по подозрение, че е „поръчал” убития в Амстердам Косьо Самоковеца. Тогава разследващите установиха, че Йоско е контактувал с физическия извършител на престъплението преди и след стрелбата. До присъда отново не се стигна.На 2 март 2011 г. Йосифов се заби с бронирания си джип в бус със 180 км/ч като уби двама души. Тогава той шофира пиян с 2,6 промила алкохол.Йоско първо е осъден на 8 години затвор, следващата инстанция намалява присъдата му на 6 години и се произнася да я излежи в затворническите общежития от открит тип в Казичене.Той обаче изтърпява две години и половина от 6-годишното си наказание в столичната частна болница „Токуда”, установи разследване на bTV.", "date": "2017.11.08", "title": "Освободиха предсрочно Йоско – в затвора имал награди и участвал в спектакли"}
{"url": "https://offnews.bg/politika/dzhambazki-sezira-prokuraturata-za-dost-i-mestan-668981.html", "text": "Евродепутатът и заместник-председател на ВМРО Ангел Джамбазки внесе сигнал до главния прокурор Сотир Цацаров във връзка с в национален ефир, в което председателят на ДОСТ настоява за признаване на турско малцинство в България.В сигнала си Джамбазки пише, че Местан \"нарушава Конституцията на Република България като открито пропагандира за разделение на обществото на религиозен принцип и се опитва да му внуши абсурдната и невярна теза, че всички мюсюлмани в България са етнически турци\".Заместник-председателят на ВМРО изразява своите опасения, че \"подобно поведение е изключително опасно и застрашава вътрешния мир на страната.\"Ангел Джамбазки настоява да бъде извършена обстойна проверка \"относно дейността и финансирането на ДОСТ, както и за наличие на факти, като например финансиране от чужда държава, установяващи, че партията обслужва чужди държавни интереси, различни от тези на България.\"", "date": "2017.11.08", "title": "Джамбазки сезира прокуратурата за ДОСТ и Местан"}
{"url": "https://offnews.bg/futbol/milan-blagodari-na-tuitar-za-vazmozhnostta-da-sabere-v-edno-saobshteni-668967.html", "text": "Информацията, че съобщенията в Туитър вече стават с двен обем или максимално 280 символа, развълнува и света на футбола. Най-радостни от този факт са от Милан, който е един от най-титулованите отбори в света.\"Най-сетне можем да съберем в едно съобщение всички трофеи, които сме спечелили\", написаха от Милан в социалната мрежа и изброиха всичките си отличия.За жалост на феновете обаче \"росонерите\" за последно са ставали шампиони едва през 2011 година. В момента въпреки солидната селекция те вървят едва седми в Серия А. Може би пък новата политика на Туиътр да им помогне да се придвижат напред.Любопитното е, че един от първите възползвали се от удвояването на лимита на знаците в Туитър бе американският президент Доналд Тръмп, предаде ДПА.", "date": "2017.11.08", "title": "Милан благодари на Туитър за възможността да събере в едно съобщение всичките си трофеи"}
{"url": "https://offnews.bg/obshtestvo/razoblichiha-mnim-hirurg-predlagal-operatcia-v-chuzhbina-na-dete-668964.html", "text": "Мним хирург е предлагал услугите си на родителите на 13-годишно момиче, търсещи лечение в чужбина за детето си.Мъжът е бил арестуван след разследване на предаването и полицията във Велико Търново. Задържаният се представял за коремен хирург от Ливан, а целта му била финансова облага.От няколко месеца във Велико Търново се събират средства и се организират благотворителни мероприятия, за да може 13-годишната Никол да замине за лечение в чужбина. С близките на момичето се свързал мъж, представил се за д-р Рушен Мухамет – коремен хирург от Германия и член на борда на директорите на огромен медицински холдинг в Турция.Под претекст, че иска да помогне на детето, мнимият хирург разгледал медицинската документация и заявил категорично, че всичките диагнози на малката Никол са объркани и тя има нужда от изследвания в чужбина. Псевдодокторът свързва родителите на болното дете с представител на холдинга, както и с хирург от София, опитвайки се да се представи за техен шеф.\"Господари на ефира\" ще излъчат серия репортажи по случая, първият от които ще е този четвъртък, 9 ноември.Междувременно много хора от цялата страна се мобилизираха да помогнат за събирането на средствата за лечение на Никол. Желаещите да се включат в благотворителната кампания могат да го направят по банков път или чрез PayPal:IBAN: BG46 UNCR 7000 1523 0967 34 BIC(SWIFT) код на Уникредит Булбанк: UNCRBGSFНикол Йорданова ГеоргиеваPAY PAL: nadq_2009@abv.bg", "date": "2017.11.08", "title": "Разобличиха мним хирург, предлагал операция в чужбина на дете"}
{"url": "https://offnews.bg/ikonomika/kakva-suma-mozhe-da-zaporira-ot-pensiata-sadia-izpalniteliat-668947.html", "text": "С промени в Гражданския процесуален кодекс (ГПК) бяха изменени критериите за определяне на размерите на удръжките по наложени запори върху доходи. В съответствие с това и във връзка с новите минимални размери на пенсиите от трудова дейност в сила от 1 октомври 2017 г., са определени нови размери на удръжките по наложени запори върху пенсии, считано от 1 ноември 2017 г., съобщават от Националния осигурителен институт (НОИ).Ето какви са сумите, които съдия-изпълнителят може да запорира на пенсионерите, в зависимост от размера на техните доходи:• при размер между минималната работна заплата и двукратния размер на минималната работна заплата – удържа се една трета част, ако лицето е без деца, и една четвърт част, ако е с деца, които издържа;• при размер между двукратния размер на минималната работна заплата и четирикратния размер на минималната работна заплата – удържа се една втора част, ако лицето е без деца, и една трета част, ако е с деца, които издържа;• при размер над четирикратния размер на минималната работна заплата – удържа се горницата над двукратния размер на минималната работна заплата, ако лицето е без деца, и горницата над два пъти и половина размера на минималната работна заплата, ако е с деца, които издържа.Минималната работна заплата за тази година е 460 лева, а от началото на 2018 г. става 510 лева.В досегашните текстове на ГПК удръжките се определяха на базата на фиксирани суми за получаваните доходи от пенсия.Пенсионерите, върху чиито пенсии е наложен запор, ще получат дължимите им пенсии и добавки за месец ноември 2017 г. с пощенски запис, след удържане на съответната сума по запора. За новия размер на удръжката те ще получат и уведомително писмо, допълват от НОИ.", "date": "2017.11.08", "title": "Каква сума може да запорира от пенсията съдия-изпълнителят?"}
{"url": "https://offnews.bg/ikonomika/balgaria-vtora-po-broj-fermeri-v-es-samo-rumania-s-poveche-ot-nas-668948.html", "text": "България е втора в ЕС по брой наети в селското стопанство. Преди нас е само Румъния, показват данни на Евростат.В Съюза така са си изкарвали прехраната около 10 милиона души през 2015 г., около 4.4% от всички работещи. Сред страните членки с най-нисък дял (около 1 на сто) са Люксембург, Великобритания, Белгия, Малта, Швеция и Германия.Първенец е Румъния с 26%, следвана от България с 18%.През 2016 г. около 1/3 (35%) от работещите в селското стопанство са били жени. В това отношение Австрия има най-големия дял - 45%, следвана от Румъния (43%), Полша, Гърция и Словения (по 41%). В противоположния край - с най-малко жени в селското стопанство - са Ирландия (12%) и Дания (20%).Близо 60% от работещите в селското стопанство в ЕС са между 40 и 64 години, 32% са на възраст под 40. 9% са над 64 г. Най-много фермери 64 г. има в Португалия (42%), Ирландия (22%) и Великобритания (19%).", "date": "2017.11.08", "title": "България втора по брой фермери в ЕС, само Румъния с повече от нас"}
{"url": "https://offnews.bg/politika/biudzhetat-na-zdravnata-kasa-mina-na-parvo-chetene-668954.html", "text": "Бюджетът на НЗОК за 2018 г. мина на първо четене в парламента. За него гласуваха 125 и против бяха 88 депутати, съобщава БГНЕС.В бюджета са предвидените приходи и трансфери са в размер на 3 859 978 000 лв. Разчетените средства са при допускане на здравноосигурителна вноска в размер на 8 на сто, като в разчетите са отразени ефектът от увеличаване на минималната работна заплата от 1 януари 2018 г. от 460 лв. на 510 лв. и ефектът върху размера на трансферите за здравно осигуряване от увеличаване на частта от осигурителния доход, върху който държавата внася здравни вноски за лицата, осигурявани за сметка на държавния бюджет от 55 на сто от 2016 г. и 5 на сто годишно от всяка следваща година до достигане на минималния осигурителен доход за самоосигуряващите се лица.Съотношението на заплащане от страна на работодателя и здравноосигуреното лице за 2018 г. е 60:40. Предвидените разходи и трансфери са в размер на 3 859 978 000 лв., от които 3 622 060 700 лв. са за здравноосигурителни плащания. С планираните средства е предвидено закупуването на медицинска помощ в обхвата на задължителното здравно осигуряване, гарантиранa от бюджета на НЗОК.През 2018 г. се увеличават средствата за здравноосигурителни плащания за първична и специализирана извънболнична медицинска помощ, медико-диагностична дейност, болнична медицинска помощ, дентална помощ и за лекарствени продукти, медицински изделия и диетични храни за специални медицински цели. Резервът, включително за непредвидени и неотложни разходи, съгласно предлаганото със законопроекта изменение на разпоредбата на чл. 26, ал. 1 от Закона за здравното осигуряване, е три на сто от събраните приходи от здравноосигурителни вноски и трансферите за здравно осигуряване от други бюджети и е в размер на 114 554 300 лв.Председателят на ресорната здравна комисия Даниела Дариткова каза, че тази година ще има повече 407 млн. лв. повече в бюджета на Касата вследствие на увеличените приходи. Тя допълни, че българските граждани имат гарантиран достъп на територията на цялата страна и могат да избират къде да получат такава независимо от тяхното местожителство.От своя страна Хасан Адемов от ДПС коментира, че всеки един бюджет е финансов инструмент за реализиране на политики, но понеже няма политики и няма кой да ги защитава и дискусията е толкова вяла, което не било случайно. „Един от най-големите проблеми е, че няма ясна визия какво трябва да се случи в този сектор. Ако имаше точни и ясно разписани политики тогава Касата щеше да финансира тази и тази политика, а не сега да се чудим коя пътека-тази или тази.Големият проблем е дефицитът на касата и на здравеопазването като цяло“, смята Адемов. Даниела Дариткова отбеляза, че бюджетът на Касата позволява да се гарантира за следващата година една стабилна финансова рамка. Тя посочи, че този бюджет дава 407 млн. повече, което дава възможност плащанията за направления да се увеличат с почти 11 млн., за дентална помощ повече 10 млн. лв., за различни видове изследвания има повече 2 млн. лв. ", "date": "2017.11.08", "title": "Бюджетът на Здравната каса мина на първо четене"}
{"url": "https://offnews.bg/temida/zashtita-na-grazhdani-i-iuridicheski-litca-ot-nedobrosavestni-kreditor-668963.html", "text": "Във времена на интензивни икономически промени - както възходи, така и падения - на все повече хора и фирми се налага да прибягват до услугите на различни по вид кредитни институции.Не са малко обаче случаите, при които кредитополучателите се затрудняват при погасяване на задълженията си. Когато това се случи, кредиторите (банки, фирми за бързи кредити и други кредитни институции) продават своите вземания на агенции за събиране на вземанията. Агенциите притискат длъжниците, като в повечето случаи се прилагат и не толкова добросъвестни методи. Те разчитат основно на незнанието и неосведомеността на длъжниците, независимо дали са граждани, или фирми.От друга страна, чл. 417 от Гражданскопроцесуалния кодекс създава привилегии в полза на банките, тъй като позволява на кредитора да поиска издаване на заповед за изпълнение, а длъжникът разбира, че е осъден, след като получи съобщение от частен съдебен изпълнител. Длъжникът би могъл да защити правата си едва след получаване на съобщението. Всичко това означава, че имуществото на длъжниците бива осребрявано и разпродавано преди да има влязло в сила съдебно решение.Навременната правна подкрепа при подобна ситуация е от изключително голямо значение за запазване на правата и на законните интереси на заинтересованите. Важно е да бъде поискано спиране на изпълнението, тъй като, ако това не се случи, предстои налагане на запори на банкови сметки, движими вещи (включително МПС-та), както и налагане на възбрани на недвижими имоти. Редно е обаче да се има предвид, че решението за спиране на принудителното изпълнение се взима от компетентния за това съд, въз основа на приложените доказателства по делото.Статистиката показва, че по-голяма част от длъжниците предприемат действия, след като вече са осъдени, а претенциите на техните кредитори вече са на фаза частен съдебен изпълнител. На тази фаза длъжниците най-често сключват споразумение за изплащане на задължението на месечни вноски, като кредиторите се задължават да не предприемат действия. Реалността обаче е малко по-различна. Скоро след като споразумението е подписано, кредиторът започва да упражнява натиск върху длъжника за увеличаване на вноската, тъй като политиката на дружеството е сменена, а споразумението не отговаря на новосъздалата се ситуация. Възможността това да се случва е и причината, поради която съществуват недобросъвестни кредитори в лицето на различни кредитни институции или купувачи на вземания. Подобни действия са незаконосъобразни и неморални. Редно е да се знае, че тези практики не се изпълняват от всички кредитни институции и агенции за събиране на вземанията. По-голямата част от тях действат правилно, обосновано, в интерес на своите клиенти. Тази статия е насочена към онази малка част от недобросъвестни кредитори, петнящи името на целия бранш, както и към тези, които биха имали нужда от правна помощ.Вече споменахме, че навременната правна защита би могла да има решаващо значение за длъжника. Преди време една адвокатска кантора провежда анкета с хора, имащи задължения към агенция за събиране на вземанията. Едно от лицата споделя много интригуваща история, а после се свързва с тях, за да получи адекватна правна помощ. Ето какво споделя човекът:Това не е единственият подобен случай. Много са. Всички те показват, че кредитополучателите не са безсилни - те имат права, но е редно да потърсят навременна правна подкрепа.", "date": "2017.11.08", "title": "Защита на граждани и юридически лица от недобросъвестни кредитори"}
{"url": "https://offnews.bg/psihologia/34-dumi-koito-shte-vi-pomognat-pri-kandidatstvane-za-rabota-668965.html", "text": "Има стотици думи и фрази, които ще помогнат на онези, които преглеждат автобиографията ви, или ще събеседват с вас по време на интервю за работа веднага да разберат дали имате силни качества и лидерски умения.Ето няколко от тях:Думи, които предполагат, че сте новатор1. Водач2. Инциативен3. Пламенен4. Изпитателен5. Гъвкав6. Енергичен7. Иновативен 8. ОрганизиранДуми, които показват, че можете да управлявате финанси9. Съставяне на бюджет10. Намаляване на разходите11. Увеличаване на прихода12. Инвестиране 13. Редуциране14. Договаряне15. ОтчетностДуми, които означават „Добър в работата с хора“16. Треньор17. Наставник18. Подкрепа19. Отношение20. Енергия21. Мотивация22. Повдигане на духа23. Застъпник24. Обединение25. Подпомагане26. Ние (Не забравяйте, че в екипа няма „аз“)Думи, които казват „Аз съм влиятелен“27. Договаряне28. Убедителен29. Победител30. Реализиращ31. Внушителен32. Организиран33. Стимулиращ34. ПодкрепящВинаги помнете, че думите, които използвате, са от голямо значение. Подбирането на правилните думи в правилния контекст може да ви осигури добър успех и шеметна кариера.", "date": "2017.11.08", "title": "34 думи, които ще ви помогнат при кандидатстване за работа"}
{"url": "https://offnews.bg/ikonomika/90-000-ptitci-unishtozheni-zaradi-ptichia-grip-u-nas-za-po-malko-ot-me-668956.html", "text": "Близо 90 хиляди птици са унищожени до момента във връзка на констатираните огнища на птичи грип, съобщи Българската агенция по безопасност на храните.Първото огнище на болестта беше констатирано в средата на октомври в животновъден обект за отглеждане патици, собственост на „Мейпъл Лийф Полтри“ ЕООД в село Стефаново община Добрич. Там са унищожени близо 11 хил. птици.Второто и третото огнище беше констатирано в село Узунджово, община Хасково, и в село Глушник, община Сливен, в лично стопанство - ферма тип „заден двор“. За ликвидиране на заболяването там са унищожени над 1500 птици.Четвъртото огнище е било открито на 3 ноември в животновъден обект за отглеждане на патици собственост на „Алианс Агрикол“ ООД в село Зимница, община Стралджа, област Ямбол, където са били унищожени близо 8 хил. патици. Като част от мерките за ликвидиране и недопускане на разпространението на болестта е било умъртвено и цялото стадо кокошки-носачки в животновъден обект собственост на „Милениум 2000“ ООД в землището на село Зимница. Фермата е в непосредствена близост до констатираното огнище и попада в 3-километровата зона, в която се унищожават всички възприемчиви животни. Унищожени са близо 68 хиляди кокошки-носачки. Към момента на територията на област Ямбол е констатирано само едно огнище на заболяването Инфлуенца по птиците във ферма за патици.", "date": "2017.11.08", "title": "90 000 птици унищожени заради птичия грип у нас за по-малко от месец"}
{"url": "https://offnews.bg/politika/v-makedonskite-uchebnitci-veche-niama-da-pishe-za-bugarskiot-fashisti-668983.html", "text": "Когато говорим за преоценка, преди всичко мислим, че трябва да внимаваме за приятелството. Да не употребяваме думи като \"неприятелство\". Ето, направихме подобен опит с България - там [в македонските исторически книги и учебниците] стои \"бугарски фашистички окупатор\" от Втората световна война. Може да бъде \"фашистички окупатор\" - ако градим приятелство, нека внимаваме за тези неща.Това заяви пред черногорската телевизия АнтенаМ македонският премиер Зоран Заев. В интервюто си той посочва, че одобрява редакция в македонските учебници, която е жест и към Гърция:\"Когато става дума за Егейска Македония, която наричат Северна Гърция, това е част от Европа - да внимаваме за тези неща и за думите, които употребяваме\"Любопитна подробност е, че в интервюто си за черногорската телевизия Заев говори на сръбски език, а не на македонски.Ратифицикацията на добросъседство и сътрудничество между България и Македония все още се бави в македонския парламент.Правителството на Заев предпочете да изчака и да внесе документа в Собранието след окончателното обявяване на резултатите от местните избори в западната ни съседка.Същевременно ВМРО-ДПМНЕ, най-голямата опозиционна партия в Македония, обяви, че настоява за референдум за Договора за приятелство.В дневния ред на Собранието обаче, поне до днес, не е внесено предложение на ВМРО-ДПМНЕ за референдум.", "date": "2017.11.08", "title": "В македонските учебници вече няма да пише за 'бугарскиот фашистички окупатор' (видео)"}
{"url": "https://offnews.bg/tenis/grigor-dimitrov-v-grupa-s-nadal-v-london-668940.html", "text": "Най-добрият ни тенисист Григор Димитров попадна заедно със световния номер 1 Рафаел Надал, Доминик Тийм и Давид Гофен в група \"Пийт Сампрас\" на финалите на АТП в Лондон.26-годишният българин участва за първи път във финалите, а жребият може да се определи като добър. Той беше изтеглен от легендата Борис Бекер и се забави с близо час, тъй като германецът попадна в задръстване в английската столица.В другата група, която носи името на Борис Бекер, попаднаха Роджър Федерер, Александър Зверев, Марин Чилич и Джак Сок.За полуфиналите се класират двамата най-добре представили се от всяка група, като водачът от А се изправя срещу втория от Б и обратно. За класирането в групите най-голямо значение има броят на победите, след което се взима предвид броят на изиграните мачове . Тайбрек се играе, ако двама от участниците имат еднакви показатели.Турнирът носи и много точки – всяка победа в групите е равносилна на 200 за класацията. Шампионът ще спечели максимум 1500 точки и 2 549 000 долара в сингъла и 486 000 долара при двойките. Турнирът започва на 12.11 (неделя) и ще продължи до 19-и ноември.Първият мач на Димитров е срещу  Доминик Тийм в понеделник от 16,00 часа българско време. Следващите му две срещи ще бъдат съответно в сряда и петък.Турнирът ще бъде открит в неделя с мача между шесткратния шампион Роджър Федерер (Швейцария) и американския дебютант Джак Сок (16,00 часа), а във втория двубой (в 22,00 часа) финалистът от тазгодишния “Уимбълдън” Марин Чилич (Хърватия) ще премери силите си с 20-годишния германски дебютант Александър Зверев.", "date": "2017.11.08", "title": "Григор Димитров в група с Надал в Лондон"}
{"url": "https://offnews.bg/obshtestvo/falshiv-sajt-reklamira-krem-za-stavi-ot-imeto-na-zdravnoto-ministerstv-668937.html", "text": "Фалшив сайт на Министерството на здравеопазването рекламира крем за стави, а сигналите за затварянето му обикалят различни институции от месец, но резултат все още няма.Щом отворите  попадате сайт, който ви уверява, че сте във виртуалното пространство на българското Министерство на здравеопазването (все пак, до надписа стои българският герб). Следва интервю, уж публикувано от пресцентъра на МЗ, озаглавено дословно: \"АКО НА ВАС ВИ КАЗВАТ , ЧЕ ДА ИЗЛЕКУВАТЕ КРЪСТА И СТАВИТЕ Е НЕВЪЗМОЖНО СЛЕД 50 ГОДИНИ, ЗНАЙТЕ ТОВА НЕ Е ВЯРНО!\"\"  - ДОКТОРЪТ НА МЕДИЦИНСКИ НАУКИ , ПРОФЕСОР ДИКУЛ ВАЛЕНИН ИВАНОВИЧ\". Под заглавието стои червен надпис - обещание първите купили си чудния крем да го получат с 50% отстъпка. Кремът струва 138 лева, но \"щастливците\" го вземат за 69 лева. От тях се иска да оставят име и телефон, а след като го направят излиза надпис, че скоро с тях ще се свърже мениджър.Нито един от линковете към други рубрики в сайта (напр. \"Министерство\", \"Здраве\", \"Дейност\", \"Документи\", \"Пресцентър\", \"Конкурси\") не е активен, а текстът предизвиква съмнения, че авторът е българин. Неясно е и дали самият Валентин Дикул знае, че е давал интервю за български сайт.Сигнал за сайта е бил подаден в Комисията за защита на потребителите от радио \"Силвър\", а ние потърсихме МЗ и ГДБОП. От министерството, чийто истински сайт е: , ни отговориха, че сме четвъртите или петите, които сигнализираме тази седмица, че са изпратили писмо до сектор \"Киберпрестъпност\" на ГДБОП преди месец и преди дни са изпратили още едно писмо. На въпроса ни какво е предприето Явор Колев от ГДБОП отговори, че са получили писмото преди няколко дни, че се работи и че спирането на сайта не зависи от тях, а от хостинг компанията, която е в чужбина.А докато институциите работят се появяват нови и нови сайтове с такова съдържание. Сайтът  е публикувал същото интервю и също твърди, че е на МЗ.", "date": "2017.11.08", "title": "Фалшив сайт рекламира крем за стави от името на здравното министерство"}
{"url": "https://offnews.bg/112/arestuvaha-politcaj-opital-da-otkradne-iake-ot-stolichen-mol-668958.html", "text": "Полицай е бил арестуван, след като се опитал да открадне марково яке от столичен мол. Това стана ясно днес след церемонията по повод отбелязването на професионалния празник на полицията.Пред журналисти зам.-министърът на вътрешните работи Стефан Балабанов оповести и случай, при който друг полицай е задържан заради незаконна сеч. По информация на bTV първият случай е станал в мола на „Цариградско шосе”. Най-вероятно служителят на реда е бил следен във връзка с друга дейност.„Обидно ми е на празника, но от 47 000 души в системата, разбира се, че има и гнили ябълки”, призна Балабанов.„Хората се изкушават, променят манталитета си, но ние, за разлика от другите ведомства, не го крием, а го показваме, за да действа възпитаващо и дисциплиниращо, пък и гражданите да знаят, че се борим с вътрешната корупция с всички сили и средства”, каза още зам.-министърът.", "date": "2017.11.08", "title": "Арестуваха полицай, опитал да открадне яке от столичен мол"}
{"url": "https://offnews.bg/analizi-i-komentari/t%d1%90sla-ta-sreshtu-tesla-ta-668925.html", "text": "На 4 ноември 2017 г. се навърши точно 1 година откакто влезе в сила Законът за нормативните актове (ЗНА), който след измененията си от 2016 г. предвиди задължителната, интегрирана и всеобхватна оценка на въздействието в българския нормотворчески процес. Израз на това нововъведение е принципното изискване, заложено в закона, според което при изработването на проект на нормативен акт се извършва предварителна оценка на въздействието и се провеждат обществени консултации с гражданите и юридическите лица.Тази промяна беше наречена от хората работещи в сферата и запознати с материята революционна, нещо нечувано и непознато, което преобръща нормотворческия процес, прави го високотехнологичен, прозрачен, експертен и базиран на доказателствата. Ние от Центъра за оценка на въздействието на законодателството нарекохме първата година от действието на оценката на въздействието (ОВ), битката „Tѐsla-та vs. Тесла̀та”, Първи сезон.Знаете, че днес моделът автомобили Tѐsla е символ на иновации, на новото, различното и високотехнологичното, което ще промени мисленето и живота на хората по света. Затова ОВ оприличаваме на него, като се надяваме тя да промени нашия живот към по-добро. Тесла̀та е един много хубав „мултифункционален” дърводелски или строителен инструмент, с който едновременно можеш да дялаш, ковеш, вадиш пирони и много други неща, но за съжаление е отживелица от времената преди 1989 г., когато народните представители са били предимно трудещи се от селото и града. Точно по правилата действали преди 89-та година обаче се развиваше българският нормотворчески процес преди промените от 2016 година. Всеки който имаше необходимата воля и политико-партийна, управленска или парламентарна подкрепа можеше да дялка, кове и разковава нормативни актове, както намери за добре, без да му се налага да дава обяснения защо го прави и как по този начин защитава публичния интерес.Оценката на въздействието бе и е призвана да промени този манталитет. Тя е обратното на субективизма, на необосноваността, на скритостта и конюнктурността при вземането на решения по регулиране. Преди промените в ЗНА от 2016 г., органите с право на законодателна инициатива бяха длъжни да дават единствено своите доводи „за” приемането на предлагания от тях нормативен акт. Вярно е, че мотивите към законопроектите трябваше да съдържат описание на причини, цели, необходими средства и очаквани резултати от предложенията. Никога и никъде, обаче не се изискваше лицата, които ги предлагат да са докрай честни, да представят обективно и всеобхватно и пълно фактите, проблемите и нуждите, да навеждат аргументи, както „за”, така и „против” своите предложения, още по-малко да основават своите мотиви на данни и доказателства. Това означава, че тези лица можеха да си служат с нещо като „фалшиви новини” в мотивите или имаха правото на лъжа в рамките на законодателния процес. Народният представител можеше да бъде пристрастен и субективен и да подвежда аудиторията като в мотивите привежда аргументи единствено в полза на своето предложение и „пропуска” умишлено или не тези от тях, които са „против”, което означава да затаява истината. Всичко това беше възможно заради ясното съзнание, че няма хипотеза, че все още историята не познава дори един случай, при който той би носил някакъв вид персонална отговорност, скривайки се винаги зад колективната „отговорност” на партията, групата, комисията или събранието.Оценката на въздействието е призвана да заличи завинаги тези явления. Тя извежда на преден план обосноваването на необходимостта от регулирането, на проблема, чието решаване се преследва с него, целите и резултатите, които трябва да се постигнат, публичното комуникиране на предложението и най-важното - обективното, прозрачно и експертно аргументиране на предложенията чрез позоваването на данни и доказателства.Първо и преди всичко, днес законодателят чрез ОВ трябва да докаже защо и кому е нужно предлаганото от него регулиране като се има предвид, че обемът на съвременното българско законодателство е достигнал до непознати в историята ни върхове, като ясно дефинира решаваните проблеми, поставяните цели и преследваните резултати. След това той е длъжен в рамките на самото извършване на ОВ, а и по силата на закона да се обърне към засегнатите и заинтересованите от предложението страни и към обществото като цяло, за да получи техните виждания по него. Своите окончателни доводи „за” предлаганата промяна той следва да извлече от представените ползи, положителни въздействия и целената най-добра защита на обществения интерес, които надвишават разходите, негативите и рисковете за адресатите на регулирането и обществото. Тази обосновка следва да бъде направена на база проучването на данни и доказателства, отнасящи се до материята, която би попаднала в обхвата на регулирането, изследването на сравнителен опит, получаването на научни доказателства, допитването до най-добрите експерти в сферата. Прозрачността в регулирането означава всеки довод при обосноваването на предлаганата регулаторна интервенция да реферира към статистика, официална информация, проучвания, анализи или становища, което да позволява тяхната лесна проверяемост и проследяемост.От първия ден на действие на промените в ЗНА от 2016 г. Центърът за оценка на въздействието на законодателството провежда мониторинг върху прилагането на задължителната оценка на въздействието в България, докладът от който е  на организацията. Резултатите от него показват, че общият брой на изготвените ОВ в рамките на МС и НС е около 365, което означава една оценка на всеки ден от годината и което ни дава увереността да твърдим, че регулаторната реформа в България, чийто основен двигател е задължителната оценка на въздействието, е започнала.Разбира се предварителните очаквания, които се появиха веднага след еуфорията около стартирането на тази реформа, се оправдаха напълно. Промяната в мисленето и действията на властимащите, в чиято компетентност влиза предлагането и приемането на закони е много трудна, бавна и непостоянна. Налице са както скрити, така и абсолютно явни опити за пълно или частично заобикаляне на въведената със закона задължителна ОВ.", "date": "2017.11.08", "title": "Tѐsla-та срещу Тесла̀та"}
{"url": "https://offnews.bg/obshtestvo/evn-pomaga-za-izsushavaneto-na-navodnenite-kashti-v-kameno-668955.html", "text": "ЕВН ще осигури дейността на абсорбаторите на влага за къщите, пострадали от наводненията в община Камено, област Бургас, както и разходите, свързани с изсушаването на имотите, съобщиха от компанията.За целта компанията е в контакт с кмета на община Камено г-н Жельо Вардунски, с когото се координират и допълнителни действия за възстановяване на пострадалите села като поправка на паднали огради и др.Доброволци от компанията ще се включат и в цялостната дейност по възстановяване на нормалния ритъм на живот в пострадалите села.Още от 2015 г. в ЕВН действа програма за корпоративно доброволчество, в която всеки сътрудник получава подкрепа от компанията при полагане на доброволен труд в полза на обществена кауза. До този момент сътрудниците на дружеството са реализирали над 100 доброволчески акции в деветте области на Югоизточна България, подпомагайки десетки местни общности, сдружения, читалища, образователни и социални заведения.ЕВН съдейства на пострадалите села в община Камено още от първите часове на пороите, когато аварийните екипи успяха да възстановят електрозахранването в максимално кратък срок въпреки тежките условия, в които работиха.", "date": "2017.11.08", "title": "ЕВН помага за изсушаването на наводнените къщи в Камено"}
{"url": "https://offnews.bg/lajfstajl/koj-e-tvoiat-chovek-i-po-vazhno-kade-e-668960.html", "text": "Това не е моят човек! Колко пъти сте си казвали или чували тези думи, независимо дали става въпрос за любовна връзка, приятелство, бизнес партньор, колега, шеф....Като че ли животът е низ от търсене на точния човек. И често се случва да си кажем – открих го! А след това да открием толкова много недостатъци или черти от характера му, които са в състояние не само да ни отдалечат, а и напълно да ни разделят. Но човешката душа, макар и често неосъзанавано от нас самите, копнее за свързване и общуване. И започва новото търсене. Или пък....чакане. И какво, всъщност правим? Вслушвайки се в съвети на приятели и роднини, вдъхновявайки се от споделени истории или пък литература за самопомощ, опитваме отново уж работещите начини. Някои предпочитат „живата“ и по-вълнуваща възможност от прекия контакт, а други се наместват в комфортното онлайн пространство. Всички сме правили поне едно от следните неща:Да си намериш някого в бара. Сравнително лесно, забавно и..... доста хазартно. Удобно събрани на едно не много голямо място са доста хора. Музика, пълзящо или скачащо нагоре настроение и алкохол, за който неслучайно казват, че е „социален лубрикант“.... Бариерите падат лесно, достатъчно е да задържиш погледа си върху някой или пък да минеш наблизо, така че да си посбълскате аурите, да си усетите ароматите и...феромоните и алкохолните изпарения сами си вършат работата. Само че много често се оказва, че попадате в един от двата сценария: или със седмици го чакате да се обади, защото, нали, така е казал, но пък може би е зает със спасителна мисия на другия край на света и трябва да му се даде шанс и т.н. и т.н........Или се молите да не звънне, пропускате обаждания и се правите на „заети“. Защото ами.....да – и в двата случая той не е вашият човек. А и вие не сте неговият.Да ъпгрейднеш служебен контактЕ, да....защо да не работи. Вече познаваш човека, чувствате се комфортно един с друг. Остава само да откриете, че можете да бъдете много повече. И, историята познава такива случаи, може да се окажете прави. Обаче, ако не сте? Ако случайно се окаже, че той, всъщност е женен. Или пък просто се е забавлявал. Или пък – култовото - “не е готов“? Трябва да съумеете да продължите да работите с този човек, за който вече знаете със сигурност, че не е вашият. Или да си смените работата. А тя, пък, може да е точно вашата!Да се сблъскате на улицатаМного романтична надежда, подхранвана обилно от филмите, книгите и градските легенди. Не е изключено, разбира се. Качвате се в асансьора с непознат. Спира токът. Вие признавате, че ви е страх от тъмното. Той кавалерски се опитва да ви разсее с разговор. От дума на дума, установявате, че сте си много интересни. И години по-късно продължава да е все така! Ами ако, обаче, вашите хора са избрали да слезнат по стълбата? Или крачат някъде по съседните улици, или из съседния град? Или....континент?И така стигаме до.....Голямата Световна МрежаПървоначални си казваш: оооо, това е вече друго нещо! Толкова по-голям избор – няма да се ограничавам с личните си и служебните контакти или да разчитам на случайността. Страхотно!Освен многото риби в морето, онлайн общуването има и друго предимство, което рязко, обаче може да се превърне и в най-големия му недостатък. Онлайн общуването ни спасява от „рисковете на живото предаване“ – да не знаеш какво да кажеш, да не си в най-добрата си форма, да не вземеш да се изложиш с нещо. Защото онлайн всички се редактираме. Без изключение. Погледнете само профилите във ФБ – изложба от прекрасни снимки, умни или забавни коментари (защото хейтърите вие веднага ще ги пренебрегнете). Всички вадим и показваме най-доброто от себе си. За да се харесаме на света. Може и да го отричате, но това е една подсъзнателна потребност, която ни движи в много от нещата, които казваме или правим. Да се запознаваш с някого онлайн, разбира се, няма нищо лошо. Напротив! Има вече толкова семейства, родили се от първоначално виртуални контакти. Естествено, че щом светът предлага нови възможности за общуване, ще ги пробваме. Имайте си обаче едно на ум: може да уговориш среща с Мики Рурк, а да се озовеш с Мики Маус. И не говорим за външния вид. Тогава, ще трябва да си преглътнеш разочарованието и да цъкнеш на друг контакт. Да не забравяме, че онлайн общуването изглежда измамващо по-лесно, но, всъщност, повтаря всички разочароващи модели на живия живот. Само че те излизат на яве по-късно.Е, ами не е лесно, ще кажете. Само че....всъщност е!:) Но преди да ви кажем как може с лекота да срещате, хора, които ви пасват, нека се попитаме нещо друго. Знаем ли, всъщност, какво търсим? Кой е Той или Тя? Какъв трябва да бъде, как да се държи, какво да прави, ....за да му окичим титлата „Моят Човек“. И тя действително да му приляга. Много често ние мислим едно, а подсъзнанието и сърцето очакват съвсем друго. И затова, дори когато решим, че сме ударили в десетката, след време разбираме, че това даже не е била нашата мишена. Много често такива разминавания се получават, защото не познаваме добре себе си. И само на принципа „проба-грешка“, установяваме, че дадено нещо или човек, просто не е за нас. За съжаление „пробата“ понякога отнема години, които ни се иска да не сме пропилели.А не би ли било чудесно, ако преди да се влюбите до уши, още преди да се срещнете дори с бъдещия Ваш Човек, да ЗНАЕТЕ, че си подхождате. И че ще си допаднете. И – още по-хубавото – че можете да отидете на кафе с този човек още утре?Възможно е.Ако търсите Своя Човек, ние сме вашият космически помощник.", "date": "2017.11.08", "title": "Кой е твоят човек? И по-важно къде е?"}
{"url": "https://offnews.bg/sviat/i-printc-charlz-zamesen-v-dosietata-paradajs-668957.html", "text": "Една от централните теми на британските вестници днес е новината, че и принц Чарлз, освен майка си - кралица Елизабет Втора, се оказва замесен в скандалните разкрития на т.нар. \"Парадайз пейпърс\".Вестник.\"Гардиън\", цитиран от БТА, съобщава, че частното имение на принца е получило милиони лири печалби от офшорни фондове и компании, включително и от своя дял, инвестиран в офшорна фирма на негов близък приятел. Решението на членовете на борда на имението да купят дялове в приятелска компания било взето с явното съзнание за деликатността на операцията, поради което те дали клетва да го пазят в тайна. Компанията, в която кралското имение решило да инвестира, била оглавявана от стар приятел на принц Чарлз от университетските му години в Кеймбридж. Решението да инвестира в приятелска фирма, при това при строга тайна, повдига неудобни въпроси за имението на принца, отбелязва \"Гардиън\".Друг скандален момент е, че тази фирма се занимавала със залесителни проекти и търговия с въглеродни емисии от тропически гори, а принцът е известен като активен природозащитник, агитиращ за \"зелени\" проекти. Така, отбелязва \"Гардиън\", името му косвено се използвало за подкрепа на проектите, а следователно и за печалбите, на въпросната фирма.Преди разкритията на така наречените \"Парадайз пейпърс\" не е било публично обявявано, че имението на принца има офшорни интереси. Кралското интендантство публикува ежегодни отчети, но те не съдържат подробности за инвестициите и къде са направени те. Тези съзнателни \"пропуски\" винаги са били критикувани както в парламентарните комисии, така и от граждански активисти, отбелязва вестникът.Въпросната приятелска фирма била регистрирана на Бермудските острови през 1999 г. и търгувала с въглеродни емисии, като генерирала \"привлекателни доходи, (...) инвестирайки в тропически и субтропически гори по света\". В нея инвестирали и други богати хора и публични личности.\"Гардиън\" обръща внимание и на факта, че кралското имение винаги е било освободено от данъци върху доходите си и върху печалбите от инвестиции.Темата се подхваща и от електронното издание \"Индипендънт\", което отбелязва, че принц Чарлз е лобирал за промяна в политиката по климатичните промени, без да разкрива, че има личен финансов интерес от това чрез офшорните си инвестиции. Според вестника тези действия на британския престолонаследник представляват \"сериозен конфликт на интереси\". \"Индипендънт\" също обръща внимание на подозрителния факт, че купувайки дял в компанията на своя близък приятел, управата на имението на принца е дала клетва това да се пази в строга тайна.\"Принцът на Уелс отдавна се изказва гръмко по въпросите за климатичните промени. \"Според Би Би Си той инициира мощно популяризирана кампания за промени в две много важни споразумения, отнасящи се до околната среда, само две седмици, след като (бермудската компания) изпратила в офиса му документи за лобиране\", пише електронният всекидневник.Четири седмици, след като купил акции в компанията, принц Чарлз призова въпроса за търговията с въглеродни емисии от тропическите гори да бъде включен в Протокола от Киото и в системата на ЕС за търговия с такива емисии, защото това било пропуск, отбелязва \"Индипендънт\".Вестникът цитира бившия председател на Комисията за стандартите за поведение на обществените лица сър Алистър Греъм, според когото има \"конфликт на интереси между собствените инвестиции на имението на принца и онова, за което той публично се бори\".", "date": "2017.11.08", "title": "И принц Чарлз замесен в досиетата Парадайс"}
{"url": "https://offnews.bg/analizi-i-komentari/ognian-minchev-stranno-savpadenie-80-debili-80-rusofili-668943.html", "text": "Младият колега Иво Христов започва да разучава по трудния начин разликата между това да бъдеш народен трибун - анархист и депутат от партия, вкоренена до дъно в статуквото, коментира във фейсбук политологът Огнян Минчев.Той написа още: В България на \"професорята\" от край време се гледа снизходително, поради което им се разрешава да приказват всичко, което им дойде до устата. Така и Христов преди няколко години зае нишата на гневна Касандра, която осветляваше тъпаците от българската Троя, че падат в канала защото 2+2=4, а 3+4=11...Само че пропусна да забележи, че в политическите среди играта е друга - там се дебнат един друг и си викат - \"Гепих ли те сега!\". Понеже Христов е новак в занаята, в опозиция е и не могат да му скроят нещо друго, сега ще го транжират до кокал заради \"80-те процента дебили\". Медиите и социалните мрежи вече са мобилизирани на 100. Единственият късмет на Христов е, че принадлежи на здрава и стегната организация със славно бандитско минало, което вчера навърши 100 години юбилей. Там всеки ръфа всеки, но има ли нападение отвън - един е за всички, а всички за един. Така отвън дълго ще ръфат Христов, а отвътре ще го защитават. Ситуацията е мъчителна... Защо ти беше на баир лозе, бе Христов? Я колко сладко си живееше като трибун на широките русофилски маси... Между другото, има едно странно статистическо съвпадение. Христов твърди, че 80 на сто от населението са дебили, а Светлана Шаренкова - че са русофили.Имам силното подозрение, че става дума за една и съща група от хора...", "date": "2017.11.08", "title": "Огнян Минчев: Странно съвпадение - 80% дебили, 80% русофили"}
{"url": "https://offnews.bg/interviu/kak-da-chuvame-mnenieto-na-detcata-668906.html", "text": "В София днес се провежда Европейско-азиатският форум “Човешките права и децата“ под егидата на АСЕМ – най-голямата организация за сътрудничество между Азия и Европа.Във форума участват 53 държави от Азия и Европа, които дебатират по проблемите на правата на децата. Сред лекторите на семинара са Микико Отани, член на Комитета на ООН за правата на детето, Ставрос Ламбринидис, специален представител на Европейския съюз за правата на човека и проф. Тон Льофарт, председател на УНИЦЕФ по правата на детето.Основните теми на семинара са международното партньорство и държавната помощ за оцеляване и развитие, защитата на уязвимите деца и участието на децата в процеса на вземане на решения.Събитието, което е първото по рода си в Централна и Източна Европа, а причината да се проведе точно у нас е, че България е сред страните, които са въвели най-успешен модел за участие на при взимане на решения и формиране на политики по темите, които ги засягат.Форумът беше открит от министъра на труда и социалната политика Бисер Петков и зам. министъра на външните работи Георг Георгиев.Министър Петков отчете, че броят на децата в специализираните институции в страната е намалял с почти 90% от началото на процеса на деинституционализация на грижите за деца през 2010 г. Той подчерта, че правителството на България ще продължи да полага усилия в тази посока, водено от разбирането, че семейната среда осигурява най-добри условия за развитието на децата.Заместник-министърът на външните работи Георг Георгиев от своя страна посочи темите за ранното развитие на децата и равния достъп до образование и култура като значими за страната в рамките на Българското председателство на Съвета на Европейския съюз.За това какво имаме да покажем на чужденците и какво представлява Съветът на децата, разговаряме с председателя на Държавната агенция за закрила на детето Офелия Кънева:Г-жо Кънева, Съвета на децата е структура към Държавната агенция за закрила на детето. Бихте ли разказали повече?- Съвета на децата е консултативен орган към правителството, който е съставен само от деца. В него членуват 33 деца, които представляват 28-те области на България. Съществуват ѝ 5 допълнителни места за членство, предназначени за деца в неравностойно положение. Тези 5 квоти обаче не са фиксирани и структурирани ясно и категорично, защото децата считат, че неравностойното положение не е белег за цял живот.Наставлявани ли са децата от възрастните при вземането на решение в Съвета?- Това е едно от предизвикателства в моята работа. Да осигуря такава среда около децата по време на техните срещи, която да ограничи влиянието на възрастните. Те трябва да имат свободата да задават въпроси и да дискутират без да бъдат наставлявани. Необходимо е децата да имат позиция, която действително е тяхна и ние да бъдем убедени в нея. Ако възрастните започнем да се месим, това значи, че влияем на процеса и убежденията.Бихте ли посочили успешно реализирана политика на Съвета, която да е по инициатива на децата?- Те сами изградиха регулации в изборната процедура за членове на Съвета на децата. Когато едно дете навърши 18 години и 9 месеца, неговият мандат приключва. Когато това се случи, в областта, от която е представено детето, се провеждат нови избори. Те също така създадоха нов регламент за членството на деца бежанци, съобразявайки се изцяло с динамичността на пребиваването на децата от други държави на територията на България.Казахте, че всички тези решения са взети самостоятелно от членовете на Съвета на децата. А има ли такива, които са повлияни от възрастните?- От децата се очаква да разглеждат всичко, което разглежда и Министерски съвет. Те трябва да се произнасят по целия дневен ред на правителството, касаещ правата на децата.Това не е ли непосилна задача за децата в Съвета?- Не е лесно наистина, за да се случи веднага с едно щракване на пръсти. Затова е много важно, че ние изградихме секретариат на Съвета на децата в рамките на администрацията на Държавна агенция за закрила на детето. В него имаме експерти, които адаптират текстовете, така че те да са удобни за четене от деца. Винаги, когато се разглежда даден проект, неговият вносител го представя лично пред децата и отговаря на въпросите им. По този начин Съвета на децата първо се запознават с адаптирания текст, а после и с неговия инициатор. До сега нито един министър не им е отказал среща.18 години и 9 месеца е горната възрастовата граница за членство в Съвета на децата. А преди колко годишна възраст не можеш да членуваш?- Такова ограничение няма. В рамките на настоящия състав на Съвета на децата най-младият член е вече на 9-годишна възраст. Той беше избран преди година. Средната възраст на децата, които активно присъстват в дейността на Съвета, е между 14 и 17 години.По какъв начин едно дете може да стане член на Съвета на децата?- По новия ред, който децата си избраха и е в сила от януари месец 2017 г., съществуват 4 различни начина, по които децата могат да станат членове на Съвета. Първият начин е индивидуална кандидатура. Ако детето реши, може да се кандидатира самостоятелно, като неговата кандидатура се бори с останалите. Процесът стартира на местно ниво, а се финализира на национално. Определени изисквания към децата няма, а по-скоро се изисква самоангажираност, която всеки кандидат-член трябва да покаже. Вторият начин е училището да номинира дадено дете, ако смята, че е изявено. Гражданският сектор като младежки парламент, читалища, различни НПО-та, също могат да предлагат членове на Съвета на децата. И последният начин, по който може да станете член, е да бъдете номиниран от бизнес организация, която подкрепя младежкото участие.Смятате ли, че гласът на децата се чува достатъчно силно?- Не, не смятам. Мисля, че всички ние в личен план трябва да се замислим чуваме ли мнението на децата около нас. Считам обаче, че българската държава е много напред в регулацията по отношение на детското участие.", "date": "2017.11.08", "title": "Как да чуваме мнението на децата"}
{"url": "https://offnews.bg/temida/sas-srs-zapisali-dvama-podsadimi-za-radikalen-isliam-za-nas-e-chest-d-668949.html", "text": "Съдът в Пазарджик разсекрети специалните разузнавателни средства по делото срещу Ахмед Муса и останалите му 13 сподвижници, подсъдими за проповядване на религиозна омраза. На днешното заседание се слушат разговорите между подсъдимите, които според прокуратурата са разпространявали идеите на терористичната организация \"Ислямска държава\", съобщава bTV.\"За нас е чест и ще бъдем щастливи, ако отидем да помагаме на бойците в Сирия\".Това е част от таен разговор, записан със специално разузнавателно средство между двама от подсъдимите по делото. Те са събирали пари от 20 до 50 лева от хора от махалите в Пазарджик и Асеновград и са били предназначени за бойците в Сирия.На един от разговорите се чува как възниква предложение парите да бъдат разпределени между бедните братя в България, но така и не става ясно колко е събраната сума и къде е отишла в крайна сметка.", "date": "2017.11.08", "title": "Със СРС записали двама подсъдими за радикален ислям: За нас е чест да помагаме на бойците в Сирия"}
{"url": "https://offnews.bg/politika/bsp-i-dps-vnasiat-vot-na-nedoverie-za-chng-668950.html", "text": "Вот на недоверие към правителството ще има след окончателното приемане на бюджет 2018, което ще стане в края на декември. Това се разбраха БСП и ДПС след консултации на техни представители в парламента. И двете политически сили имат решения на своите органи на най-високо ниво, че водената от това правителство политика е вредна и опасна за страната. Двете ПГ са упълномощени да ползват всички демократични средства, и парламентарни, за свалянето на правителството от власт, заяви зам.-председателят на ПГ на „БСП за България\" Жельо Бойчев след среща с представители на ДПС. Той обясни, че е изразено съгласие, че вот на недоверие заслужава всяка една сфера от дейността на това правителство, но един вот на недоверие за цялостна политика ще даде възможност на правителството, в следващите 6 месеца, да не бъде атакувано и да не бъде ползван този най-силен инструмент на опозицията. ПГ на „БСП за България“ предложи да бъде поискан вот на недоверие за несправянето в борбата с корупцията. Това може да бъде насочено и в сферата на националната сигурност, здравеопазването, демографската политика, обясни Бойчев. Той подчерта, че е останало допълнително да бъдат уточнени мотивите и конкретната тема. „Постигнахме съгласие относно това, че тази парламентарна инициатива трябва да се развие след окончателното приемане на бюджета“, каза още той.Бойчев обясни, че левицата е наясно, че гласовете, които има в зала, не стигат този вот да бъде успешен. „Ще търсим широка подкрепа и в парламента, и в българското общество, за да спечелим и да постигнем целта – свалянето на правителството на Борисов“, заключи Жельо Бойчев.ПГ на ДПС получи задача за демонтаж на това правителство, допълни зам.-шефът й Йордан Цонев. Другата седмица разговорите продължават, за да се избере окончателно темата за вота. ", "date": "2017.11.08", "title": "БСП и ДПС внасят вот на недоверие за ЧНГ"}
{"url": "https://offnews.bg/temida/deloto-za-ktb-tragva-na-13-dekemvri-v-spetcsada-668951.html", "text": "Делото за фалита на  (КТБ) ще бъде разгледано в открито заседание на Специализирания наказателен съд на 13 декември.Още в края на месец юли на случаен принцип делото КТБ беше разпределено на съдийката Виржиния Петрова.Освен банкерът Цветан Василев за КТБ подсъдими са още 17 души. Това са Александър Панталеев - изпълнителен директор на КТБ, Илиан Зафиров - изпълнителен директор на КТБ, Георги Христов - изпълнителен директор на КТБ, Георги Зяпков -ръководител на управление \"Кредитиране\" в КТБ, Елка Стойкова - главен експерт в дирекция \"Анализ и обработка на кредитни сделки\", Елена Инджева, Рангел Стойчев - член на Съвета на директорите на КТБ, Светлана Георгиева, Снежанка Велева-Стефанова  - бивш началник на вътрешния одит на КТБ, Маргарита Голева - одитор от \"Кей Пи Ем Джи\" (KPMG), Красимир Хаджидинев - външен одитор от \"Кей Пи Ем Джи\" (KPMG), Маргарита Петрова - главен касиер на банката, Мария Димова - главен счетоводител на КТБ, Борислава Тренева-Кючукова - заместник главен счетоводител, Цветан Гунев - подуправител на БНБ, Румен Симеонов - подуправител на БНБ и ръководител на управление \"Банков надзор\", Славияна Данаилова-Велева - ръководител на екипа в дирекция \"Надзорно наблюдение на кредитните институции\" в \"Банков надзор\" на БНБ.Василев е обвинен за ръководител на организирана престъпна група, за което са предвидени до 15 години затвор. Той е обвинен и в 49 други престъпления, които са извършени повече от веднъж. Става въпрос основно за длъжностни присвоявания в особено големи размери, които са особено тежък случай. Те са извършени в съучастие, а ролята на Василев е била като подбудител и помагач. По делото са разпитани над 400 свидетели. Изготвени са над 90 експертизи от 27 вещи лица. Обемът на събрания доказателствен материал, заедно с веществените доказателства и приложенията, надхвърля 1360 тома.Обвинителният акт, който във всичките му копия е над 210 000 страници, беше внесен от Специализираната прокуратура на 20 юли. ", "date": "2017.11.08", "title": "Делото за КТБ тръгва на 13 декември в спецсъда"}
{"url": "https://offnews.bg/sviat/papa-frantcisk-prizova-viarvashtite-da-ostaviat-telefonite-si-v-dzhoba-668961.html", "text": "Папа Франциск се обърна днес към вярващите и към свещениците с молба да оставят мобилните си телефони в джоба и вече да не снимат по време на литургия, която според него \"не е спектакъл\", предаде БТА.На седмичната си обща аудиенция пред хиляди вярващи на площад \"Св. Петър\" аржентинският понтифик спомена онзи момент от литургията, в който свещеникът възгласява: \"Да издигнем сърцата си нагоре\".\"Той не казва \"да издигнем телефоните си, за да снимаме\". Не, това е грозна работа\", добави Франциск.\"Това толкова ме натъжава, когато служа тук на площада или в базиликата и виждам тъй много вдигнати мобилни телефони. Не само черкуващи се, но и духовници, дори епископи. Но моля ви! Литургията не е спектакъл\", цитира думи на папата АФП.", "date": "2017.11.08", "title": "Папа Франциск призова вярващите да оставят телефоните си в джоба по време на литургия"}
{"url": "https://offnews.bg/sviat/delhi-se-zadushava-ot-smog-galeria-668944.html", "text": "Индийската столица Делхи се задушава вече втори ден под облаци гъста мъгла. Критичната ситуация наложи училищата да бъдат затворени за цяла седмица, предаде Франс прес, цитирана от БТА.Смогът е проникнал дори в новото подземно метро, чиито тунели са задимени.В 9 ч местно време (03:30 по Гринуич) таблата на датчиците, инсталирани в града, показваха опасни нива на фини прахови частици във въздуха - между 400 и 700 микрограма на кубичен метър. Световната здравна организация препоръчва да не се надхвърля среднодневният показател от 25.\"Когато пристигнах в Делхи през 1984 г., въздухът в града беше чист. Днес обаче, щом тръгнах на работа в четири часа сутринта, не виждах почти нищо пред себе си\", заявява пред АФП Дивананд Джоши, уличен продавач на чай.Два милиона делхийски малчугани останаха днес по домовете си, тъй като началните училища са затворени по нареждане на местните власти.Смогът е често явление през есента и зимата в Делхи, обявен през 2014 г. от СЗО за най-замърсения град в света. Студът и липсата на вятър притискат към земята вредните емисии от колите, заводите и централите, не им позволяват да се разсеят в атмосферата.Масов приток на пациенти в болниците, затворени предприятия, анулирани полети и промени в училищните разписания донесе днес смогът в Лахор, втория по големина град в Пакистан. Над страната виси облак от замърсяващи вещества, който ще се разпръсне чак след доста дни.Противно на съседна Индия властите не съобщават официални данни и мащабът на явлението остава неизвестен. Видимо са засегнати обаче ред провинции и градове, включително столицата Исламабад.", "date": "2017.11.08", "title": "Делхи се задушава от смог (галерия)"}
{"url": "https://offnews.bg/nashite-avtori/mirizmata-na-pesnite-668941.html", "text": "Aко ноември бе ден от седмицата, то със сигурност щеше да бъде разпети петък – време на мрак, на издъхнали спомени и на още неродени надежди. Лятото е далеч назад, зимата e далеч напред, и единственото, което имате е мъглата, есенната депресия и епистоларните откровения на „Топлофикация“ ЕАД. Това … и запушен нос. Не знам дали знаете, но по принцип носът ви умее да различава между 10 и 40 хиляди различни аромата. От момента на събуждане всеки един от тях ви напътства в усилието да откриете храна, да се разминете с опасност и да намерите партньор. Обонянието ви тропа на капака на хипокампуса - онази област в мозъка, която е динамото за генериране на спомени. В сравнение с останалите четири сетива единствено обонянието има пряка връзка с подсъзнателното ви, автентично „Аз“. Затова запушеният през ноември нос е катаклизъм с огромен психологически магнитуд - теменужките не ви говорят, кафето е безвкусно, а парфюмът ви ухае на дестилирана вода.Има само един дразнител, на който човешкото тяло реагира по-бързо и с по-голяма готовност, отколкото на мирис, и това е звукът. Затова в моменти на драматична олфакторна изолация, ръцете ви неслучайно посягат към слушалките. За късмет, списъкът с дъхави и миризливи песни е утешително дълъг. Той е даже някак притеснително разнообразен – има благовонни парчета, но има и такива, които са абсолютна смрад. Все пак - всичко по реда си.Първото нещо, от което със сигурност имате нужда, се побира в четири букви – кафе. Рано сутрин ароматът му се увива около вас като котешка опашка и колкото по-малко думи са изречени, толкова по-добре. Джаз композицията  се отнася с изключително уважение към нуждата ви да започнете деня, необезпокоявани от ничия суета. Малко по-късно вече сте готови да поемете изпълнението на The Cranberries, което е с леко метален привкус –  С напредването на деня и смяната на часовете можете да сменяте и жанровете – от класическото  на Manhattan Transfer до много авангардната за 18-ти век  на Й. С. Бах. В някоя пауза бихте могли да сръбнете мимоходом  заедно с Mike and the Mechanics, но привечер е време за блус. Вашият човек е Mississippi John Hurt - музикантът, който преживява един от най-красивите човешки залези. След като цял живот изкарва хляба си като фермер, през 1963 г., вече на 71-годишна възраст, той е открит за голямата сцена на кънтри и блус музиката и прави записи в библиотеката на американския Конгрес. Песента  е едно от коронните му изпълнения. В нея има една повтаряща се фраза - Lovin’ Spoonful, за която много хора твърдят, че е с твърде палав подтекст (меко казано). Едва ли днес някой би се сетил за нея, ако точно тя не бе харесана и взета по-късно като име от известната едноименна рок група.Както за всяко друго ароматно нещо, така и за кафето има цяла кофа песни. Няма списък, който би могъл да бъде изчерпателен. В случая, обаче, който пише текста, той поръчва музиката. Затова последната глътка е с Боб Дилън и неговата циганска балада . Песента е написана през лятото на 1975 г. на масата на един нощен бар в Гринидж Вилидж в Ню Йорк, когато Дилън е пред раздяла със съпругата си Сара Дилан, която е и майка на четири от децата му. Понякога дори най-силното кафе е твърде слабо.В живота, както и в математиката, има аксиоми, които не подлежат на доказване. Една от тях е, че няма мирис, който така прелъстително да се оплита с аромата на прясно сварено кафе, както уханието на току-що извадени от фурната курабийки. Облакът с дъх на ванилия, канела и карамел преследва въображението на не един музикант. Дълга редичка от известни групи принасят своята лепта на този олтар. Достатъчно е да споменем Smashing Pumpkins (), Neil Young () и Stone Temple Pilots (). В София Графа, все така наивен и объркан, въздиша за . Преди него Prince предупреждава за Армагедон в привидно милата песен за . Рапърът Krazie Bone, който е и два пъти носител на Грами, пее за . Макар и без такива големи награди, „почетно споменаване“ заслужава една подценявана холандска група с близо половинвековно музикално присъствие – Golden Earring. Достатъчно е да споменем, че в миналото те пеят на една сцена с Led Zeppelin, Jimi Hendrix, Procol Harum и Eric Clapton. През годините подгряват концертите на Santana, King Crimson и Rush, а техните собствени концерти са откривани от Kiss и Aerosmith. Песента им  е записана с онзи изключителен квадрофоничен звук, характерен най-вече за The Who.Кънтри и инди рокът също са представени жанрово с парчета като  на Charlene Marie и  на Jome. Гали ухото и нестандартното поп изпълнение на Suzanne Vega – . Ние, обаче, вече сме си дали сърцето на младия австрийски музикант и продуцент Dunkelbunt, който една сутрин заедно с оркестъра на Бобан и Марко Маркович импровизира в хола си страхотен електро-суинг с поредното .", "date": "2017.11.08", "title": "Миризмата на песните"}
{"url": "https://offnews.bg/futbol/razsmiaha-shef-na-armiata-s-vapros-za-kontrola-s-tcska-1948-668919.html", "text": "Административният директор на ЦСКА Милко Георгиев искрено се развесели от въпрос на колегите от Топспорт дали е възможна контрола с третодивизионния клуб, ползващ същата абревиатира и претендиращ за наследник на фалиралото дружество.Като място на провеждане се посочва стадион \"Българска армия\", за който аматьорите също претендират, а идеята е така да се преброят феновете.\"Не е в приоритетите на ЦСКА да организира контроли с аматьорски отбори. Също така не съм убеден, че от третодивизионния отбор, който по незнайно какви причини ползва абревиатурата ЦСКА, ще се съгласят да дойдат на \"Армията\", казва Георгиев.По думите му няма проблем парите за спечеления търг за емблемата на фалиралото дружество да бъдат платени още днес, но причините това да не е направено трябва да се търсят при синдик Дора Милева. Георгиев припомня, че има проблем с един от имотите и в момента се води дело.\"Нещата не зависят от няс. Пак се прехвърля проблема от болната на здравата глава. Чакаме да приключат всички административни процедури, за да платим и феновете и кредиторите да са спокойни\", казва още Георгиев.Относно това, ако ЦСКА спечели титлата през този сезон, тя под какъв номер ще бъде записана - 32-а, 5-а или 1-а, той е категоричен, че за него ще е 32-а.\"Както и за феновете. Останалите да броят както си искат\", завършва Георгиев.", "date": "2017.11.08", "title": "Разсмяха шеф на \"Армията\" с въпрос за контрола с ЦСКА 1948"}
{"url": "https://offnews.bg/obshtestvo/blokiraha-profila-na-atanas-chobanov-zaradi-komentar-za-volen-i-valer-668923.html", "text": "Профилът във Фейсбук на главния редактор на сайта \"Биволъ\" Атанас Чобанов е бил блокиран заради негов коментар, свързан с вицепремиера Валери Симеонов и коалиционния му партньор от \"Атака\" Волен Сидеров. За това алармираха в социалните мрежи негови приятели.Постът на Чобанов гласи:Администраторите на Фейсбук са изпратили съобщение на Чобанов, че са премахнали поста му, защото не отговаря на правилата за коментиране. Премахваме насочени срещу личности коментари, които са базирани на тяхната етническа, расова или национална принадлежност, религиозни убеждения, сексуална ориентация, пол или дееспособност, е посочено в съобщението до Чобанов. По-късно обаче е блокиран изцяло профилът на Атанас Чобанов в социалната мрежа. ", "date": "2017.11.08", "title": "Блокираха профила на Атанас Чобанов заради коментар за 'Волен и Валери'"}
{"url": "https://offnews.bg/politika/bsp-za-debilite-na-hristov-a-borisov-izvini-li-za-loshia-material-668945.html", "text": "БСП защити депутата си Иво Христов в декларация, която прочете зам.-председателят Валери Жаблянов. В текста се подчертава, че БСП е участвала в спасяването на българските евреи. Социалистите припомнят, че \"далеч по-груби квалификации – „лош материал“, „прости“ и подобни - по отношение на българите са правени от сегашния министър-председател, за които извинения не са поднасяни до този момент\". Текстът на декларацията:  В тежките години на Втората световна война, българският народ, неговите духовни водачи, смели и честни граждани, различни политически сили застанаха в защита на българските евреи. Със съвместните усилия на различни по своите идейни и политически убеждения, но демократично мислещи обществени слоеве, беше извършено дело, несравнимо по своя мащаб и краен резултат – спасяването на българските евреи.Тази историческа истина не може да бъде подменена, пренаписана или изкривена от заинтересовани политически среди и държави. Тя намери своето подобаващо място в отношенията между българския и еврейския народ и се превърна в ценност на нашето междудържавно общуване. Българската социалистическа партия е участвала в този исторически подвиг чрез свои представители, чрез работническите демонстрации в Коньовица и Ючбунар. Следователно - напълно несъстоятелно е, който и да било да поставя под съмнение нашата позиция, защото тя не е просто устно изразена, както позицията на редица съвременни партии, а за нея са загинали, като членове на БКП, РМС и БОНСС - Натан Зилберщайн, Леон Таджер, Емил Шекерджийски, Мати Рубенова, Моис Леви, Буко Леви, Вера Рубенова и стотици други български евреи. Ние изразяваме нашето дълбоко безпокойство и несъгласие с опитите политическата дискусия в днешното Народно събрание да бъде фокусирана непрекъснато върху периоди от историята, които разделят нашата нация. Очевидно това е търсено и целенасочено. Убедени сме, че нашата отговорност днес, като представители на българския народ, е да уважаваме историята и да не я използваме за нови противопоставяния.По отношение на изказването на народния представител от ПГ на „БСП за България“ – Иво Христов, той вече поднесе своите извинения за направената от него квалификация. Напомняме, че далеч по-груби квалификации – „лош материал“, „прости“ и подобни- по отношение на българите са правени от сегашния министър-председател, за които извинения не са поднасяни до този момент. Изразяваме нашето дълбоко убеждение, че народните представители, независимо от коя парламентарна група, имат обща конституционна и гражданска отговорност – да работят за по-доброто бъдеще на българските граждани и българската държава. ", "date": "2017.11.08", "title": "БСП за дебилите на Христов: А Борисов извини ли за 'лошия материал'?"}
{"url": "https://offnews.bg/zimni/depresia-machi-shvedska-alpijka-668924.html", "text": "Шведската алпийка Кайса Клинг ще си вземе почивка от стартовете за Световната купа заради състояние на депресия.Местната федерация по ски потвърди, че 28-годишната Клинг е решила временно да прекрати участието си в състезанията и това е най-доброто за нея към момента, защото чувства напрежение по време на пътуванията и спусканията по пистите.Шведката има най-добри резултати в скоростните дисциплини в Лейк Луиз (Канада) и Санкт Мориц (Швейцария).Очаква се Кайса Клинг все пак да участва на олимпийските игри в Пьончан през февруари 2018 година, след като се освободи от напрежението, което я е обзело. ", "date": "2017.11.08", "title": "Депресия мъчи шведска алпийка"}
{"url": "https://offnews.bg/futbol/svetat-na-futbola-se-pokloni-na-pirlo-668931.html", "text": "Решението на италинския полузащитник Андреа Пирло да прекрати кариерата си отприщи куп емоционални послания от страна на негови бивши съотборници в Милан, Ювентус и националния отбор.Тон даде стражът на \"бианконерите\" и \"скуадра адзура\" Джанлуиджи Буфон.\"Тези, които сме играли с Андреа, разбират значението на думата уникален. Той излъчваше класа, елегантност и човечност на терена\", написа Буфон.В кариерата си Андреа е защитавал цветовете на Бреша, Интер, Реджина, Милан, Ювентус и Ню Йорк Сити. Има 116 мача и за италианския национален отбор. Отличията и индивидуалните му призове са безброй, като неговият най-ценен е световната титла с Италия на Мондиал 2006. Последният му отбор беше Ню Йорк Сити в американската MLS.\"Последен мач в MLS. Тъй като времето ми в Ню Йорк Сити приключи, бих искал да кажа някои неща. Искам да благодаря на всички за вниманието и подкрепата, които получих в този невероятен град. Благодаря на феновете, на треньорския екип и на моите съотборници\", написа пък сами Андреа Пирло в Twitter.Бившият му съотборник в Милан Дженаро Гатузо пък стигна най-далеч във възхвалите си.\"Знаем се от 15-годишни. Като гледах него и го сравнявах със себе си съм се чудил аз въобще футболист ли съм или някакво дърво\", каза Гатузо, който в момента е треньор на дубъла на Милан.Не закъсняха и предложенията за работа към Пирло. Първи реагираха от Ювентус, откъдето му предложиха да стане посланик на клуба и част от отбора на легендите.", "date": "2017.11.08", "title": "Светът на футбола се поклони на Пирло"}
{"url": "https://offnews.bg/obshtestvo/antonio-taiani-gord-sam-che-pencho-slavejkov-e-prekaral-poslednite-s-668932.html", "text": "Горд съм, че Пенчо Славейков е прекарал последните си дни до езерото Комо. Това заяви председателят на Европейския парламент Антонио Таяни, който е родом от Италия. Той направи изказването си по време на честването на Деня на народните будители в Европарламента в Брюксел.Таяни ще пристигне у нас за специална лекция два месеца преди председателството. Тя ще се проведе на 21 ноември в СУ, каза евродепутатът Петър Курумбашев, който организира честването на българския празник в Брюксел.“На 1 ноември отбелязваме Деня на народните будители. Това е празник на хората на духа”, каза Курумбашев. “Таяни е истински приятел на България. Когато отидох да му подаря мартеница за 1 март, той вече се бе окичил с три”.“Искам да поздравя всички български будители - учители, писатели, журналисти и творци. Те развиха страната, с това, което правят, съхранили са българската идентичност в трудни исторически периоди. Горд съм, че един от вашите будители - Пенчо Славейков, е прекарал последните си дни в къща, близо до езерото Комо в Италия”, каза Таяни.Председателят на ЕП заяви увереността си, че българското председателство на Съвета на ЕС ще бъде успешно.На събитието присъства и еврокомисарят Мария Габриел.“Денят на народните будители за нас е специален, съчетавайки минало, настояще и бъдеще. Отдавайки заслужената почит на тях, давайки си сметка за тяхната заслуга, ще можем да разберем какво имаме и къде можем да бъдем”, каза тя.На сцена в Европарламента излязоха български певци и танцьори. Младата певица Диа изпя българския химн и представи български народни песни в осъвременен вариант. Фолклорна формация “Еремия” и ансамбъл “Шарени мъниста” показаха народни танци пред Таяни и гостите на събитието.", "date": "2017.11.08", "title": "Антонио Таяни: Горд съм, че Пенчо Славейков е прекарал последните си дни до езерото Комо"}
{"url": "https://offnews.bg/obshtestvo/sestrata-na-borisov-d-r-ivanova-izbirat-zdraven-ministar-na-printcipa-668928.html", "text": "При избора на здравен министър се действа на принципа „проба–грешка”, коментира пред bTV сестрата на премиера Бойко Борисов д-р Красимира Иванова, която завежда отделението по неонатология в столичната болница „Света София”.Вече стана ясно, че за поста коалиционните партньори са одобрили финансиста и зам. министър на финансите Кирил Ананиев. Очаква се името му ще бъде внесено в парламента за гласуване в петък. „Опитваха с лекари, с юристи, сега може би финансист. За нас тук това няма абсолютно никакво значение точно коя ще бъде определената личност. Един човек може да бъде изключено добър като професионалист и като мениджър, но важен е екипът, с който той ще работи, и волята, която ще има да има реформи”, заяви д-р Иванова.Тя подчерта, че с премиера не са обсъждали оставката на проф. Николай Петров от поста. „В тази насока ние не си говорим. Той си е премиер, има си своите виждания и позиции, аз съм един обикновен работещ лекар в общинска болница. Най-вероятно от различните позиции нещата се виждат по различен начин. Служебни проблеми ние не обсъждаме”, каза тя. В друго интервю миналата седмица д-р Иванова сподели, че е била пациентка на проф. Николай Петров и му е изключително благодарна.„Той е бил до мен в много тежък момент, оттогава продължавам да бъда негова пациентка. Имам огромното желание да го видя, където му е мястото - при неговите пациенти, защото той е спасил много човешки животи”, изтъкна тя.По думите й 5 месеца той и неговият екип са били доста амбицирани в много сектори на здравеопазването да се случат добри неща.Според нея в здравеопазването не са толкова важни парите.те. „Екипната работа и това как коректно тези пари ще бъдат разпределени по сектори и как ще се мотивират здравните работници е разковничето и реформата”, поясни тя.„В този случай изключително много държа на проф. Петров. Това е моя човешка и професионална позиция. За мен той беше изключително добър избор и добро попадение за правене на реформи в България. След като така се е решило и преценило, няма да го коментирам. Продължавам да уважавам безкрайно този човек и така ще бъде до края на живота ми”, подчерта тя.", "date": "2017.11.08", "title": "Сестрата на Борисов д-р Иванова: Избират здравен министър на принципа \"проба-грешка\""}
{"url": "https://offnews.bg/sviat/masoviat-ubietc-devin-keli-izbiagal-ot-psihiatria-668920.html", "text": "Извергът Девин Кели, който разстреля 26 души в баптистка църква в Тексас е избягал от психиатрична клиника през 2012 г., показва полицейски доклад.На служителите от полицията в Ел Пасо, които задържали Кели преди пет години, било казано, че той представлява заплаха за самия себе си и за другите.В доклада се посочва, че масовият убиец бил изпратен в клиника, след като отправил заплахи към командирите му във военновъздушните сили и опитал да открадне оръжие.От полицията обаче пропуснали да уведомят ФБР за причините за уволнението на Девин Кели. Така той минал проверката за чисто минало и купил автомата, с който изби молещите се.26-годишният Кели преди 5 години е съден за насилие над съпругата и детето си.", "date": "2017.11.08", "title": "Масовият убиец Девин Кели избягал от психиатрия"}
{"url": "https://offnews.bg/ikonomika/anna-kastreva-stava-menidzhar-korporativni-komunikatcii-na-kaufland-668930.html", "text": "Анна Кастрева застава начело на отдел „Корпоративни комуникации“ в Кауфланд България ЕООД енд Ко КД. Тя ще отговаря за изграждането и управлението на репутацията на компанията. Новосформираното звено ще обедини публичните комуникации, програмите за корпоративна социална отговорност и вътрешните комуникации на Kaufland България, съобщават от компанията. Анна Кастрева има 13-годишен опит в сферата на комуникациите. Преди да се присъедини към екипа на Kaufland България, е мениджър „Корпоративни комуникации и PR” в bTV Media Group. Работила е и в едни от най-добрите агенции в сферата на комуникациите у нас.Анна започва кариерата си като журналист във вестник \"Дневник\". Тя има бакалавърска степен по журналистика от Софийския университет \"Св. Климент Охридски\" и диплома по PR от The Chartered Institute of Public Relations, Великобритания.", "date": "2017.11.08", "title": "Анна Кастрева става мениджър \"Корпоративни комуникации\" на Kaufland"}
{"url": "https://offnews.bg/futbol/manchestar-siti-e-s-naj-skapiat-sastav-v-sveta-668935.html", "text": "Английският Манчестър Сити беше поставен на първо място в света по цена на състава, с който играе, в ново изследване на швейцарската футболна лаборатория CIES football observatory.Играчите на мениджъра Джосеп Гуардиола са оценени на 1,196 милиарда евро, като най-скъп е Кевин де Бройне със своите 144,5 милиона. На втората позиция е поставен друг английски тим - Тотнъм. Стойността на неговите футболисти е 1,173 милиарда евро, а нападателят Хари Кейн струва по изчисленията на швейцарците 186 милиона евро.Тройката допълва Барселона с 1,13 милиарда, а изненадващо уругвайският нападател Луис Суарес струва повече от мегазвездата Лионел Меси - 134 срещу 117,3 милиона евро.Европейският клубен шампион Реал Мадрид е поставен шести със стойност 903 милиона евро, като най-скъпият му футболист е Кристиано Роналдо, оценен на 96 милиона евро.От лабораторията са изготвили своеобразен топ 50 на клубовете в Европа по стойност на футболистите. Сред клубовете не попадат тимове от източната част на континента.", "date": "2017.11.08", "title": "Манчестър Сити е с най-скъпият състав в света"}
{"url": "https://offnews.bg/sviat/putin-gotov-za-sreshta-s-tramp-vav-vietnam-668921.html", "text": "Руският президент Владимир Путин е готов да се срещне с американския си колега Доналд Тръмп по време срещата на срещата на върха на Азиатско-тихоокеанското икономическо сътрудничество във Виетнам. Това съобщи външният министър на Русия Сергей Лавров, цитиран от РИА Новости. Лавров уточни, че службите на протокола са в контакт и когато графиците на лидерите бъдат окончателно изяснени, срещата ще бъде обявена. Първият дипломат на Москва каза още, че срещата му с държавния секретар на САЩ Рекс Тилърсън може да стане в рамките на същия форум в Дананг, която ще се проведе на 10-11 ноември. Лавров планира да обсъди с Тилърсън двустранните отношение, които \"изикват сериозен ремонт\", както и случващото се на Корейския полуостров, Сирия, Ирак, палестино-израелския конфликт и Украйна. ", "date": "2017.11.08", "title": "Путин готов за среща с Тръмп във Виетнам"}
{"url": "https://offnews.bg/politika/dsb-poiska-kornelia-da-izgoni-samozabravilia-se-ivo-hristov-gerb-sa-668929.html", "text": "\"Като председател на Демократи за силна България призовавам Корнелия Нинова публично да поиска оставката на своя самозабравил се депутат Иво Христов заради увреждане на българските национални интереси и тежка обида към българския народ!\"Това написа Атанас Атанасов във Фейсбук днес по повод .По-рано днес и бившият лидер на ДСБ Радан Кънев коментира, че изказването е \"чутовен, многопластов скандал и - наред с всичко останало - поредно доказателство, че червените не могат да бъдат алтернатива никога, никому и на никаква цена\".Той призова за оставката му с думите: \"Надявам се българските “социалисти” незабавно да изхвърлят г-н Христов от групата си в парламента и да поискат оставката му като депутат. Присъствието му в сградата е срам за паметта на Димитър Пешев и още десетки достойни българи.Надявам се, но знам, че няма да стане.Защото са комунисти и безродници, а не “български социалисти”.Скандалът се зароди, когато . В лавината от отричащи това коментари с включи и Иво Христов, който в опит да руската говорителка обиди българите.ГЕРБ също поискаха оставката на Христов чрез декларация от името на парламентарната група, прочетена от трибуната от депутата Тома Биков. В нея също се казва, че изказването на Христов е \"символ на безродие и презрение към българския народ\".Преди всичко това изказване е унизително за институцията на Народното събрание, се казва още в текста.", "date": "2017.11.08", "title": "ДСБ поиска Корнелия да изгони 'самозабравилия се' Иво Христов, ГЕРБ също иска оставката му"}
{"url": "https://offnews.bg/obshtestvo/sotcialnite-mrezhi-za-debilite-na-ivo-hristov-pozor-antibalgarin-os-668913.html", "text": "Изявлението на депутата от БСП професор Иво Христов, че 80 процента от българите са дебилни и подкрепата на тезата на Кремъл, че Червената армия е спасила българските евреи, предизвикаха лавина от коментари в социалните мрежи.Остра позиция изразиха основно хора, свързани с дясното в България.Ето някои от тях:Бившият лидер на ДСБ Радан Кънев:Председателят на Комисията за енергийно и водно регулиране Иван Иванов: Бившият икономически министър и кандидат за президент Трайчо Трайков:Активистът на \"Протестна мрежа\" Асен Генов:Членът на националното ръководство на ДСБ Грети Стефанова:", "date": "2017.11.08", "title": "Социалните мрежи за дебилите на Иво Христов: Позор! Антибългарин! Оставка!"}
{"url": "https://offnews.bg/112/poreden-bankomat-vzriven-v-sofia-otkradnaha-60-hil-lv-668926.html", "text": "Пореден банкомат е взривен в София рано тази сутрин. Сигналът за инцидента в столичния квартал Редута е подаден в 4.55 часа. Отново, както и при предишните подобни случаи в София, извършителите са използвали бутилки със сгъстен въздух или газ под налягане.По първоначални данни в устройството е имало около 60 000 лев, съобщава БНР. Банката извършва ревизия, за да се установи точният размер на откраднатата сума.Няма пострадали при инцидента хора. Полицията вече е на мястото.По информация на МВР живеещите в кооперация, в приземния етаж на която е бил инсталиран банкоматът, чули гръм, а пристигналите на място полицаи установили, че банкоматът на входа на хранителен хипермаркет е бил взривен.По неофицалана информация е използван сгъстен въздух. Откраднати са касетите с пари в банкомата. Поредицата от  в София започна още през август.На 25 август в столичния ж.к. \"Младост\" малко след 4.00 часа сутринта е взривен банкомат с отмъкнати от него между 50 000 и 80 000 лв. Извършителите не са открити. Три дни по-късно, в същия квартал и отново около 4.00 часа сутринта е взривен банкомат с бутилки със сгъстен въздух. Тогава около устройството бяха разпилени близо 10 хил. лв., а отмъкнатите пари бяха отново около 80 хил. лв. На 28 септември беше взривен банкомат в района на \"Окръжна болница\". Почеркът е същият -  използван е сгъстен въздух, а инцидентът е станал около 4.00 часа сутринта. На 5 октомври около 4.30 часа взрив събуди жителите на ж.к. \"Дружба\". Взривеният банкомат е бил на територията на хипермаркет. Тогава бяха откраднати близо 50 хил. лв. На 27 октомври бяха взривени други два банкомата. Единият инцидент стана около 3.00 часа сутринта в ж.к. „Левски“, а другият – около час по-късно в Банкя. И двата банкомата бяха в зоната за свободен достъп на клиенти пред банкови клонове. ", "date": "2017.11.08", "title": "Пореден банкомат взривен в София, откраднаха 60 хил. лв."}
{"url": "https://offnews.bg/politika/deputatat-ot-bsp-ivo-hristov-se-izvini-za-debilite-668933.html", "text": "Депутатът от БСП Иво Христов се извини за думите си, че \"80% от българите са дебилни и не могат да се подписват\" в кулоарите на парламента. Поднасям извиненията си на всички, които са засегнати от думите ми, заяви Христов. Той уточни, че извинението му е след \"спекулации\" за неговото изказване в Раднево, което той качи на видео на страницата си във фейсбук. По-рано днес ГЕРБ поиска оставката на Христов и призова БСП или да го изключи, или да му поиска оставката. От БСП ще направят политическа декларация в пленарната зала.", "date": "2017.11.08", "title": "Депутатът от БСП Иво Христов се извини за дебилите"}
{"url": "https://offnews.bg/politika/zhelio-bojchev-gerb-zalichiha-naukata-v-balgaria-668918.html", "text": "„Подготвихме алтернативен бюджет. Анализът, който направихме във всяка една сфера, ни накара да подходим доста радикално. Парите на хората се наливат в системи, от които няма да има никакъв резултат и всички ще бъдат недоволни. Трябва да се промени моделът на финансиране“. Това заяви зам.-председателят на ПГ на „БСП за България“ Жельо Бойчев в студиото на БНТ. Той даде пример с образованието и здравеопазването.Бойчев припомни, че правителствата на ГЕРБ, които са формирали бюджетите предишните години, не са считали образованието за приоритет.Според Бойчев от новия бюджет хората не могат да очакват нищо по-различно от това, което е до сега. Той посочи, че в здравеопазването през 2009 г. общите разходи са били 2,6 млрд. лв., а предложението за 2018 година е тези разходи да бъдат 4,7 млрд. лв.Той коментира и отношението на управляващите към науката в България.Според него това няма как да се случи, защото млади хора не искат да се занимават с таза дейност. ", "date": "2017.11.08", "title": "Жельо Бойчев: ГЕРБ заличиха науката в България"}
{"url": "https://offnews.bg/politika/parite-za-2018-g-vlizat-v-plenarna-zala-668914.html", "text": "Бюджет 2018 влиза в парламента, депутатите ще разгледат първо бюджетите на Здравната каса и Националния осигурителен институт.Заложените приходи на Здравната каса за 2018 г. са 3 милиарда и 860 милиона. За извънболнична помощ са предвидени 207 милиона лева, със 7 повече отколкото сега.Парите за лекарства са почти милиард. Ръст на пенсиите, на минималните осигурителни доходи, на майчинските, детските добавки и социалните помощи залага проектът за бюджет на Държавното обществено осигуряване.  В същото време се предлагат мерки, които ще затруднят достъпа до болнични и до обезщетения за безработица с цел намаляване на злоупотребите и източването на социалната система.От догодина ще отпадне 5-процентната отстъпка за гражданите, които подават данъчните си декларации за доходи по електронен път. Въпреки че се предвижда от догодина всички самоосигуряващи се да се отчитат пред НАП само онлайн, управляващите обмислят да отложат това за 2019 г., за да се организира кампания за раздаване на персонални кодове, съобщи бТВ. Парламентът ще разгледа и намаляването на сумата за плащане в брой от 10 хил. на 5000 лв.", "date": "2017.11.08", "title": "Парите за 2018 г. влизат в пленарна зала"}
{"url": "https://offnews.bg/tehnologii/saobshteniata-v-tuitar-stavat-dvojno-po-dalgi-do-280-simvola-668915.html", "text": "След успешен тест Туитър реши да удвои максималната дължина на съобщенията и да премине към 280 символа, съобщи американската компания. Новината е миниреволюция за социалната мрежа, предаде Франс прес.Удължаването на туитовете засяга само съобщенията с латински букви, напомня компанията, тъй като лимитът от 140 знака изглежда представлява проблем преди всичко за потребителите, които пишат на английски, испански, португалски или френски език, за разлика от тези, които пишат на японски, корейски или китайски, отбелязва АФП, цитирана от БТА.Един от първите възползвали се от удвояването на лимита на знаците в Туитър бе американският президент Доналд Тръмп, предаде ДПА.Преди да произнесе реч пред парламента на Южна Корея той написа \"Готвя се да произнеса важна реч в Националното събрание тук в Южна Корея, а после ще се отправя към Китай, където с вълнение очаквам срещата с президента Си, който току-що постигна своята голяма политическа победа\", написа Тръмп в Туитър, използвайки 216 символа.", "date": "2017.11.08", "title": "Съобщенията в Туитър стават двойно по-дълги - до 280 символа"}
{"url": "https://offnews.bg/politika/gerb-iska-55-godini-davnost-za-privatizatcionni-sdelki-668917.html", "text": "Българите трябва да научат истината за приватизацията, ключът за борбата с корупцията е там. Това заяви председателят на правната комисия в парламента Данаил Кирилов по бТВ. ГЕРБ поиска разследване на приватизацията и отпадане на давността по сделките. Кирилов уточни, че престъпленията, свързани с приватизацията, ще бъдат привързани към най-продължителната давност - 55 години. Не делим сделките на сключени през определено време и правителство, обясни той.По думите му към края на 90-та година е приватизирана около 97% от българската икономика, а прокуратурата е водила доста разследвания без резултат. До края на седмицата ще сме прецизирали всички текстове, обеща Данаил Кирилов.Това е работа, която трябва да свършим. Опитахме в края на мандата на миналото Народно събрание виждате, че стигнахме до предсрочни избори в резултат на това наше начинание. Очевидно това води до ескалация и групиране на олигархически кръгове, кръгове, които са се облагодетелствали от този процес, каза още шефът на правната комисия в НС.", "date": "2017.11.08", "title": "ГЕРБ иска 55 години давност за приватизационни сделки"}
{"url": "https://offnews.bg/obshtestvo/bez-voda-na-8-mesta-v-stolitcata-668886.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на спирателни кранове на ул. „Цар Симеон\", жк. „Илинден“, налага спиране на водоподаването от 10:00 до 18:00 часа на ул. „Цар Симеон“ от ул. „Хайдут Сидер“ до ул. „Вита“; ул. „Чавдарица“ от ул. „Цар Иван Александър“ до ул. „Цар Симеон“; ул. „Цар Симеон“ от ул.„Насте Стоянов“ до бул. „Константин Величков“ и карето между ул. „Качаник“, ул. „Цар Иван Александър“, ул. „Преображенско въстание“ и ул. „Цар Симеон“, бл. 324 и бл. 325.Заради подмяна на спирателен кран на ул. „Пчела\", жк. „Красно село“, се налага спиране на водоподаването от 10:00 до 18:00 часа на ул. „Пчела“ от №1 до №9.Пресвързване на довеждащ водопровод, захранващ резервоар „Мърчаево“, налага спиране водоподаването от 10:00 до 22:00 часа в района на Мърчаево.Реконструкция на уличен водопровод на ул. „Стефан Стамболов\" в кв. „Изгрев“ в Банкя налага спиране на водоподаването от 10:00 до 17:00 часа на ул. „Иванянско шосе“ от ул. „София“ до ул. „Стефан Стамболов“; ул. „Стефан Стамболов“ от ж.п. прелеза до Завод за минерална вода Банкя, местност „Бели брег“.Във връзка с реконструкция на уличен водопровод на ул. „Крум Стоянов\", жк. „Света троица“, се налага спиране на водоподаването от 9:00 до 21:00 часа на бл.361 , ул. „Крум Стоянов“ №3 -„Топливо“.Монтаж и подмяна на спирателни кранове на ул. „Циклама\", кв. „Казичене“, налага спиране на водоподаването от 9:30 до 18:30 часа на махала „Видните“, индустриална зона „Казичене – Запад“, ул. „Васил Левски“ №1.С понижено налягане ще бъдат с. Кривина, с. Казичене, с. Долни Богров.Изпълнение на строително-монтажни работи на ул. „Димитър Тошков\", с. Локорско, налага спиране на водоподаването от 9:30 до 20:00 часа на ул. „Димитър Тошков“ от ул. „Богдан Манолов“ до №42; ул. „Благой Гердин“ от ул. „Димитър Тошков“ до ул. „Евлоги Тодоров“ и ул. „Костадин Трайков“.Поради подмяна на сградно водопроводно отклонение на ул. „Реката“ в с. Чепинци се налага спиране на водоподаването от 10:00 до 14:00 часа на ул. „Детелина“, ул. „Искър“, ул. „Орфей“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2017.11.08", "title": "Без вода на 8 места в столицата"}
{"url": "https://offnews.bg/ikonomika/zabraniha-plashtaniata-v-broj-nad-5000-leva-668934.html", "text": "Прагът за ограничаване на плащанията в брой се намалява от 10 000 лв. на 5 000 лв. Това реши парламентът реши с приетите на първо четене промените в Закона за данък върху добавената стойност.Текстът е записан в преходните и заключителни разпоредби.Според вносителите предложеният праг е в съответствие с наложилата се практика в другите държави членки на ЕС, където прагът за плащанията в брой е в диапазон от 2 000 до 3 000 евро.В същото време редица специалисти са на мнение, че подобна мярка няма да извади укрити обороти, а че е в изгода основно на банките, които ще получат възможност да събират допълнителни такси.Според друг от новите текстове в ЗДДС данъчно задължените лица ще трябва да подадат заявление за регистрация в 7-дневен срок от датата, на която въз основа на обема и характера на извършваната дейност, могат да направят обосновано предположение, че ще достигнат облагаем оборот от 50 000 лв. или повече в рамките на текущия и следващия месец.Според вносителите от Министерски съвет това предложение цели да противодейства на лицата, които избягват регистрация по ЗДДС при извършване на облагаема дейност за определен период от годината. ", "date": "2017.11.08", "title": "Забраниха плащанията в брой над 5000 лева"}
{"url": "https://offnews.bg/na-tozi-den/mihail-i-emilia-praznuvat-imen-den-dnes-668808.html", "text": "Архангел Михаил, по народному свети Рангел и Душевадникът, е страшен, но почитан вожд на небесните сили и борец срещу тъмнината.Уважаван е заради справедливостта, с която отсъжда за всеки умиращ, дойде ли за душата му, а и за състраданието, което проявява към сиромаси и сираци, към животните. Много са народните сказания как св. Рангел взимал душата на умиращи, а после, покъртен от болката на близките им, я връщал. Но... близките вече не познавали човека, плашели се от вида му и тогава св. Рангел отвеждал душата при св. Петър, заедно да решат за Рая ли е, за Ада ли...За деня на предводителя на ангели, херувими и серафими се коли курбан овен или шиле, пече се специален обреден хляб – Рангелова пита, тогава се измолва и закрила от неговото войнство. Старите българи силно вярвали, че всеки още от раждането си има свой ангел хранител, който стои до дясното му рамо цял живот, за да го пази от зли сили, да му бъде съвест, да го напътства. Този ангел пази и душата 40 дни след смъртта на човека. Трапезата за празника се освещава, а именяците на много места се поздравяват с „къпане” във вода. И понеже празникът се почита от всички, за да е лека „умирачката”, когато дойде, в различни краища правят и общоселски курбани.Празник имат", "date": "2017.11.08", "title": "Михаил и Емилия празнуват имен ден днес"}
{"url": "https://offnews.bg/koloezdene/frum-se-pritceli-v-dubal-dzhiro-tur-668916.html", "text": "Британската звезда в колоезденето Кристофър Фрум е амбициран да повтори постижението на покойната италианска легенда Марко Пантани от 1998 година, като спечели в една година Джирото на Италия и Тур дьо Франс.Състезателят на Скай вече записа срещу името си успехи в две от трите най-престижни надпревари в шосейното колоездене, като триумфира във Франция, а след това и на Вуелтата на Испания.Фрум пропусна Джирото, което предшества Обиколката на Франция, но за догодина плановете му са други. Британецът не е печелил в Италия и един успех ще го превърне в легенда. Информацията е на британските медии и все още не е потвърдена официално от Фрум или Скай.Междувременно стана ясна една от движещите сили на словашкия колоездач Петер Саган. Трикратният световен шампион на шосе се вдъхновява от подкрепата на местната сексбомба Лучия Яворчекова, която не пропуска случай да му стиска палци. Иначе Саган е женен от края на 2015 година и заедно с партньорката си Катарина Смолкова живеят в Монако.", "date": "2017.11.08", "title": "Фрум се прицели в дубъл Джиро-Тур"}
{"url": "https://offnews.bg/obshtestvo/remont-na-patia-varna-burgas-do-sredata-na-dekemvri-668894.html", "text": "Движението по магистрала „Черно море“ ще е двупосочно, от днес до 15 декември в ремонт ще е платното за Бургас. Движението от Варна до кръстовището за кв. „Аспарухово“ на първокласния път I-9 Варна - Бургас ще се осъществява в платното за Варна, съобщи АПИ. Предвидено е подмяна на асфалтовата настилка, ремонт на бордюри, подобряване на отводняването на пътя, полагане на хоризонтална маркировка и нови пътни знаци. През 2018 г., със стартирането на строителния сезон, ще се ремонтира и платното за Варна. Изпълнител на ремонтните дейности е пътноподдържащото дружество в област Варна ДЗЗД „ПОНТ“, с което АПИ има 4-годишен договор по Закона за обществените поръчки. ", "date": "2017.11.08", "title": "Ремонт на пътя Варна-Бургас до средата на декември"}
{"url": "https://offnews.bg/politika/pravitelstvoto-ni-zasedava-s-ek-v-briuksel-668912.html", "text": "Правителството ни и Европейската комисия ще заседават заедно днес в Брюксел.Бойко Борисов и министрите от кабинета му ще запознаят еврокомисарите с подготовката на българското председателство на Съвета на ЕС, което започва от януари догодина. Те ще докладват дали са готови ефективно да координират политиките по време на председателството.Акценти са реформа на Дъблинския регламент за миграцията и оформянето на новата бюджетна рамка на Съюза след напускането на Великобритания. От българска страна е важно да се даде европейска перспектива на Западните Балкани и пътна карта за стъпките, които трябва да изпълнят за интеграция.На срещата ще бъдат обсъдени и приоритетите на председателството, както и важни теми от европейския дневен ред като цифровизацията, миграцията и общата европейска отбрана. Акценти са реформа на Дъблинския регламент за миграцията и оформянето на новата бюджетна рамка на Съюза след напускането на Великобритания. От българска страна е важно да се даде европейска перспектива на Западните Балкани и пътна карта за стъпките, които трябва да изпълнят за интеграция. Вицепремиерът Валери Симеонов е министър-председател за един ден, той замества Бойко Борисов. ", "date": "2017.11.08", "title": "Правителството ни заседава с ЕК в Брюксел"}
{"url": "https://offnews.bg/obshtestvo/valezhi-dnes-i-utre-v-tcialata-strana-668901.html", "text": "Валежи започват от днес, първо в западната част от страната, по-късно и в източните райони. Ще духа до умерен вятър.Максималните температури ще варират от 7 до 16 градуса. Над Черноморието ще е предимно облачно. През деня ще е почти без валежи, но вечерта и през нощта срещу четвъртък слабо ще превали. Ще духа умерен източен вятър. Максималните температури ще са 13-14 градуса, колкото тези на морската вода, сред която ще се вдигат вълни от 2-3 бала.Над планините също ще е предимно облачно. Около обяд ще завали дъжд, над 2000 м - сняг. Ще духа до силен, по високите и открити части временно бурен вятър. Максималната температура на височина 1200 метра ще е около 10 градуса, а на 2000 метра - около 4 градуса, според прогнозата на НИМХ. Ще вали и в четвъртък, облаците намаляват в петък. ", "date": "2017.11.08", "title": "Валежи днес и утре в цялата страна"}
{"url": "https://offnews.bg/obshtestvo/meditcinskiat-universitet-v-sofia-chestva-100-godini-prezidentat-rade-668910.html", "text": "Медицинският университет в София празнува днес 100 години от създаването си. В церемонията в НДК ще участва и президентът Румен Радев. Честването е от 17 часа в зала 1 на Националния дворец на културата. След официалната част за преподавателите, студентите и служителите ще има празничен концерт на Софийската опера. Най-старото училище за висше медицинско образование в България е създадено през 1917 г. като факултет на Софийския университет „Св. Климент Охридски“, а през 1950 г. се утвърждава като самостоятелна образователна институция.", "date": "2017.11.08", "title": "Медицинският университет в София чества 100 години, президентът Радев в НДК"}
{"url": "https://offnews.bg/obshtestvo/pochina-stelian-stojchev-naj-mladiat-deputat-vav-velikoto-narodno-sa-668911.html", "text": "На 51-годишна възраст почина Стелиян Стойчев, съавтор на Конституцията и най-младият депутат във Великото народно събрание (1990-1991).Той беше участник в протестите на Екогласност от октомври 1989, когато режимът на Тодор Живков все още съществуваше. Беше един от създателите и ключовите фигури на първата свободна младежка организация, възникнала след 45 години комунизъм – Независимото студентско дружество (НСД).През зимата и пролетта на 1990 г. участваше в преговорите на Кръглата маса – инициатива, която позволи въвеждането на многопартийна система, организирането на свободни избори и допускането на свободен печат.", "date": "2017.11.08", "title": "Почина Стелиян Стойчев - най-младият депутат във Великото народно събрание"}
