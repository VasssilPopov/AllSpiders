{"url": "https://offnews.bg/112/naragaha-mazh-posred-bial-den-v-tcentara-na-veliko-tarnovo-686510.html", "text": "Раниха с нож мъж в центъра на Велико Търново. Той е откаран в болница.Нападението е извършено на ул. \"Васил Левски\", а сигналът за него е подаден около 13:30 ч., каза говорителката на областната дирекция на МВР в града Марияна Христова.Районът е отцепен, извършват се огледи.По думите ѝ се знае кой е извършителят. Той се издирва.", "date": "2018.08.18", "title": "Наръгаха мъж посред бял ден в центъра на Велико Търново"}
{"url": "https://offnews.bg/offtopic/otkazvash-rakostiskane-otkazvat-ti-grazhdanstvo-686511.html", "text": "Швейцария отказа гражданство на мъж и жена - мюсюлмани, отказали да се ръкуват с хора от противоположния пол по време на интервюто.За отказа съобщиха властите, цитирани от Би Би Си.Решението от петък е подкрепено с още аргументи: двойката не можела да се интегрира и не уважавала равенството между половете.Двамата били интервюирани преди месец и интервюиращите установили, че им е трудно да отговарят, когато въпросите задава човек от противоположния пол.Преди няколко дни шведска мюсюлманка спечели компенсация, след като интервюто ѝ за работа било прекратено поради отказа ѝ да се ръкува.Швейцарските власти са категорични: амбицираните да получат гражданство трябва да са добре интегрирани в швейцарското общество и да демонстрират привързаността си към Швейцария, нейните институции и да показват уважение към правовия ред в страната.Те не съобщават подробности за двойката, на която са отказали гражданство. Местни медии твърдят, че двамата са от северноафриканска страна. Отказа получили в Лозана. Кметът на Лозана обясни пред AFP, че религиозната свобода е гарантирана от закона, но и религиозните практики. Отхвърлената двойка не е била питана за вярата им, твърдят властите и подчертават, че не са отказали гражданство на двамата заради религията им, а заради неуважение към принципа на равенство на половете.Това не е първият път, в който отказа от ръкостискане довежда до спорове в Швейцария.През 2016 г. училище реши да освободи две мюсюлмански момчета, които отказали да се ръкуват с учителки. В съседна Франция на алжирка бе отказано гражданство, след като отказала да се ръкува със служител по време на церемонията по даването на гражданството.", "date": "2018.08.18", "title": "Отказваш ръкостискане, отказват ти гражданство"}
{"url": "https://offnews.bg/tenis/dzhokovich-pohvali-grigor-i-napadna-organizatorite-ot-golemia-shlem-686512.html", "text": "Най-добрият сръбски тенисист Новак Джокович спечели втори мач в рамките на няколко часа в събота и стана полуфиналист на турнира от сериите Мастърс в Синсинати. Първо сърбинът детронира Григор Димитров в доиграването от петък, а два часа след това спечели с 2:1 сета и четвъртфинала си срещу канадеца Милош Раонич след 7:5, 4:6, 6:3.На пресконференцията след мача с Раонич Джокович даде воля на емоциите си. Той беше ядосан на организаторите заради това, че е бил принуден да играе два мача в толкова кратък период от време.На полуфиналите 10-ият в схемата сърбин ще срещне хърватина Марин Чилич, който спечели срещу Пабло Карено-Буста (Испания) със 7:6(7), 6:4.\"Много съм доволен от характера, който показах. Проявих и здрава психика и успях да наваксам сет пасив и в двата мача. Очевидно мачът срещу Димитров не започна добре за мен. Той игра страхотно в началото.Прекъсванията заради дъжда се отразяват лошо, защото си загрял и мускулите изстиват, докато чакаш\", коментира Джокович, който не пропусна да се изкаже и по адрес на международната тенис федерация ITF заради гласените промени в турнира за купа \"Дейвис\".\"Аз съм за промените. Тенисът не е изпълнил своя потенциал. Традицията и историята са важни, но трябва да гледаме в бъдещето\", подкрепи гласяната революция Ноле. Не така стоят нещата обаче с Големия шлем и въвеждането на времето за изпълнение на сервис.Явно Джокович има проблем с това, който си пролича и в мача с Григор Димитров.\"Правят се промени без дори да се консултират с нас. Нямаме голям избор, освен да се съобразим\", заключи сърбинът.", "date": "2018.08.18", "title": "Джокович похвали Григор и нападна организаторите от Големия шлем"}
{"url": "https://offnews.bg/sviat/putin-otide-na-svatba-na-avstrijska-ministarka-i-podari-na-mladozhentc-686516.html", "text": "Руският президент Владимир Путин отиде на сватбата на австрийската външна министърка Карин Кнайсъл и бизнесмена Волфганг Майлингер.Самолетът на държавния глава кацна в Грац, откъдето хеликоптер трябваше да го откара до имението \"Чепе\", където бе тържеството. В последния момент обаче Путин реши да пристигне с кола, което принуди властите да крият шосето, водещо към Гамлиц.Веднага след пристигането си на брачното тържество той поднесе букет цветя на булката и сърдечно я поздрави.На празненството пристигна и руски казашки хор. Именно изпълнението на казашкия ансамбъл ще бъде сватбеният подарък на руския президент за младоженците, пишат австрийски и германски медии.Гости на тържеството са и канцлерът на Австрия Себастиан Курц, вицеканцлерът Хайнц-Кристиан Щрахе, президентът на републиката Александър ван дер Белен, генералният секретар на базираната във Виена ОПЕК (Организация на страните износителки на петрол) Мухамед Баркиндо.Напускайки имението \"Чепе\", преди да седне в лимузината, Путин се разписа върху сватбения автомобил на младоженците и извика \"Горчиво!\"Той отпътува обратно за летището, откъдето тази вечер ще отлети за Берлин за преговори с германския канцлер Ангела Меркел. Те ще се състоят в нейната резиденция край столицата. Очаква се преди началото на срещата двамата да направят изявления за пресата, в които да съобщят основните теми на предстоящите разговори.", "date": "2018.08.18", "title": "Путин отиде на сватба на австрийска министърка и подари на младоженците песен на казашки хор"}
{"url": "https://offnews.bg/futbol/lokomotiv-specheli-bitkata-za-plovdiv-686524.html", "text": "Локомотив спечели битката за Пловдив, след като надигра с 1:0 Ботев в мач от петия кръг в Първа лига, който се игра пред 3500 зрители в \"Коматево\".Единственото попадение вкара резервата Димитър Илиев в 78-ата минута, а до края на срещата смърфовете пропуснаха още две чисти положения.Нападателят се разписа с глава в 78-ата минута, малко след влизането си в игра и донесе победата на своя тим в двубоя, който не бе особено атрактивен и положенията за гол на практика липсваха.Локомотив е на четвърто място с девет точки, а Ботев е на седма позиция с шест пункта. Локомотив пък вече има 39 победи в градското дерби, една повече от Ботев.\"Честитя на моите момчета. Имахме информация как Ботев ще играят и се подготвихме на тренировките. Вече сме три мача със суха мрежа и победа, много съм доволен. Искам от отбора да контролираме играта. Това може да стане и с дефанзивна тактика, така и с офанзивна. Ние много тренираме. Десния и левия бек отсъстваха в мача със Славия и затова допуснахме такъв резултат тогава, сега имаме поредни сухи мрежи. Опитваме се енергията, която има в съблекалнята, да функционира по положителен начин\", каза треньорът на Локо Бруно Акрапович.", "date": "2018.08.18", "title": "Локомотив спечели Битката за Пловдив"}
{"url": "https://offnews.bg/offtopic/16-medsestri-ot-edno-otdelenie-v-edna-bolnitca-zabremeniaha-pochti-edn-686521.html", "text": "Бременността явно е заразна в болницата в Меса, Аризона. Там 16 медицински сестри забременяха почти едновременно.Това е 10% от всички сестри в реанимацията, където пациентите вече забелязват високото ниво на бременност.Случаят е толкова необичаен, че сестрите дори дадоха пресконференция, на която се пошегуваха, че \"явно има нещо във водата\" или че може би всички са съставили план за продължителна почивка от Рождество, пише Би Би Си.Първото раждане в групата се очаква през септември, а последното - през януари.Рошел Шерман, чието раждане предстои след малко повече от месец, коментира: \"Не мисля, че си давахме сметка колко много от нас са бременни, докато не направихме група във Фейсбук\". Там стана някаква \"навалица\", диви се жената.Колежката ѝ Джолийн Гароу благодари на колегите им, които са поели работата на бременните жени, за да ги предпазят от инфекциозни заболявания и от стреса да се грижат за болни от рак пациенти.", "date": "2018.08.18", "title": "16 медсестри от едно отделение в една болница забременяха почти едновременно"}
{"url": "https://offnews.bg/futbol/iuventus-tragna-s-dramatichna-pobeda-v-debiuta-na-ronaldo-686522.html", "text": "Шампионът на Италия Ювентус тръгна с победа на старта на сезона в Серия А, който мина под знака на дебюта на Кристиано Роналдо. \"Бианконерите\" сломиха съпротивата на Киево във Верона с 3:2, след като изоставаше в резултата с 1:2.Попаденията за Юве реализираха Сами Кедира в 3-ата минута, Леонардо Бонучи в 75-ата и Бернардески в третата минута на добавеното време. Между тези попадения Степински реализира в 38-ата минута, а в 55-ата минута Мануеле Джакерини реализира дузпа, отсъдена пресилено за нарушение срещу него.Кристиано Роналдо игра на добро ниво, като отправи доста удари към вратата на Киево, но стражът Стефано Сорентино се намесваше добре. До драматичния успех в добавеното време можеше и да не се стига, но гол на Ювентус беше отменен след консултация със системата VAR.Стражът Сорентино изгуби съзнание след сблъсък с Роналдо, след което Киелини прати топката с глава в мрежата. Реферът обаче отсъди нарушение в атака и отмени гола. Още в първата атака след подновяването на играта Ювентус стигна до победен гол, дело на Бернадески.", "date": "2018.08.18", "title": "Ювентус тръгна с драматична победа в дебюта на Роналдо"}
{"url": "https://offnews.bg/sviat/india-prezhiviava-naj-strashnoto-si-navodnenie-ot-stoletie-686519.html", "text": "Индия преживява най-опустошителното наводнение от столетие.Жертвите на мусонните дъждове в южния щат Керала вече са 324 души, предаде Би Би Си.Провеждат се мащабни спасителни операции с войници, десетки лодки, 38 хиликоптера и 20 самолета. Евакуирани са хиляди. На места до бедстващите може да се стигне само по въздух. За да не се удавят, хората чакат спасителите си по покривите на наводнените си домове или качени на дървета.Министър-председателят Нарендра Моди също се включи в справянето с кризата. Обсъждат се мерките за следващите дни, когато се очаква влошаване на ситуацията. Прогнозата показва, че ще продължи да вали.От началото на юни, когато започна дъждовният сезон, в Индия загинаха близо 1000 души.Керала не е виждала такова наводнение от столетие. То е прокудило повече от 314 000 души от домовете им. Сега хората са настанени в спасителни центрове. И въпреки това много остават в плен. Данните за броя им се разминават - някои медии съобщават за стотици, други - за хиляди.Бременна жена е родила малко след като е била качена на хеликоптер, за да бъде отведена на сигурно място.Ток няма.Част от столицата е под вода. Няма пътища, няма железопътни линии.Не достига вода за пиене. Към щата бе изпратен специален влак с питейна вода.В един от градовете реката преля и заля къщите. От тях сега се виждат само покривите. Жителите бяха евакуирани, но някои решиха да се върнат и да спасят каквото могат. Стигнаха обаче домовете си с плуване.Не само наводненията причиняват смърт. Свлачище разруши жилище и уби деветима души.Проливните дъждове са нормални за Керала в мусонния сезон. Но сега щатът е ударен от 37% повече дъжд от обикновено, изчисли Индийския метеорологичен департамент. Еколозите обвиняват за бедствието и обезлесяването. Керала има 41 реки, които текат към Арабско море. 80 от язовирите му преливат.", "date": "2018.08.18", "title": "Индия преживява най-страшното си наводнение от столетие"}
{"url": "https://offnews.bg/sviat/lukashenko-obezglavi-pravitelstvoto-v-belarus-686520.html", "text": "Президентът на Беларус Александър Лукашенко извърши най-мащабните промени в правителството от 2014 г. насам, съобщиха агенциите БЕЛТА и ТАСС.Отстранени са премиерът Андрей Кобяков, вицепремиерите и министрите с икономически ресори.Новият министър-председател е 48-годишният Сергей Румас. От 2012 г. досега той оглавяваше Банката за развитие на Беларус. Първи заместник министър-председател ще е Александър Турчин, който ръководеше апарата на Министерския съвет. Вицепремиер ще е досегашният посланик в Москва Игор Петришенко. Страната ще има и още един заместник-премиер – Игор Ляшенко.Промените нямат нищо общо с предстоящите през 2020 г. избори за президент и парламент, заяви Лукашенко.Беларус може да бъде независима страна, само \"ако икономиката се развива, както трябва\", иначе \"никакви словоблудства няма да ни спасят\", коментира той. Преди дни Лукашенко заяви, че правителството работело неефективно и саботирало нарежданията му.", "date": "2018.08.18", "title": "Лукашенко обезглави правителството в Беларус"}
{"url": "https://offnews.bg/sviat/toj-polozhi-neumorni-usilia-za-osvobozhdavaneto-na-balgarskite-meditci-686523.html", "text": "Той положи неуморни усилия за освобождаването на българските медицински сестри... Много го обичах и много му се възхищавах. Сбогом, Кофи!С тези думи българският дипломат Стефан Тафров се прощава с починалия на 80-годишна възраст Нобелов лауреат и генерален секретар на ООН (1997-2018) Кофи Анан.\"Остава в историята като най-авторитетният генерален секретар наред със загиналия Даг Хамершолд. Моралният му престиж му позволяваше да бъде истински \"светски папа\" - силно влияние, но ограничени средтсва за постигане на благородните си цели. На родния му език \"Кофи\" значи човек, роден в петък и често се шегувах с него, че на български трябва да се казва Петко и това много го забавляваше. Много го обичах и много му се възхищавах. Сбогом, Кофи!\", пише още Тафров - съветник по външната политика на президента Жельо Желев, бивш първи зам.-министър на външните работи, посланик в Италия и Малта, във Великобритания и Франция.В процеса срещу петте българските медицински сестри и палестинския лекар Ашраф в Либия те са изправени пред тежки обвинения, включително в умишленото заразяване на няколкостотин деца в болница в Бенгази с вируса на СПИН. Те са арестувани през 1999 г., осъдени са на няколко инстанции, но с помощта на западни държави през 2007 г. е постигнато споразумение за екстрадирането им в България.Ролята на Кофи Анан за световния мир изтъкват днес десетки лидери, сред тях - и настоящият генерален секретар на ООН Антониу Гутериш, руският президент Владимир Путин, който го описа като забележителна личност. Бившият американски президент Барак Обама сподели, че Анан винаги се е стремил към по-добър свят.\"По много начини Кофи Анан беше Обединените нации. Той се изкачи до ръководител на организацията през новото хилядолетие с безценно достойнство и решителност\", пише в изявление Гутериш.\"Неговата топлота никога не трябва да бъде вземана за слабост. Анан показа, че един човек може да бъде много хуманен и силен лидер едновременно с това. Светът загуби един от гигантите си\", написа генералният секретар на НАТО Йенс Столтенберг.", "date": "2018.08.18", "title": "Той положи неуморни усилия за освобождаването на българските медицински сестри. Сбогом, Кофи!"}
{"url": "https://offnews.bg/turizam/kontcesionerat-na-plazha-v-slanchev-briag-ne-sme-kopali-v-diuni-686503.html", "text": "Компанията „Вени-М“ ЕООД, като концесионер на плаж Слънчев бряг - Централен, не е извършвала каквито и да е строителни или изкопни дейности на територията на дюните и въобще на пясъка. Това се казва в позиция дружеството, изпратена до медиите.Тя опровергава твърденията, че се прокарва осветление на ивицата.\"Заявяваме, че нито наши служители, подизпълнители или наематели са извършвали дейности на пясъка и дюните в района между хотел Бургас и станцията на Министерски съвет в курорта. Не искаме да прокарваме никакво осветление или пък имаме намерение по какъвто и да е начин да увреждаме защитените дюни. Като концесионер сме изпратили сигнали до районната прокуратура в Несебър, местното РПУ, РИОСВ-Бургас и до Министерството на туризма, с които настояваме органите да извършат пълна проверка по случая. Освен това кой и с каква цел разпространява тези неверни твърдения, които набеждават фирмата в извършване на престъпления\", пишат още те.РИОСВ-Бургас вече направи проверка на терена. Тя не установи наличие на техника в района на плажа, както и извършване на строителни или изкопни дейности - изтъкват от фирмата.„Вени-М“ уверяват, че за времето, през което са концесионер на плажа Слънчев бряг – Централен, \"не сме извършвали никакви нарушения, като стриктно се спазват законите и нормативните изисквания\". Те отново посочват, че с \"извършените действия и твърдения за плажа през последните дни се цели увреждането на доброто име на компанията\".", "date": "2018.08.18", "title": "Концесионерът на плажа в Слънчев бряг: Не сме копали в дюни"}
{"url": "https://offnews.bg/obshtestvo/puskat-bul-hristofor-kolumb-v-ponedelnik-remontat-po-balgaria-prikli-686505.html", "text": "Движението по бул. \"Христофор Колумб\" ще бъде възстановено изцяло в понеделник, съобщи днес зам.-кметът на София Евгени Крусев при проверка на място. Днес започна полагането на износващия пласт асфалт на булеварда. Работата ще продължи до късните часове, за да не се прекъсва технологичния процес, допълни той.Асфалтирането приключва днес, за утре остават довършителни дейности - полагане на маркировка и поставяне на вертикална сигнализация.Изграждат се нови пътни платна, улично осветление и тротоари. Гаранцията на обекта е 5 години.Във вторник започва ремонтът на \"Източна тангента\" в участъка от кръговото на ул. \"Продан Таракчиев\" до квартал \"Христо Ботев\". Движението ще бъде затворено изцяло, като ще се пропускат само автомобилите на хора с офиси в района.В момента се асфалтират пътните платна на бул. \"България\", текат ремонтните работи по бул. \"Пенчо Славейков\" и бул. \"Арсеналски\". Целта ни е основните ремонти да приключат за първия учебен ден, когато трафикът ще се увеличи, каза още Крусев.По бул. \"България\", между бул. \"Ив. Гешов\" и бул. \"Г. Делчев\", започна полагането на биндера - първият слой асфалт над металната мрежа, която се монтира върху основата за по-голяма устойчивост. Ремонтът на платното в посока кв. “Бояна” ще завърши до края на идната седмица, съобщи столичният кмет Йорданка Фандъкова.Вероятно това ще стане още в средата на другата седмица, по-рано от предвиденото, прогнозира Кусев.\"Очакваме в средата на другата седмица движението да бъде обърнато и да се пусне трафикът по готовото пътно платно, докато се затвори другото за ремонт. По график на 9 септември трябва да бъде готова абсолютно цялата отсечка и трафикът да бъде облекчен преди първия учебен ден\", каза той.Интензивно се работи и на ул. \"Граф Игнатиев\". В момента се изгражда релсовият път в зоната на кръстовището на ул. \"Граф Игнатиев\" с ул. \"Г. С. Раковски\". Очакваме в началото на септември кръстовището да бъде готово. В момента се редят плочки по площад \"Славейков\" и по площад \"Гарибалди\", каза Кусев.Работи се в градинката на църквата \"Свети Седмочисленици\", като изцяло обектът ще приключи в края на октомври.", "date": "2018.08.18", "title": "Пускат бул. Христофор Колумб в понеделник, ремонтът по България приключва по-рано"}
{"url": "https://offnews.bg/obshtestvo/zapochva-ukrepvaneto-na-patia-za-rilskia-manastir-686507.html", "text": "От понеделник започва обрушването на скатовете и замрежването на пътя за Рилския манастир, съобщи регионалният министър Николай Нанков, който днес мина по него на път за Светата обител. Нанков бе там за празника Успение на свети Иван Рилски.Първоначалното укрепване на пътя се очаква да приключи за срок от два месеца.По време на ремонтните дейности пътят ще се затваря частично за по няколко часа, в зависимост от трафика и натовареността на участъка. Движението ще се регулира от \"Пътна полиция\", като работата им ще бъде подпомогната от служители на Областното пътно управление - Кюстендил и от пътноподдържащата фирма.В момента движението в отсечка от 250 м по пътя до Рилския манастир се осъществява в една лента. Участъкът е сигнализиран с необходимите пътни знаци, скоростта е ограничена до 40 км/ч., като преминаването е безопасно.\"Нямаше как три месеца да работим поради, знаете, с природата трудно се борим, поради сериозните валежи и фактът, че при каквато и да е дейност в подобни климатични условия, от голямата влажност, бихме могли да направим още по-сериозна беля\", каза министърът, цитиран от БНР.В момента екип от геодезисти работи върху набелязването на мерки за дълготрайното решаване на въпроса в този участък от пътя, обясни министърът и добави, че за трайното укрепване на ската при 27-ми км вече е започнала подготовката на обществена поръчка за изработването на технически проект за извършване на укрепителни и обезопасителни работи в участъка.Целта е проучвателно-проектанските работи да изяснят инженерно-геоложките условия в района на срутищните процеси, причините за тяхното възникване и да бъдат предложени конкретни мероприятия за трайното укрепване, възстановяване и недопускане в бъдеще на срутване на скални маси върху пътното платно, стана ясно още от думите на Нанков.", "date": "2018.08.18", "title": "Започва укрепването на пътя за Рилския манастир"}
{"url": "https://offnews.bg/112/vzriviha-snariad-izroven-ot-dvora-na-plovdivsko-uchilishte-686514.html", "text": "Военни взривиха снаряд, намерени при изкопни работи в двора на пловдивско училище.Той е бил намерен извършване на изкопни работи в двора на училище „Софроний Врачански“ в ж.к. „Тракия“ в град Пловдив, бил силно корозирал и без видима маркировка, съобщи Министерството на отбраната.Снарядът бил взривен днес от военнослужещи от Сухопътни войски.Боеприпасите са от военното формирование 44 220 - Пловдив, унищожени са по заповед на зам.-командира на войските бригаден генерал Валери Цолов след подаден сигнал от МВР, се казва още в съобщението.Под ръководството на командира на модула капитан Стоян Атанасов боеприпасът е извлечен и транспортиран за унищожаване.", "date": "2018.08.18", "title": "Взривиха снаряд, изровен от двора на пловдивско училище"}
{"url": "https://offnews.bg/sviat/niama-da-smenim-kursa-si-pod-ikonomicheski-natisk-otvan-zakani-se-erd-686509.html", "text": "Турция няма да сменя курса си заради икономически натиск отвън. Това заяви президентът Реджеп Тайип Ердоган пред конгреса на оглавяваната от него Партия на справедливостта и развитието, предаде ТАСС.По-рано \"Мудис\" и \"Стандард енд Пуърс\" понижиха кредитния рейтинг на Турция, първата - до равнище Ba3, втората - до B3.\"Противниците на Турция използват против нас икономически натиск. Страната ни обаче не възнамерява да променя своя курс. Не са успели и няма да успеят да сломят Турция\", заяви той.Според него \"определени сили\" заплашват страната с икономически натиск и спад на курса на турската лира, но \"ние сме готови да противостоим\".На 10 август американският президент Доналд Тръмп одобри удвояване на митата за стомана и алуминий за Турция заради разногласия, свързани със задържането на американския пастор Андрю Брънсън. В отговор турският президент Реджеп Тайип Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ.\"Днес някои хора се опитват да ни сплашват чрез икономика, чрез лихвени проценти, валутен курс, инвестиции и инфлация. Ние им казваме: ние виждаме вашите игри и ви отправяме предизвикателство\", заяви Ердоган.В речта си той заяви отново готовност за провеждане на антитерористични операции в Сирия и Ирак:\"Ние сме решени да отстраним в Сирия и Ирак опасностите, които произтичат по адрес на нашата страна. Ние ще направим по протежение на нашите граници от Суруч до Джизре това, което направихме по-рано в Джараблус, Ал Баб и Африн\".На 12 август Ердоган изрази готовност да освободи нови зони от терористи в Сирия и да ги присъедини към териториите, на които Анкара проведе по-рано операциите \"Ефратски щит\" и \"Маслинова клонка\".", "date": "2018.08.18", "title": "Няма да сменим курса си под икономически натиск отвън, закани се Ердоган"}
{"url": "https://offnews.bg/istoria/razkrivat-grobnitcata-v-maltepe-dogodina-borisov-obeshta-palna-podkre-686515.html", "text": "До края на септември 2019 г. гробницата в могилата \"Малтепе\" трябва да бъде напълно разкрита, а държавата ще осигури финансирането за това и за консервирането ѝ, обеща премиерът Бойко Борисов при посещение на място днес.Предполага се, че в нея е погребан римски военен император, но тъй като все още не установена датировката на гробницата, втората предполагаема версия е, че това може да е гробница на тракийски владетел от 2 век.Уникалното е, че тракийската гробница е най-високата у нас и в Европа, а може би в света след египетските пирамиди. Имаме шанса този комплекс да е нещо уникално не само за Пловдив и за България, но и за света, коментира той.\"Това е най-високата гробница в света - 24 метра. Този вид гробница е нещо уникално за България. Затова нека да идват българите да я гледат и да се гордеят със своята история - каза премиерът. -Трима императори са били убити из тези региони и гробовете на двама от тях не се знаят къде са и затова има различни предположения. Но нека не говорим и не гадаем, а да помогнем максимално на археолозите.\"Премиерът разгледа разкопките и благодари на ръководителя на обекта и директор на Археологическия музей в Пловдив доц. Костадин Кисьов и екипа му. Борисов коментира, че обектът ще е \"един добър подарък и за града, и за Европа\" и припомни, че догодина Пловдив ще е Европейска столица на културата, затова ще е добре да бъде завършен дотогава.С Борисов бяха министърът на културата Боил Банов, зам.-министърът Амелия Гешева, областният управител на Пловдив Здравко Димитров и неговите заместници, кметът Иван Тотев и всичките районни кметове на Пловдив.", "date": "2018.08.18", "title": "Разкриват гробницата в Малтепе догодина, Борисов обеща пълна подкрепа за археолозите"}
{"url": "https://offnews.bg/turizam/angelkova-otkri-drastichni-narushenia-na-10-plazha-mozhe-da-ostanat-b-686506.html", "text": "Стопаните на около 10 морски плажа са застрашени от прекратяване на договорите им заради драстични нарушения, ако не изпълнят предписанията ни до края на този сезон. Това заяви министърът на туризма Николина Ангелкова при днешната си инспекция на морски плаж “Слънчев бряг-централен”.Тук сме наложили неустойка от 32 хил. лв. за наличие на бетонови площадки на самата ивица около 6 заведения – „Кораба”, „Фиеста”, „Морис” и др. Открихме също допълнителна търговска площ до заведението „Кораба” и сме дали предписание за отстраняването ѝ, коментира министърът.Тя поясни, че съвместно с ДНСК и РДНСК е установен пред хотел „Европа” и асфалтов паркинг на същия плаж, което е недопустимо.Сред нарушителите попадат още „Созопол-Буджака”, където липсват спасители, медицинско обслужване и има допълнителна търговска площ извън одобрената от министъра на туризма схема, „Равда-Академика”, „Равда ХТИ”, „Равда НДК”. На четири плажа от територията на община Бяла перманентно липсват спасители и има допълнителна търговска площ, стана ясно от думите ѝ.Министър Ангелкова припомни, че за плажа на Албена ведомството е наложило неустойка от 101 хил. лв. заради липса на спасители в началото на юни, но там се очаква да започне процедура за концесия, защото договорът изтича в края на годината. Въпреки това неустойката ще бъде наложена, категорична бе министърът.Проверката на РИОСВ засега не откри строеж върху дюни на „Слънчев бряг-централен”, но инспекциите продължават интензивно по план и по сигнали, уточни още тя. Предписанията, които ведомството е наложило, не освобождават стопаните на плажовете от плащане на неустойки, за които те са информирани с писма.", "date": "2018.08.18", "title": "Ангелкова откри драстични нарушения на 10 плажа, може да останат без концесионери"}
{"url": "https://offnews.bg/obshtestvo/otkrivat-pametnik-na-balgarskite-podvodnichari-686456.html", "text": "С военен ритуал ще бъде открит Паметник на българските подводничари. Той се намира в Пункт за базиране \"Варна\", съобщиха от Военноморските сили.Паметникът е изграден по идея на Съюза на подводничарите и с подкрепата на командването на Военноморските сили.Тържественото откриване ще се проведе в 11.00 часа днес и ще бъде в честванията по повод 64-та годишнина от създаването на Осми отделен дивизион подводни лодки и възстановяването на подводното плаване в България, уточняват от ВМС.", "date": "2018.08.18", "title": "Откриват паметник на българските подводничари"}
{"url": "https://offnews.bg/obshtestvo/afgantci-i-irakchani-biagat-ot-balgaria-sirijtcite-ostavat-686371.html", "text": "Жители на Афганистан и Ирак са най-често задържани у нас при опити да напуснат нелегално страната. Това показва месечната миграционна статистика на МВР. Сред задържаните от началото на годината на изход на държавната граница преобладават гражданите на Ирак – 34,3% и Афганистан – 21,6%. На входа на българската граница преобладават задържаните от Сирия и Ирак - съответно 31,7% и 18,8%.Като цяло статистиката показва ръст на задържаните при напускане на страната чужденци. През юли задържани на влизане в страната са били 40 души, а на изход - 68. Сравнението на данните показва, че има скок на задържаните нелегално пребиваващите в страната, които искат да я напуснат. За юни месец този брой е бил с 48 души по-малко или задържаните са били едва 20. Като цяло увеличението е 4.4 пъти спрямо предходния месец юни.169 лица са установени в незаконен престой във вътрешността на страната. Това е увеличение около 3.6 пъти спрямо юни, като при задържаните преобладават афганистанците - 44.4%. През периода януари-юли 2018 г. в незаконен престой във вътрешността на страната са установени 538 лица, което е с 50.6% по-малко спрямо същия период на 2017 г. (1088 лица).Общият брой на задържаните на вход, изход и във вътрешността на станата нелегални имигранти през юни месец е 277, докато тази цифра през юни е по-малка - 108. Това означава, че увеличението в броя на задържаните лица е 157% повече спрямо предходния месец и това се дължи най-вече в увеличения брой на напускащите страната и на заловените във вътрешността ѝ.През периода януари-юли 2018 г. са задържани общо 995 граждани на трети страни. От тях на вход на държавната граница – 303, на изход без регистрация – 154 и установени в незаконен престой във вътрешността на страната – 538 лица. Спрямо общия брой на задържаните през същия период на 2017 г. (1822) се отчита намаление с 45,4%.От всички задържани лица на вход, изход на държавната граница и установени в незаконен престой във вътрешността на страната през юли 2018 г. преобладават гражданите на Ирак – 114 и Афганистан – 111 лица.През периода януари-юли 2018 г. на вход и изход са задържани 548 граждани на трети страни, от които най-много лица са задържани на българо-турска граница – 169.На вход на държавната граница от задържаните 40 граждани на трети страни 23 са хванати на т. нар. \"зелена граница\". 12 са били на българо-турската, 3 на българо-сръбската, 3 на българо-македонската и 5 на българо-гръцка, както и 17 на ГКПП - 14 на българо-турска, 1 на българо-сръбска и 2 на българо-гръцка граница.Наблюдава се 2,4% намаление спрямо предходния месец, когато на вход са били задържани 41 лица - 32 от тях на зелена граница и 9 на ГКПП.През периода януари-юли 2018 г. на вход са задържани 303 граждани на трети страни, от които 175 на зелена граница и 128 на ГКПП. Наблюдава се 39.9% намаление в сравнение със същия период на 2017 г., когато задържаните са били 504 лица.Към края на юли настанените в центрове за чужденци на Държавната агенция за бежанците са 579, като процентът на запълване е 11.2%. Най-голям е броят на сирийците и иракчаните - съответно 32.1 и 34.2 процента. В центрове на МВР са настанени 285 души, което представлява 40.7 запълнен капацитет.Сред принудително върнатите граждани на трети страни преобладават лицата от Ирак – 36,5% и Сирия – 10%.", "date": "2018.08.18", "title": "Афганци и иракчани бягат от България, сирийците остават"}
{"url": "https://offnews.bg/interviu/bumat-na-it-i-na-izkustvenia-intelekt-e-povratna-tochka-kakto-za-regul-686494.html", "text": "По какво се отличава лоялното бизнес разузнаване от нелоялното бизнес разузнаване?Когато говорим за бизнес разузнаване, неминуемо някои хора ще мислят, че става въпрос за наблюдение, други - за шпионаж (промишлен, индустриален, корпоративен), трети - за разузнаване. Всъщност бизнес разузнаването не е нито едно от тях.Важно е да поставим ясно разграничение между бизнес разузнаване и шпионаж. При бизнес разузнаването се използват широк набор от техники, методи, приложения, технологии за събиране, обработка и преструктуриране на данни от различни източници. Това позволява последващ анализ с цел разработването и вземането на ефективни управленски решения, идентифицирането на нови бизнес възможности, базирани на придобитите нови знания, предоставящи на организацията конкурентно предимство, включително стабилност в дългосрочен план. За разлика от корпоративния шпионаж, бизнес разузнаването се извършва изцяло в рамките на закона, спазвайки действащите регламенти и етични норми.За да е успешна подобна функция в една компания, бизнес разузнаването трябва да бъде част и основа за вземане на решения от страна на мениджмънта при планирането и разработването на продукти и услуги, навлизането на нови пазари. Ключово е това да е заложено като системна и целенасочена практика.На българския пазар все повече фирми и други организации започват да разбират стойността на информацията и бизнес разузнаването, което е естествен процес при засилване на конкуренцията в съответната сфера. Важно е да се говори за приложението на бизнес разузнаването в управлението на компаниите, за придобиване на знания за начините на защита на данни и информация от стратегическо значение. Нужен е и фокус върху методите за събиране и оценяване на достоверността на данните и информацията в интернет, за поведението на компаниите в дигиталното пространство, за комуникационните политики, за това как да разбират и разчитат новините в медиите, поставяйки ги в контекст.Бизнес разузнаването на практика е приложимо за всеки тип бизнес, както за големи международни корпорации, така и за малки и средни фирми. То предоставя знания как да се събира, управлява и анализира пазарна информация с цел вземане на стратегически решения за развитието на бизнеса.В кои аспекти е концентриран медийният мониторинг на A Data Pro, по какво се различава от другите, предлагани на българския пазар?Както ние, хората от бизнеса, така и държавната администрация и политическите лидери трябва все по-малко да говорят за мониторинг и все повече за пълния цикъл на работа с данни и информация, чийто краен резултат е информационен продукт или продукт на бизнес разузнаването, върху който могат да се градят стратегии и планове за действие. Мониторингът е само стъпка в процеса на разчитане на информацията и тенденциите, анализа и прогнозирането на промените във възприятията, отношението и поведението на потребителите или, погледнато в политически план, на избирателите.В инвестираме в разработването на техники и технологии от извличането на данни и информация от разнообразни източници (т.нар. мониторинг), през използване на изкуствен интелект за обработка на естествени езици, класифициращ и анализиращ текстове, до измерване на медийното присъствие, репутация, нагласи и поведение. Този процес води в крайна сметка до анализ и прогнозиране на тенденции и промени в поведението.Под нашия бранд  успешно съчетаваме технологиите с уникалността на човешкия поглед, експертиза и способност за изграждане на връзки в контекст. Това позволява много по-задълбочено разбиране на човешкото поведение, взаимодействия, връзки и процеси при вземане на решения. Резултатът е услуги с добавена стойност за организации от всякакъв тип.Технологиите ни позволяват да обхванем широк спектър от източници на данни и информация. Това включва, както техния тип, като медии, социални медии, корпоративни уеб сайтове, държавни и регулаторни сайтове, така и географски, осъществявайки глобален мониторинг на съдържанието на множество езици.Стъпвайки на технологиите и достъпа до големи масиви от структурирана информация, медийните и бизнес анализатори на A Data Pro създават гъвкави продукти и услуги с добавена стойност, съобразени със специфичните нужди на всеки клиент.Какво представлява Identrics? Какъв е методът Ви за извличане на контекст за бизнес разузнаване. Как работи?Identrics e лабораторията на A Data Pro за изследователска и развойна дейност. Една от целите ни е да интегрираме човешкото знание и разбиране с иновативни технологии, изграждайки технологичен модел, който съчетава качеството на човешките преценки с ефективността на технологиите за машинно обучение.На база разработен от Identrics модел правим глобален мониторинг на съдържанието на традиционни медии, сайтове на компании, органи на съдебната власт, фондови и стокови борси и държавни регулатори, индексирането на това съдържание и впоследствие неговото филтриране. След филтриране на съдържанието обучаваме машини да извършват определено осмисляне на събраната и филтрирана информация. Задачите, които решаваме чрез обучени машини, са от определяне на сантимент, тоест отношението към дадени хора, компании или събития, например, изразени в даден текст, до разпознаване и класификация на именувани обекти - като хора и компании - в даден текст.Много от проектите ни включват трансформация на данни от един формат в друг или с извличане на факти и знания от неструктурирани текстове, написани на естествен език, като новини или прессъобщения. Сред най-нестандартните ни задачи са тези, при които се развиват технологии за осмисляне на информация и данни чрез обучени машини.Как интернет потребител, активен в социалните мрежи, може да се защити от нелоялни практики като тези на Cambridge Analytica?След казуса с Cambridge Analytica се изписа и изговори много за това как да се защитаваме от подобни лоши практики. С бърз преглед в интернет всеки един от нас би могъл да си направи списък с действия, които би могъл да предприеме, за да защити личните си данни.Смятам обаче, че последствията от този казус могат да се разглеждат от няколко перспективи и би могло да се направи много по-задълбочен начин. Включително и да се представи на обществеността по по-разбираем начин, който да позволи на всеки един от нас да заеме активна позиция или предприеме конкретни действия.Ние, потребителите на социални медии, като че ли в по-голямата си част отново оставихме въпроса за защитата на личните ни данни в ръцете на компаниите и регулаторите. Всъщност това е и наша отговорност и ние като потребители сме пряко заинтересована страна в този процес.Твърде малко говорим и правим за медийната грамотност и дигиталните ни умения. Разбира се, не липсват и добри инициативи както на ниво гражданско общество, така и в корпоративния сектор. Въвеждането от страна на Министерство на образованието на обучение по електронното управление и медийната грамотност в часовете по гражданско образование също е една много добра стъпка напред. На всички нас са ни необходими знанията и уменията да работим с информация и да сме в позиция да преценяваме нейната достоверност или възможност за манипулации както с нашите лични данни, така и с нашия начин на мислене.Много преди да избухне скандалът с Cambridge Analytica компании, организации и политически сили са използвали практики като поведенческото микротаргетиране, разработването на алгоритми за анализ на поведението на потребителите, привързаност към брандове, услуги, продукти или политическите ни предпочитания като избиратели, базирани на данни и информация, извлечени от нашето поведение в социалните медии. Преди Cambridge Analytica ние като потребители бяхме много по-малко заинтересовани кой и как чете и използва съдържанието, което самите ние произвеждаме, личните ни данни, емоции и взаимоотношения, които разкриваме през социалните мрежи.В този смисъл защитата на личните ни данни, която се налага от регулаторите както в Европа, така и в САЩ, е само част от пъзела. Възможността да се изграждат личностни профили от страна на компании, партии и други заинтересовани страни отдавна не се базира само на лични данни – профилът на личността, предпочитанията и поведението на двама потребители на една и съща възраст с еднакво образование, работа и социо-икономически произход, могат да се окажат диаметрално противоположни въпреки всички общи параметри.Cambridge Analytica са използвали софтуер, подобен на такъв, предлаган като стандартен продукт от големите технологични компании години наред. Разликата е, че той е бил използван по неетичен начин, и отново са прилагани съществуващи военни методи за психологическо въздействие.Частично автономни и интелигентни системи са били ползвани във военните технологии най-малко от Втората световна война насам. Бурното развитие в последните години на технологиите, включително машинното обучение и изкуствения интелект (AI), представлява повратна точка в развитието на обществото, не просто на технологиите. В перспектива тяхното разширено използване и достъпност от обикновените хора ще става все по-голямо и това ще постави нови предизвикателства както пред регулаторите и обществото като цяло, така и пред нас като личности и поведението ни в обществото.", "date": "2018.08.18", "title": "Бумът на IT и на изкуствения интелект е повратна точка както за регулаторите, така и за обществото"}
{"url": "https://offnews.bg/ikonomika/balgarskite-upraviteli-na-kiparskata-olimpik-686495.html", "text": "\"Едноличен собственик на застрахователната компания е испанецът Диего Гонзалес Алонсо. Той по никакъв друг начин не е свързан с България и с нашия регион.\"Думите са на зам.-председателя на КФН Ралица Агайн, която вчера се опита да потуши напрежението около фалиралата кипърска застрахователна компания, завлякла стотици хиляди български шофьори със застраховка \"Гражданска отговорност\" там. Но не успя - в полунощ всички застраховки на компанията станаха невалидни, а гневни шофьори излязоха на протест пред Народното събрание.Да, фирмата е регистрирана в Кипър, собственикът е цитиран. Но дали нещата приключват дотук? Дали няма връзка с България? Има, поне според документите, налични в още съвземащия се от дошлия незнайно откъде срив на Търговски регистър. И хората не са случайни.Акционерното дружество е регистрирано на 2 юни 2009 г. в Кипър и е представлявано от двама души: Зениос Деметриу и Андреас Т. Софоклеус. През следващите 9 години в компанията влизат и излизат представители - все чужденци. Последната промяна е вписана само един ден, след като КФН забранява на \"Застрахователна компания Олимпик - клон България\" да се разпорежда с активите си в България, да сключва нови застрахователни или презастрахователни договори по всички класове застраховки, да удължава срока на сключените договори и да разширява покритието по тях за срок от 6 месеца.Това решение на КФН е от 10 май 2018 г., според Търговския регистър. Пак според него на 11 май 2018 г. представителите на компанията са сменени и вече са Хорхе Гонсалес Гарсия и Диего Гонсалес Алонсо.И докато дотук навява мисълта, че сме просто жертви, все пак е добре да погледнем и имената на управителите, които от началото до края са все българи.Първият е Жельо Стойчев Христозов. Регистърът на \"Биволъ\" го свързва с: \"Европейска брокерска къща\" ООД и Здравноосигурителен фонд \"ДаллБогг: Живот и Здраве\" ЕАД.На 24 ноември 2011 г. на мястото на Христозов идва Крум Димитров Крумов. Регистърът на \"Биволъ\" показва връзките му с: \"Би Кей Интернешънъл\" ЕООД, здравноосигурително дружество \"Планета\" АД и застрахователно дружество \"БУЛ ИНС\" АДНа мястото на Крумов на 6 март 2012 г. идва Венелин Георгиев Манев. Фирмите, свързани с името му са: - взаимозастрахователна кооперация \"ДОБРУДЖА-М-ЖИВОТ К\";- \"ВЕМА - КОНСУЛТ\" ЕООД;- здравноосигурително дружество \"ПЛАНЕТА\" АД;- многопрофилна болница за активно лечение \"ТРАКИЯ\" АД;- \"Фокус пропърти\" АД;- застрахователно дружество \"Добруджа\" АДВ \"Планета\" освен имената на Крумов и Манев са и на: Пламен Любомиров Ценков, Румън Гълъбинов Гълъбинов, Илия Петков Данов, Николай Михайлов Полинчев, Стефан Христов Софиянски, Дилян Никифоров Петров, Лазар Георгиев Георгиев, \"КЛЕНМЕЙ ЕНТЪРПРАЙСИЗ ЛИМИТИД\", Стефан Христов Стругаров, Константин Николаев Алексиев, Иван Стефанов Цандев, ЗК \"Олимпик\", Светла Ангелова Христова, взаимозастрахователна кооперация \"Добруджа-М-живот\".След Манев начело на т. нар. български клон на кипърското дружество застава Ивайло Василев Пеев. Той оглавява компанията на 12 септември 2006 г. Фирмите, които излизат срещу името му, са:-  ИД ИНЖЕНЕРИНГ 2007 ООД;- МОБИ ТЕЛ ООД;-  ПРО ИНШУРЪНС ЕООД;Последният управител преди фалита е Пелагеа Теодосиева Евтимова, заменя Пеев през септември 2017 година. Нейното име се свързва и с \"Фокус пропърти\" АД от регистрите.", "date": "2018.08.18", "title": "Българските управители на кипърската Олимпик"}
{"url": "https://offnews.bg/kuhnia/otkade-idva-sladoledat-na-evropa-686340.html", "text": "Не, противно на очакванията отговорът на въпроса \"Откъде идва сладоледът на Европа?\" не е \"Италия\". Или поне не съвсем.Основният му производител през 2017 г. за Европейския съюз е Германия с нейните 517 милиона литра, показват данните на Европейската статистическа служба Евростат. Техните точно 517,491,328 литра са равни на 16.5% от общото производство за миналата година.Италия е втора с 511 милиона литра или 16.3%, а Топ 3 допълва Франция с 466 млн. литра (14.8%).Испания и Великобритания са №4 и №5 съответно с 319,989,000 и 288,292,487 литра сладолед.България не е сред големите производители в Европейския съюз, но с нашите 25,992,179 литра се нареждаме пред Дания, Латвия, Австрия, Люксембург, Малта, Кипър.", "date": "2018.08.18", "title": "Откъде идва сладоледът на Европа"}
{"url": "https://offnews.bg/sviat/den-sled-zaplahata-ot-tramp-sriv-v-kreditnia-rejting-na-turtcia-muud-686497.html", "text": "Агенциите \"Мудис\" и \"Стандард енд Пуърс\" понижиха кредитния рейтинг на Турция, първата - до равнище Ba3, втората - до B3.\"Основният двигател за днешното понижение е продължаващото отслабване на публичните институции в Турция и свързаното (с това) намаляване на предсказуемостта в правенето на турската политика\", посочва \"Муудис\", цитирана от ДПА и БТА.\"Мудис\" изтъква безпокойство за независимостта на турската централна банка - която не повиши лихвените проценти - и липса на прозрачност, що се отнася до плановете на Анкара за справяне с неотдавнашните финансови трусове.Условията \"вероятно ще подхранят още повече инфлацията\" и има увеличаващ се риск за платежния баланс.\"Стандард енд Пуърс\" предрече, че отслабването на лирата ще доведе до свиване на икономиката догодина.\"Значителното отслабване на лирата има отрицателни фискални измерения и в същото време подлага на напрежение корпоративните баланси и поставя под още по-голям натиск местните банки\", посочва рейтинговата агенция.\"Прогнозираме рецесия догодина. През следващите четири месеца инфлацията ще достигне пик от 22 процента, след което до средата на 2019 г. ще спадне до под 20 процента\", заявява тя.Рейтинговата агенция добавя, че разглежда политиката за реакция на турското правителство като \"ограничена\".Решенията на рейтинговите агенции идват ден след .Поводът за коментара бе отказа на турски съд да освободи американския пастор Андрю Брънсън, който бе задържан в страната през октомври 2016 г.На фона на лошите новини днес турската управляваща \"Партия на справедливостта и развитието“ (ПСР) провежда 6-ия си редовен конгрес в Анкара, пише електронното издание на вестник Yeni Safak.Партията ще промени вътрешните си правила в съответствие с новата президентска система в Турция. Според тях членовете на президентския кабинет ще влязат в състава на Централния борд за изпълнение и решения (ЦБИР), който ще има правомощия да разформирова местни организации на партията.На конгреса са поканени 52 държавни глави, високопоставени представители на чуждестранни дипломатически мисии.ПСР провежда редовен конгрес на всеки 3 г. Последният беше през септември 2015 г. През май 2017 г. имаше извънреден, след одобрението на редица конституционни промени. Тогава президентът Реджеп Таийп Ердоган бе преизбран като председател на партията.„Йени Шафак“ припомня, че след основаването на партията през 2001 г. ПСР спечели 2/3 от местата в парламента на изборите през ноември 2002 г. и  стана първата партия, която спечели мнозинство повече от 10 г.", "date": "2018.08.18", "title": "Ден след заплахата от Тръмп: срив в кредитния рейтинг на Турция, Муудис вещае 22% инфлация"}
{"url": "https://offnews.bg/protesti/protest-v-12-ch-polunosht-pred-parlamenta-zaradi-falita-na-olimpik-686493.html", "text": "Десетки шофьори, предимно от Перник, се събраха в полунощ на протест пред парламента. Поводът за протеста: срокът на полиците им с фалиралата застрахователна компания \"Олимпик\" изтече в 00 ч.Демонстрантите пристигнаха на протеста с автомобилите си и ги паркираха пред сградата на Народното събрание.Части на жандармерията охраняват сградата.Българският клон на застрахователна компания \"Олимпик\" дължи 9 350 000 лева на 197 551 българи за прекратени предсрочно полици по \"Гражданска отговорност\", съобщи на извънредна пресконференция в петък заместник-председателят на Комисията за финансов надзор Ралица Агайн.До края на септември съдът в Кипър трябва да се произнесе дали да започне процедура по ликвидацията на \"Олимпик\".", "date": "2018.08.18", "title": "Протест в 12 ч. полунощ пред парламента заради фалита на Олимпик"}
{"url": "https://offnews.bg/obshtestvo/zhena-izdahna-den-sled-razhdane-v-sliven-686518.html", "text": "Родилка е починала ден след раждането на първото си дете в болница в Сливен, съобщи \"България ON Air\".Близките ѝ са категорични, че става въпрос за лекарска грешка, пред bTV те дори обвиниха лекари в убийство. Твърдят, че ребрата на Ренета Томова са били счупени от натиск по време на раждането, както и че бебето е с наранявания. Малката Мария е с пареза на едната ръчичка и оток на главата.33-годишната Ренета починала вчера следобед от оток на белия дроб.Баща ѝ Петър Томов заяви, че ще поиска аутопсията да бъде извършена от съдебен лекар извън Сливен. Семейството ще заведе граждански иск срещу медицинския екип, приел раждането.От болницата не коментират обвиненията в небрежност или грешка. Очаква се да излязат с позиция в понеделник.Началничката на отделението по „Анестезиология и интензивно лечение“ д-р Юлия Бянкова заяви пред БНР:В Сливен вече е образувано досъдебно производство под надзора на Окръжна прокуратура, съобщи \"Фокус\", като се позова на информация от говорителя на прокуратура Руси Русев.", "date": "2018.08.18", "title": "Жена издъхна ден след раждане в Сливен"}
{"url": "https://offnews.bg/izvan-terena/serhio-aguero-e-pliushkin-na-futbola-686508.html", "text": "Аржентинският нападател на Манчестър Сити Серхио Агуеро се оказа същински футболен Плюшкин.Футболистът на \"гражданите\" не изхвърля никаква вещ, която има връзка с кариерата му. Това стана ясно от документалния филм за \"Манчестър Сити\", който се завъртя в интернет в последната седмица.Кун Агуеро си пази всички фланелки, с които е отбелязал гол, а те не са никак малко - 143 в 206 мача само за Сити. Върху всяка от тях той си е отбелязал датата, съперника и минутата на отбелязване.Освен това в дома си той пази и топките, които е получил за отбелязване на хеттрик или четири гола, както и наградите за номер 1 на Острова.", "date": "2018.08.18", "title": "Серхио Агуеро е Плюшкин на футбола"}
{"url": "https://offnews.bg/knigi/zelena-biblioteka-v-kniazheskata-gradina-na-sofia-686479.html", "text": "Днес лятната читалня на Столичната библиотека ще бъде в \"Княжеската градина\" от 10 до 14 ч.В днешната \"Зелена библиотека\" стихове ще чете поетесата Илиана Илиева, а за доброто настроение на малките и големите посетители ще се грижи Боби Мирчев със своята китара.Художникът Христо Кърджилов, ръководител на Детското артателие в Столична библиотека, ще рисува с децата, а доброволци от фондация „Деца на България“ ще предложат на малките читатели да участват в забавен „Светофар: книги и четене“.Посетителите могат да станат читатели на библиотеката - в дните на зелената библиотека картите са безплатни, да почетат сред природата или да оцветяват книжки с  децата си.", "date": "2018.08.18", "title": "Зелена библиотека в Княжеската градина на София"}
{"url": "https://offnews.bg/futbol/seria-a-startira-pod-znaka-na-ronaldo-686483.html", "text": "Доскоро изглеждаше немислимо Кристиано Роналдо да си тръгне от Реал Мадрид, но ето - чудото се случи. Днес португалецът ще стартира официално новото си приключение в италианския хегемон Ювентус.До трансфера на века се стигна малко изненадващо, но явно отношенията между 33-годишният португалец и ръководството на \"белия балет\" са били достигнали критичната си точка. От това се възползва Ювентус, плати 117 милиона евро и привлече мегазвездата в редиците си. Цялата Серия А ще спечели от трансфера на португалеца.Дори и отбори като Киево усетиха в касите си ефекта от идването му на Апенините. Цените на билетите за първия мач на Роналдо в Италия, а именно между Киево и Ювентус днес, бяха вдигнати с 50 процента и се изкупиха. В Парма също повишиха цените с 31,5 процента и отново интересът беше огромен. Най-големият печеливш ще е Ювентус и собствениците му.Стойността на акциите на клуба се вдигна с 32 процента след идването на Роналдо, интересът в социалните мрежи към клуба също нарасна значително. Само от продажбата на фланелки с името на Роналдо торинският клуб вече спечели 123 милиона евро.Серия А изведнъж стана интересна и за тв операторите, като се очаква приходите да нараснат с 250 милиона евро. В Италия са единодушни, че с трансфера на Роналдо се популяризира не само Ювентус, а и цялото първенство, в което от седем години няма голяма конкуренция. В момента в Торино обаче са посветени повече на мисълта да станат кандидат за спечелване на Шампионската лига, отколкото да вдигнат осмо скудето.", "date": "2018.08.18", "title": "Серия А стартира под знака на Роналдо"}
{"url": "https://offnews.bg/zdrave-i-krasota/gel-lakat-polzite-vredite-i-uv-lachite-686405.html", "text": "Гел лаковете, които стават все по-популярни заради издръжливостта им, носят своите рискове. Американската академия по дерматология излезе с публикация, в която се обръща особено внимание на ползите, рисковете и на UV лампата, която се използва при този маникюр. Опасни ли са UV лампите за маникюр?\"Няма прост отговор за въпроса за опасността от ултравиолетовите лъчи в лампите с гел за нокти. Но не бих се притеснявала твърде много за UV-излагането от тези лампи. Рискът от злокачествен рак, дължащ се на излагането на ноктите на лъчите от тези лампи, е изключително нисък\", казва дерматологът д-р Крис Адигън.Тя обаче подчертава, че ултравиолетовите лъчи представляват риск за всеки, защото лампите, използвани при тези маникюри, отделят UVA лъчи. Въпреки че те не изгарят кожата като UVB лъчите, все пак проникват в нея. Така може да увредят ДНК-то и колагена, което може да доведе до преждевременно стареене на кожата.Адигън казва, че повтарящата се манипулация с UV лъчи може да има натрупващ се ефект, особено при хора, които започват да си правят маникюри с гел лак в ранна възраст. \"Дозата лъчение, която получаваме по време на маникюра е малка, но интензивна. С течение на времето тя може да увреди кожата\", обяснява тя.Заради UV лампата този маникюр не е подходящ и за хора, силно чувствителни към ултравиолетова светлина. Тази чувствителност може да се усили заради генетични фактори, определени медицински заболявания и употребата на някои лекарства и добавки.Как може да се предпазим?Различните лампи за втвърдяване са предназначени за различни лакове, така че онези, които използват гел лак у дома, трябва да се придържат към подходящите видове. Трябва внимателно да се следват всички инструкции, особено по отношение на времето за втвърдяване.Друг начин за предпазване е използването на ръкавици или слънцезащитен крем. \"Препоръчвам да се слагат ръкавици без пръсти или защитен фактор 50 при всяка манипулация. Клиентите трябва да са наясно, че защитата на кремовете става по-малко ефективна при всяко измиване на ръцете\", казва д-р Адигън.Слънцезащитните препарати могат да възпрепятстват приложението на гела, затова не трябва да се слагат върху ноктите, тъй като те осигуряват собствена UV защита.\"Ако сте загрижени за използването на ултравиолетовите лъчи или за здравето на ноктите си, говорете с дерматолог, специализиран в здравето на ноктите\", съветва д-р Адигън.Какви са ползите?Когато се прилага правилно, гел лакът няма да се обели бързо. Той осигурява дълготрайността и здравината, без грижата за поддържането им. \"Устойчивостта е най-доброто предимство на маникюра с гел. Освен това, никой друг няма блясъка на този тип лакове\", казва д-р Адигън.Поради дългата си издръжливост и наситените си цветове, гел лакът може да е полезен при хората с увредени или обезцветени плочки.\"Ноктите са видима част от ръцете ни. Проблемите, свързани с тях, могат да затрудняват работата и социалния за хората с проблеми с ноктите. За много от тях гел лакът може да промени живота им\", добавя д-р Адигън.Какви са другите рискове?Някои гел лакове съдържат канцерогенни съставки като дибутилфталат (dibutyl phthalate) и формалдехид (formaldehyde).При неправилно поставен гел лак може да се стигне до увреждане на ноктите или отделяне на нокътната плочка от нокътното легло.Слабите или крехки нокти може да не са в състояние да издържат ацетона, използван при процеса на отстраняване на гела.\"Ацетонът, който се използва за премахване на гела, може да изсуши нокътя, но пък използването на пили може да причини увреждане. Затова е важно лакът да се нанася и премахва правилно\", казва Адигън.Избутването на кожичките около ноктите също предпазва от риска от инфекция, който се появява при изрязването им.", "date": "2018.08.18", "title": "Гел лакът: Ползите, вредите и UV лъчите"}
{"url": "https://offnews.bg/politika/tcvetan-tcvetanov-na-holivudska-svatba-v-balgarska-nosia-v-zheravna-686513.html", "text": "Председателят на парламентарната група на ГЕРБ и зам.-председател на партията Цветан Цветанов присъства на сватбатата на холивудския актьор Бен Крос и неговата приятелка от Русе - Деана, съобщи партийният пресцентър.Тържеството се проведе по време на Международния фестивал на фолклорната носия в Жеравна.Младоженците бяха в народни носии, Цветанов - също.Кметът на Котел Коста Каранашев бракосъчета семейството и им пожела здраве и дълъг семеен живот.„С всяка изминала година фестивалът става по-вълнуващ и зареждащ. Искам да благодаря на Христо Димитров, ръководител на ансамбъл „Българе” и кмета на Котел Коста Каранашев, че ни дават възможност да се върнем със столетие назад и да съпреживеем бита на предците ни. Хубаво е, че има много млади хора, деца и дори бебета, които са облечени с български народни носиии. Това означава, че те започват да свикват с традициите ни, ставайки част от тяхното ежедневие и духовност. Всеки, дошъл тук, показва своето желанието да се върне 150 години назад и да усети атмосферата на нашите деди\", каза Цветанов.По-късно днес заместник-председателят на ГЕРБ Цветан Цветанов ще се срещне с жители на Котел и с. Филаретово в кметството, а в разговора ще участват и народният представител и областен координатор на ГЕРБ - Сливен Десислава Танева, кметът на Котел и на село Филаретово - Нурие Бекирова.", "date": "2018.08.18", "title": "Цветан Цветанов на холивудска сватба в българска носия в Жеравна"}
{"url": "https://offnews.bg/offtopic/balgarkite-poluchavat-izborni-prava-24-godini-sled-libijkite-karta-686471.html", "text": "Тази карта показва кога в различните държави жените са получили правото да гласуват на избори.Във Великобритания пълноправното даване на вот става през 1928 г., но специално остров Ман е първата юрисдикция в света, която изравнява двата пола. Жените там получават изборни права още през 1881 г.Първенството обаче се оспорва от американската територия Уайоминг, която дава изборни права на дамите през 1869 г. По това време обаче там населението на щата е било твърде малко - под 10 000 души. Иначе като цяло в САЩ жените извоюват изборни права през 1920 година.Нова Зеландия (още като британска колония) също често е представяна като първата държава в света дала изборни права на дамите. Там това се случва през 1893 г.Други пионери в областта на равенството между половете са Австралия (1902), Финландия (1906) Норвегия (1907), Дания (1915), Исландия (1915), Канада (1917), Русия (1917), Армения (1917) и Естония (1917).На другия полюс са Саудитска Арабия, която даде изборни права на жените през  2011 г, ОАЕ (2006), Бахрейн (2002), Оман (1997), Катар (1997) и Самоа (1990).В България жените получават изборни права през 1944 г.  - с 24 години по-късно отколкото дамите в Либия, например.", "date": "2018.08.18", "title": "Българките получават изборни права 24 години след либийките (карта)"}
{"url": "https://offnews.bg/obshtestvo/slanchevo-i-goreshto-dnes-dazhd-idnata-sedmitca-686477.html", "text": "Днешният ден ще е предимно слънчев, с максимални температури до 30 градуса, а в София - около 29.В следобедните часове ще има временни увеличения на облачността, но само на отделни места в северните и планинските райони ще превали слабо и за кратко, показва прогнозата на Националния институт по метеорология и хидрология.Ще духа слаб, в Източна България до умерен вятър от север-североизток.Над планините също ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа умерен североизточен вятър. Максимална температура на височина 1200 метра около 24°, на 2000 метра – около 16°.Над Черноморието ще бъде слънчево. Ще духа до умерен вятър от север-североизток. Максималните температури ще са между 29 и 31°. Температурата на морската вода е 27°. Вълнението на морето ще бъде 2 - 3 бала.Неделният ден ще е преобладаващо слънчев с временни увеличения на облачността в следобедните часове. На отделни места краткотрайно ще превали. Температурите ще останат без съществена промяна.В началото на следващата седмица около и след обяд ще се развива купеста и купесто-дъждовна облачност и на повече места ще превали и прегърми. Температурите слабо ще се понижат. В средата на седмицата ще има повече слънчеви часове, вероятността за валежи е малка. В петък отново ще има условия за краткотрайни валежи с гръмотевици. През повечето дни в западната половина от страната ще духа слаб източен вятър, в източната - до умерен от изток-североизток.", "date": "2018.08.18", "title": "Слънчево и горещо днес, дъжд - идната седмица"}
{"url": "https://offnews.bg/sviat/pochina-kofi-anan-686502.html", "text": "Почина Кофи Анан.80-годишният генерален секретар на ООН от 1997 до 2006 г. е издъхнал в Швейцария след кратко боледуване, съобщи фондацията му.През 2001 г. той получава заедно с ООН Нобелова награда за мир за хуманитарната си работа.Кофи Анан е роден на 8 април 1938 г. в Кумаси, Гана. Той е първият африканец, заел висшия дипломатически пост. След края на службата си като генерален секретар става специален пратеник на ООН за Сирия и работи за постигането на мирен изход от кризата.Той е основател на едноименна фондация и председател на \"Старейшините\" - международна организация от независими бивши лидери, основана от Нелсън Мандела през 2007 година.В съобщението за кончината му фондацията \"Кофи Анан\" го описва като \"глобален държавник\", който се е борил през целия си живот за един по-справедлив и по-мирен свят.\"Където и да имаше страдание или нужда, той протягаше ръка и докосваше много хора с дълбокото си състрадание и съпричастност. Той поставяше другите на първо място, излъчвайки искрена доброта, топлота и блясък във всичко, което правеше\", се казва в текста.Анан е починал в Женева, където живееше от години.", "date": "2018.08.18", "title": "Почина Кофи Анан"}
{"url": "https://offnews.bg/obshtestvo/sdvr-si-tarsi-kasier-tehnitci-i-sistemen-operator-sreshtu-510-lv-zap-686384.html", "text": "Столичната дирекция на  касиер, техници и двама системни оператори със стартова заплата от 510 лв. Основните изисквания към кандидатите са да имат средно образование, да не са осъждани и да са български граждани, като няма изискване за предходен професионален стаж.В отдел \"Пътна полиция\", 06 Сектор \"Логистика\" се търси касиер-домакин, който е материално отговорно лице по воденето на отчет на приходи и разходи за финансовата служба на СДВР и за архива на складовото стопанство, трябва да познава нормативните актове за дейността на материално отговорното лице, както и Закона за МВР и правилника за прилагането му и кодексите на труда и за поведението на служителите в държавната администрация. Друго изискване е: \"При изпълнение на служебните си задължения с действията си да изгражда доверие и повишаване на вярата на гражданите в институцията и недопускане прояви на корупция\".Основното възнаграждение варира от 510 лева до 636 лева.Свободните места за системен оператор са в сектор \"Миграция\", група \"Разрешителен режим и съгласуване\". Начална заплата за длъжността е в размер на 510 лева, като върху нея се начислява и добавка за работа в МВР в размер на 5 %, с което се формира основната заплата. За поста не се изисква трудов стаж.Търсят се и двама механици в сектора за пътни превозни средства на отдел \"Пътна полиция\". Става въпрос за служители при регистрацията на автомобили в КАТ. Техните основни задължения ще са свързани с идентификацията на издирвани превозни средства, проверка на техническата изправност, водене на отчет на превозните средства с нестандартни идентификационни номера.Изискването към бъдещите служители е също да изграждат доверие към гражданите и да не допуска прояви на корупция. Заплатата за тази длъжност варира също от 510 до 649 лева.", "date": "2018.08.18", "title": "СДВР си търси касиер, техници и системен оператор срещу 510 лв. заплата"}
{"url": "https://offnews.bg/kultura/preporachvame-vi-la-comedia-v-nov-teatar-ndk-686060.html", "text": "Тази вечер от 19.30 в Нов театър - НДК може да гледате единствения по рода си шоу-спектакъл от жанра театър на движението.\"La comedia\" e една добре-забъркана смес с много хумор, непринудена ирония и откровено смешни житейски ситуации.Интерактивно забавни истории за мечтите и хората, за живота и за това, което се случва, докато си правим планове за него.", "date": "2018.08.18", "title": "Препоръчваме ви: La Comedia в Нов театър - НДК"}
{"url": "https://offnews.bg/futbol/tcska-specheli-nad-1-5-miliona-leva-ot-liga-evropa-686501.html", "text": "Макар и да не стигна до групите на Лига Европа, отборът на ЦСКА заработи добра сума от участието си в евротурнирите.От достигането си до третия кръг в надпреварата, “червените” ще имат приход от минимум 780 000 евро или 1 521 000 лева. За участие в първия кръг се полагат 240 000 евро, във втория - 260 000, а в третия - 280 000, изчислява \"Тема Спорт\". Като към приходите от УЕФА прибавим и тези от продажба на билети и тв права, то сумата нараства.Междувременно треньорът на \"армейците\" Нестор Ел Маестро обяви група от 19 футболисти за гостуването на първенеца Лудогорец. Двубоят от петия кръг на Първа лига е в неделя (19 август) от 21:00 часа на \"Лудогорец Арена\". Извън състава на ЦСКА остават лекуващите контузии Жоржиньо, Жеферсон и Енрике Рафаел.Групата за мача: Витаутас Черниаускас, Данте Стипица, Николай Бодуров, Станислав Манолев, Ангел Лясков, Божидар Чорбаджийски, Стивън Перейра, Стойчо Атанасов, Александър Дюлгеров, Борис Секулич, Жанио Бикел, Рубен Пинто, Тиаго Родригес, Валентин Антов, Кристиян Малинов, Кирил Десподов, Едвин Джеси, Мауридес, Евандро.", "date": "2018.08.18", "title": "ЦСКА спечели над 1,5 милиона лева от Лига Европа"}
{"url": "https://offnews.bg/bojni/tv-gigant-izlachva-boia-pulev-fiuri-v-sasht-686504.html", "text": "Американският телевизионният гигант ESPN ще излъчва мача на Кубрат Пулев срещу Хюи Фюри на територията на САЩ, информира boxingnews24.com.Боят, който ще излъчи главния претендент за световната титла на IBF, ще се състои на 27 октомври в “Арена Армеец” в София, а организатор е движената от Ивайло Гоцев агенция Epic Sports.Въпросът, който боксовият анализатор Дан Рафаел поставя е, дали битката Пулев - Фюри ще бъде излъчена по ESPN или по платения ESPN+, за който едва ли много хора ще платят в САЩ, за да гледат боксовата гала вечер от София.Фирмата промоутър, която иска да закупи двубоя и да го препродаде на ESPN е Top Rank, която се грижи за делата на бившия световен шампион на WBO Джоузеф Паркър.Междувременно стана ясно, че Кубрат Пулев ще продължи работата си с треньора Ули Вегнер, макар и да прекрати предсрочно взаимоотношения с агенцията \"Зауерланд\". ", "date": "2018.08.18", "title": "Тв гигант излъчва боя Пулев - Фюри в САЩ"}
{"url": "https://offnews.bg/horoskop/horoskop-za-18-24-avgust-ot-antonia-mechkova-683185.html", "text": "Динамичен период, мнозина се чудят по кой път да хванат и в деловата, и в личната сфера. Овните да не се поддават на емоции, с разум ще намерят верни решения, мъдри съвети, загрижени покровители. Дано не отблъснете някои равностойни партньори, в понеделник и вторник критикувате наред, в сряда и четвъртък сте склонни да се хвърлите в бизнес авантюри. Петък ще ви покаже, че работата ви върви плодотворно, постиженията ви са видни и можете да ги разширите. Не бързайте да говорите за планове, преди да сте ги избистрили.Очертават се куп грижи, но вие можете да се справите с тях, и то за по-дълго време занапред. В работата Телците да се съобразяват с плановете на шефове, впишат ли се в такива проекти, нещата ще се подреждат доста благоприятно за тях. През уикенда май ще загърбите битови въпроси, в понеделник избирате самостоятелни задачи. Във вторник забавяте темпо, за да търсите партньори. Важни са ви, иначе в четвъртък ще сте изнервени и уморени, в петък - и ядове около съвместна дейност, пари. Е, дайте си сметка колко са различни хората...Тези 7 дни ви носят доста работа, те са проверка как взаимодействате с колеги, подчинени, клиенти. Близнаците още от уикенда търсят допирна точка с плана на шефовете, макар че и техните професионални идеи не са никак лоши. Е, последвайте чуждия проект, в понеделник ще можете да укрепите печеливши партньорства. От вторник не се изтъквайте много напред в екипи, не поемайте свръхнатоварване, за да блестите. В тази посока до петък чувствате известна неудовлетвореност, временна е. Не е момент за хитруване пред обичани хора.Предстоят по-напрегнати дни, запасете се с такт, та да не усложнявате нещата с излишни разправи. През уикенда някои Раци критикуват домашни и близки, които обичайно ги подкрепят. Четвъртък ще ви покаже: трябва да си направите нов план, за да действате по-настъпателно, с повече печалба. От понеделник до сряда следите бдително делата, намирате кусури на другите. Споко, както вие се стараете и успявате, така и те ще променят поведението си, не е нужен шум. Сега и сред колеги, и в компании ще попаднете на по-точните хора за връзки...Това 7-дневие носи куп проблеми, но вие сте склонни към мъдруване и няма да се впускате в дела и съюзи, които не сте обмислили докрай. Група Лъвове дори ще са по-критични в оценката на постигнатото – през уикенда за партньорите, в понеделник за домашните, във вторник за своята всеотдайност в работата. В сряда ще се наложи да следвате чужди идеи, но ще ви паснат и ще отбележите положителен развой и в службата, и вкъщи. В петък поне си поотдъхнете, за новите проекти не е време, а и всички черпят от оптимизма ви.Динамичен период и за вас, подготвили сте си подробен план за действие. Само че Девите ще го променят в движение, важно е да си намерят подходящо работно място, да си осигурят доходи, да уредят лични неща. Този уикенд ще ви покаже ясно, че трябва да се дръпнете в нечия сянка, да се задоволите с по-малко от целта. Засега. Важна е помощта на приятели, роднини, съюзници, от понеделник подгонвате задачите си с хъс. Вторник ви прави твърде критични, нетърпеливи, сряда ви успокоява за доходи, имидж. Изясняване и в любовта.За вас периодът предполага поне малко отдих, разнообразие. Везните, които напоследък са имали проблеми заради колегиални интриги, ще се ориентират към по-добър екип или служебно място. През уикенда търсете информация, запознанства и пътища са от полза. От понеделник ще установявате нужните връзки, но във вторник все още зависите от близки, покровители. Сдържате желанието за изява и утвърждаване, но упоритата ви работа в четвъртък ще докаже уменията ви. Избегнете разправии, за да се радвате на постиженията.Време на бързи преходи – едни излизат в отпуск, втори се връщат от почивка. В която и група да са, Скорпионите се хващат здраво за плана, който са си начертали. Не се разпилявайте по разните възможности, които ви съпътстват, защото и трудностите са сериозни. И не споделяйте нашироко новите си идеи, такива възникват ненадейно в сряда, обещават печалби, но и спорове има. Ако пък сте далече от работното си място, не се впускайте в безкрайни купони, сред най-близки ви е най-добре. Някои от знака изясняват лични отношения.До петък се натрупват куп делови и лични проблеми за оправяне, заредени сте с амбиции да се утвърдите в службата, да наложите мнение по партньорски въпроси. През уикенда Стрелците се взират във всеки детайл, който може да спъне реализацията на плана им, в понеделник търсят съдействие от познати, после и близките им ще ги подкрепят или ще им разчистят поле за инициатива. От сряда проявете воля, има доста въпроси за изясняване, а работата наистина е много и трябва да бъде свършена перфектно, обаче... без да се самоизтъквате.През тези дни намалявате деловото темпо, но това не се отразява на качеството на изпълнените ангажименти. Козирозите на ръководен пост ще прокарват идеите си по-гъвкаво, от понеделник искат и повече услуги, опират се на куп сътрудници. Вторник носи поводи за спорове, а и после не ви е твърде леко, търсете подходящи партньори, търпеливо обединявайте екип около мнението си. Работите с очевидно умение и обич, ако ви канят по купони, може и да откажете заради дела. Не е време за любовни авантюри, макар че сте чаровни.Напрегнато 7-дневие, а вие бързате да реализирате някои свои делови идеи и амбиции. Водолеите са с добро самочувствие, то си има покритие и все пак да се вслушват в съвети, да си правят етапни оценки и да не се мъчат да харесат на шефове с псевдоноваторски проект. През уикенда бягате от чужди спорове, обаче в понеделник и вторник вътрешно кипите, че мъкнете колеги и познати на гърба си в съвместните дейности. Четвъртък е най-труден, дано ненадейни пречки не ви подлъжат за грешни стъпки. В любовта стоите на принципите си.Влизате в 7-дневие, в което има куп поводи за спорове, но трябва да държите всичко под контрол и плановете ви да се реализират успешно. Рибите показват завидна дипломатичност през уикенда, а и в понеделник не налагат мнението си на колеги, познати и близки. Слушайте съветите на хора, които са доказали колко ви обичат, погрижете се за тонизирането и бюджета си. От сряда делата ви тръгват по-спокойно, шефовете ви възлагат нови отговорности и вие ще стегнете екипа. Дано преразпределите работата, та да ви остава лично време...", "date": "2018.08.18", "title": "Хороскоп за 18 - 24 август от Антония Мечкова"}
{"url": "https://offnews.bg/112/mototcikletist-izletia-ot-patia-i-zagina-kraj-devnia-drug-izdahna-v-b-686499.html", "text": "Тежка катастрофа със загинал млад човек е станала вчера привечер, съобщи областната дирекция на МВР във Варна.Мотоциклетист, движещ се твърде бързо за условията в участъка на магистрала \"Хемус\" - край кв. Повеляново, Девня, е излетял със своята \"Ямаха R6\" вдясно от платното и е паднал.29-годишният мъж е загинал на място.Сигналът за случилото се е подаден в 19:22 ч. на 17 август.Два часа по-късно във варненската полиция е дошла вестта за смъртта на още един мотоциклетист. 33-годишният мъж е жертва на катастрофа, станала на бул. \"8-ми приморки полк\", в района на нов хипермаркет по пътя за Виница. Той е починал в болницата.По двата случая се води досъдебно производство.", "date": "2018.08.18", "title": "Мотоциклетист излетя от пътя и загина край Девня, друг издъхна в болница след катастрофа"}
{"url": "https://offnews.bg/sviat/v-denia-na-traur-i-pogrebenia-v-genua-pozharnikari-izvadiha-ot-razvali-686500.html", "text": "В деня на държавното погребение на 18 от идентифицираните жертви от моста \"Моранди\" в Генуа от мястото на катастрофата дойде най-лошата новина: през нощта пожарникари са намерили под развалините автомобил, очевидно \"Хюндай\", със смазани вътре мъж, жена и дете, пише http://www.genovatoday.it.Най-вероятно това е семейството, което изчезна от деня на трагедията - 14 август, вторник. Мъж и жена на 44 и 41 г. и 9-годишното им момиченце. Те пътували за остров Сардиния на почивка.Засега е невъзможно да се потвърди, че телата са на изчезналите. Идентификацията ще отнеме време.С тях общият брой на жертвите става 41. По-късно днес дойде още една трагична новина - че спасителите са намерили 42-ра жертва. Тялото е на млад италианец.Има и още изчезнали при разпадането на моста, на който в онзи момент се намирали около 35 автомобила и камиона. Липсват между 10 и 20 души.Разкопаването на останките от моста, рухнал в реката Полчевера, продължава. Използват се булдозери.Тази сутрин към 10 ч. местно време президентът на Италия Серджо Матарела се отправи към мястото на катастрофата, а там отдаде почит и благодари на спасителите. След това отиде в болницата, където са ранените. Той присъства и на държавното погребение на 18-те жертви с начален час 12:30 ч. Там е премиерът Джузепе Конте.Близките на останалите загинали отказаха държавно погребение. 20 бяха погребани вчера от близките им, които не пестят критиките си за случилото се. Още през 2016 г. доцент отправя предупреждение, че изчисленията за моста са \"сбъркани\" и конструкцията е нестабилна. Преди това вече е направено едно укрепване. Но това е всичко до 14 август, когато \"Моранди\" рухва.На моста жена губи близък, а година по-рано - и сина си в катастрофа. Млада двойка - студент по медицина и медицинска сестра, които се връщат от почивка, никога не стигат у дома.В момента на влизането на спасителните екипи близките на починалите започнаха да ръкопляскат. Аплодисментите им за работилите денонощно, в продължение на 80 часа, продължиха повече от минута.Денят е траурен за Италия. Магазини остават затворени в знак на уважение и скръб.", "date": "2018.08.18", "title": "В деня на траур и погребения в Генуа пожарникари извадиха от развалините телата на семейство с момиченце на 9 г."}
