{"url": "https://offnews.bg/futbol/manchestar-siti-s-parvi-trofej-za-sezona-675582.html", "text": "Отборът на Манчестър Сити вдигна първи трофей за сезона, след като спечели за пети път в своята история трофея от турнира за Купата на Лигата на Англия.Във финала на надпреварата, игран пред повече от 85 000 зрители на стадион \"Уембли\" в Лондон, \"гражданите\" се наложиха с категоричното 3:0 над състава на Арсенал.По този начин мениджърът на Сити Джосеп Гуардиола спечели първия си трофей начело на тима, докато колегата му Арсен Венгер отново остана в подножието на Купата на Лигата.Серхио Агуеро даде преднина на лидера във Висшата лига в 18-ата минута, реализирайки своя гол номер 199 за клуба и общо 30-и през сезона. След подновяването на играта Венсан Компани удвои за 2:0.Капитанът на \"гражданите\" се разписа в 58-ата минута, засичайки остро центриране на Илкай Гюндоган. Крайното 3:0 за Сити оформи Давид Силва в 65-ата минута след асистенция на Данило.", "date": "2018.02.25", "title": "Манчестър Сити с първи трофей за сезона"}
{"url": "https://offnews.bg/futbol/otnemat-domakinstvoto-na-katar-za-mondial-2022-675561.html", "text": "Страхотен скандал е на път да разтърси в следващите месеци световния футбол. Поне това твърди спортният министър на Саудитска Арабия Турки ал-Шейх.Той разкрива, че световната футболна централа ФИФА планира да отнеме домакинството на Катар за Мондиал 2022. Според думите му, окончателното решение ще бъде взето през септември, а домакинството да бъде дадено на САЩ или Великобритания, които могат без проблем да организират още утре световно първенствоВъпреки твърденията на Ал-Шейх, чиято страна бе въвлечена в сериозен дипломатически спор с Катар през годините, все още няма официални индикации за подобно решение от ФИФА.През 2010 година, 22-членния изпълнителен комитет на ФИФА определи Русия и Катар за домакините на световните първенства през 2018 и 2022, а оттогава до днес, изборът на двете държави предизвиква редица отрицателни коментари с обвинения за корупция и купуване на гласове.Заедно с Бахрейн, Египет и ОАЕ, Саудитска Арабия също ограничи дипломатическите си връзки с Катар през юни 2017 година и обяви, че ще бойкотира Мондиал 2022 заради твърденията, за Доха подкрепя екстремистите и има прекалено топли взаимоотношения с Иран.Изброените държави вече обявиха, че няма да участват във финалите, ако те се проведат в Катар, а това допълнително засили слуховете за промяна на домакинството.", "date": "2018.02.25", "title": "Отнемат домакинството на Катар за Мондиал 2022?"}
{"url": "https://offnews.bg/sviat/17-dushi-sa-v-bolnitca-sled-pozhar-v-diskoteka-v-italianskia-grad-deza-675559.html", "text": "17 души са настанени в болница с признаци за сериозно натравяне с дим при силен пожар, възникнал в една от дискотеките на град Дезанцано дел Гарда в северната част на Италия, предава РИА Новости.Според медиците състоянието на настанените в болницата не е критично и те са извън опасност за живота. Още 52 души, намиращи се по време на пожара в дискотеката са се обърнали самостоятелно към медицинските центрове.Според местните власти сигналът за пожара е постъпил в 2:00 през нощта (3:00 българско време). На място са пристигнали противопожарни екипи.", "date": "2018.02.25", "title": "17 души са в болница след пожар в дискотека в италианския град Дезанцано дел Гарда"}
{"url": "https://offnews.bg/politika/bsp-pita-chehia-za-sdelkata-za-chez-675565.html", "text": "БСП ще отправи запитване към чешката държава за сделката с ЧЕЗ.Ще поискаме среща с чешкия посланик у нас и ще връчим документи чрез него на чешкото правителство, за да разберем повече за сделката с ЧЕЗ - искаме информация, истината и дали държавата ни е ангажирана, както и една банка във финансирането й в частен интерес очевидно, заяви днес пред медиите лидерът на партията Корнелия Нинова, която участва в кръгла маса за идейните, политически и организационни предизвикателства пред столетницата.Тя поясни, че питането ще е отправено към Чехия, тъй като чешкото правителство стои зад държавната компания ЧЕЗ.\"Интересува ни по време на посещението на чешкия премиер у нас дали той и Борисов са разговаряли за сделката и поемал ли е нашият министър-председател ангажименти от страна на България и българското правителство, продължи с въпросите, на които чака отговор Нинова и партията, която оглавява. На трето място - дали са спазени при тази сделка европейските закони и директивите, касаещи енергетиката. Към Борисов водят нещата, там е главният бушон, не е надолу вече към малките бушончета\", смята Нинова.\"Касае се за национална сигурност и очакваме реакцията на президента и на омбудсмана, посочи тя. Бойко Борисов да не се прави, че не знае за сделката с ЧЕЗ, че сега научава за нея, че тепърва ще я проверява - не сме чак толкова наивни, че да повярваме на това, че той онзи ден е разбрал за нея. Г-н Борисов си представи за пореден път, че ако даде една жертва в лицето, този път на г-жа Петкова, проблемът ще бъде забравен. Не, няма, категорична бе Нинова. Бойко Борисов излъга за Истанбулската конвенция, тя не е изтеглена и е в комисиите на НС за разглеждане\", коментира Нинова.От левицата ще настояват Борисов да бъде изслушан в парламента заради сделката. Искането ще бъде внесено утре в деловодството на парламента. ", "date": "2018.02.25", "title": "БСП пита Чехия за сделката за ЧЕЗ"}
{"url": "https://offnews.bg/zimni/laura-dalmajer-pred-ottegliane-ot-biatlona-675560.html", "text": "Германската мегазвезда в биатлона Лаура Далмайер обяви, че обмисля прекратяване на кариерата си още тази пролет след края на сезона за Световната куха.24-годишната германка смята, че вече е постигнала всичките си цели в спорта и не вижда какво повече може да добави отгоре и затова смята да си постави нови предизвикателства.За крехката си възраст тя има впечатляващ брой отличия - седем световни титли, два олимпийски златни медала от Пьонгчанг и Световна купа.\"Занимавам се с биатлон от 9-годишна. Първо мечтаех да порасна, за да участвам в Световната купа, след това да я спечеля, да стане световна шампионка. Последната ми мечта беше олимпийско злато и я изпълних. Защо да продължавам? Не съм решила нищо окончателно, но се замислям да сложа край\", каза Далмайер.Предишната лидерка на женския биатлон на Германия Магдалена Нойнер също сложи рано край на кариерата си, след като спечели от всичко по много. Нойнер се оттегли на 25, а Далмайер е готова да си тръгне дори още по-рано.Поведението на именитите германки може да послужи за пример как един спортист трябва достойно да се оттегли, докато е на върха, а не да мимикрира, каквито случаи има доста, особено у нас.", "date": "2018.02.25", "title": "Лаура Далмайер пред оттегляне от биатлона"}
{"url": "https://offnews.bg/temida/prokuraturata-iska-postoianen-arest-za-barikadiralia-se-vav-velingrad-675566.html", "text": "Прокуратурата ще настоява за постоянен арест за Георги Табаков от Велинград, който вчера се опита да убие охранител, а след това въоръжен се барикадира в дома си. Вчера районът около жилището му беше блокиран за час. При задържането му и последвалия обиск в дома му беше открит незаконен боен арсенал.В дома на 50–годишния мъж бяха открити бойна карабина, ловна гладкоцевна пушка и пневматична пушка с оптически прицел, преработена за стрелба с бойни патрониПоводът за агресивното поведение на мъжа е дългогодишен спор със сестра му за имоти. Вчера 50-годишният Табаков нахлул в дома й и я нападнал. Жената обаче успяла да натисне паник бутона на охранителната фирма. При пристигането на екип на СОТ, въоръженият мъж се опитал да убие един от гардовете. Веднага бил подаден сигнал в полицията. През това време Табаков успял да се прибере в жилището си, където се барикадирал. Час по-късно бил задържан.Предстои Районната прокуратура да удължи срока на ареста му със седемдесет и два часа. Спрямо него има образувано досъдебно производство, каза говорителят на полицията Мирослав Стоянов.Според сестрата на Табаков, той често е упражнявал домашно насилие върху близките си:Майка ми беше под домашно насилие, дъщеря му по същия начин. Това не е нормално, коментира тя, цитирана от БНР.", "date": "2018.02.25", "title": "Прокуратурата иска постоянен арест за барикадиралия се във Велинград мъж"}
{"url": "https://offnews.bg/politika/borisov-ne-smiata-sdelkata-s-chez-za-samnitelna-675564.html", "text": "Ден след като разпореди да бъде направена проверка на продажбата на електроразпределителното дружесто ЧЕЗ, премиерът Бойко Борисов заяви, че сделката не му се вижда съмнителна. Според него познанството на енергийния министър Теменужка Петкова с купувачите на електроразпределителното дружество изглеждало подозрително само за публиката отстрани, но всъщност не било така.Той посочи, че лично е поискал оставката на Петкова, за да не се петни нейното име и това на партията.\"Електроразпределителните дружества са продадени 2005 година. Забележете как са продадени – контролният процент, който позволява да се контролира дружеството е 34, а държавата си е оставила 33. Още тогава те са заложили да няма никакъв контрол\", коментира Борисов по време на 9-тия Зимен университет на Младежи ГЕРБ в Сандански.Той обясни, че сегаи трите дружества водят арбитражни дела за стотици милиони с България.\"Сделката с ЧЕЗ се извършва в Чехия. Сега, когато идва в България, ние ще ги посрещнем и ще ги проверяваме и едната, и другата, и третата. Колегите вчера от БСП, приемам, че добронамерено, казват държавата да извади 380 милиона евро и да я купи. Първо, защо ги продадохме? Защо по време на техните правителства от 2005 година не си ги откупиха обратно и защо само ЧЕЗ да купим, а Енерго-Про и EVN защо не ги купим? Защо да гарантираме на половина българи държавна компания, а на другите частна, след като и с трите се съдим от години? Един уважаван депутат от БСП вчера го чух каза да се одържави. Държавата е много по-лош стопанин и аз ги връщам - помните ли България от въздуха казваха, че изглежда като дискотека, защото имаше режим на тока, когато бяха държавни електроразпределителните дружества\", коментира Борисов, цитиран от \"Фокус\".\"Ние сме изцяло за частния бизнес като дясна партия, но тук много важното условие е много силни регулатори, единственото спасение да държим частния бизнес в необходимите правила е независимите регулатори. Внимателно ще проверим като дойде в нашите институции, на едните мога да разпоредя, другите мога да помоля, защото са независим регулатор и ще видим как ще се развият нещата. Но във всички случаи това е сделка между частни субекти и от извън България. Ако тръгнем да изкупуваме така, защо не изкупим и \"Нефтохим\"-Бургас и банките обратно, да върнем всичко на държавата, защо само ЧЕЗ?\", допълни още той.", "date": "2018.02.25", "title": "Борисов не смята сделката с ЧЕЗ за съмнителна"}
{"url": "https://offnews.bg/politika/ogradata-na-granitcata-sama-po-sebe-si-ne-e-dostatachno-efektivno-sre-675563.html", "text": "МВР получи 20 нови служебни кучета за нуждите по охраната на границата. Необходимостта от новата придобивка е мотивирана на първо място с това, че за ограничаване на миграционния поток възпрепятстващото съоръжение на границата не е достатъчно: Освен че охраната на границата с кучета е по-ефективен за противодействие на незаконното преминаване на границата, от МВР обясняват, че има спад в качеството развъжданите породи, за което се грижи сектор „Кинология и престъпления срещу животни“ към отдел „Охранителна полиция“. \"При наличните към момента служебни кучета, използвани за развъдна дейност, се наблюдава снижаване на качеството на добитите приплоди, поради намаляване на генното разнообразие на племенното стадо\", се посочва в документацията и се обяснява, че с доставката на нови кучета на възраст между 1 и 5 години ще бъде осигурено обогатяване на генофонда и избягване на близкородствено развъждане на кучетата и използване на новите поколения кучетата.МВР е купило 14 кучета от породата немска овчарка (пет мъжки и девет женски) и 6 от породата белгийско овчарско куче (Малиноа) - 2 мъжки и 4 женски. За това са платине 135 хил. лв. без ДДС със съфинансиране от Фонд „Вътрешна сигурност“ на Европейския съюз.Изискванията към кучетата са да бъдат с уравновесен характер, като не се препоръчва \"тип на нервната система „холерик“, „меланхолик“ и „флегматик“. Те не трябва да проявяват страх от звукови и светлинни дразнители и трябва да са с изявени работни качества. Кучетата трябва също така да са с родословие и да имат документ за доказан произход. Изисква се също да имат идентификационен чип и да са в добро здравословно състояние.Преди да постъпят на работа в МВР, кучетата са преминали тест, за проверка на степентта им на дресировка, възможностите им за откриване и донасяне на предмети, хвърлени на разстояние 10-15 метра, както и реакцията им при определени звукови и светлинни сигнали. Само една фирма е проявила интерес към поръчката. Това е \"Индустриал Сервиз Инженеринг\" ЕООД, която е предложила цената от 135 хил. лв.", "date": "2018.02.25", "title": "Оградата на границата 'сама по себе си не е достатъчно ефективно средство' според МВР"}
{"url": "https://offnews.bg/112/19-godishno-momiche-zagina-v-katastrofa-kraj-dragichevo-675571.html", "text": "Тежка катастрофа отне живота на младо момиче в района на Драгичево в ранния следобед.Сигналът за тежък пътен инцидент е подаден малко след 14 часа днес.По първоначални данни в района на Драгичево, при бензиностанцията, са се ударили два леки автомобила. 19 – годишно момиче е загинало, а друга жена е транспортирана в болнично заведение.Движението се регулира от пътни полицаи.От Пътна полиция препоръчват на водачите, пътуващи към София, да използват АМ “Люлин“", "date": "2018.02.25", "title": "19-годишно момиче загина в катастрофа край Драгичево"}
{"url": "https://offnews.bg/tenis/grigor-dimitrov-izliza-bolen-v-dubaj-675574.html", "text": "Най-добрият ни тенисист Григор Димитров все още не е напълно възстановен от вируса, който го повали преди финала в Ротердам срещу Роджър Федерер миналата седмица. Тогава българинът излезе болен и загуби в два сета.През следващата седмица Димитров ще играе в Дубай, където е поставен под номер 1 в схемата на турнира от сериите АТР500.“Честно казано, още се чувствам отпаднал и настинал отвреме навреме. Чувате, че ви говоря малко носово, но определено съм по-добре, като цяло. Тренирам всеки ден и това ми помага. Надявам се да ставам по-добър с всеки изминал ден, както се случи в Ротердам - тогава играех по-добре с всеки следващ мач.Трябва да се фокусирам върху своята работа на корта и да почвам да надграждам отново. Всеки тук може да поднесе изненада и да направи мача на живота си, жребият предразполага да се случват такива неща”, коментира Григор Димитров на една от първите си срещи с медиите в Дубай.“Хубаво е отвреме навреме да се правят промени в графика, обичам да импровизирам понякога, това беше идеален шанс за такова нещо, защото е голям турнир, АТР500.Нямам какво да губя, дошъл съм да побеждавам, нуждая се от точки, нуждая се от всичко. Това е чудесен начин да се подготвя за Индиън Уелс и Маями”, сподели още българинът, който няма победа в Дубай, след като при единственото си участие през 2011-а година загуби в първи кръг.", "date": "2018.02.25", "title": "Григор Димитров излиза болен в Дубай"}
{"url": "https://offnews.bg/obshtestvo/mvr-sas-saveti-pri-shofirane-v-snezhna-obstanovka-675568.html", "text": "През следващите дни се очакват различни по сила и интензитет метеорологични явления. Спазването на няколко прости правила може да предпази нас, нашите близки и имущество при възникването на обилен снеговалеж, снегонавявания и силен вятър, казват в съветите си до гражданите от Министерството на вътрешните работи.Какво съветват експертите:При обилен снеговалеж, снегонавявания и обледенявания:Ако не е крайно наложително, отложете пътуването си – възможно е за определен период от време част от пътищата да се окажат затворени поради навявания.Ако все пак решите да тръгнете с автомобил, проверете дали имате достатъчно гориво, въже, лопатка, фенерче и брадва. Гумите трябва да не са много напомпани, поставете вериги.Изберете първокласните пътища, те се почистват с предимство. Карайте бавно и внимавайте, когато минавате покрай сгради, електропроводи и дървета.Облечете топли дрехи и подходящи обувки, вземете със себе си достатъчно вода и храна.Ако по пътя забележите затрупани автомобили, маркирайте мястото и веднага съобщете за това на тел. 112.В случай че сте затънали в навявания от сняг, завържете дреха с ярък цвят на антена, странично огледало или на друго подходящо място, за да бъде забелязан автомобилът ви.Окажете помощ на изпадналите в беда. Измръзналите части на тялото се разтриват със спирт и леко се масажират. Не разтривайте със сняг - тялото допълнително се охлажда и може да се нарани кожата.Не спирайте да почивате на открито. Ако обстановката се усложнява, преустановете пътуването - спрете в най-близкото населено място.Когато трябва да вървите пеша се екипирайте с подходящи обувки и топли дрехи. Избягвайте да се придвижвате сами, движете се далече от сгради, електропроводи, стълбове и дървета, вземете мерки против измръзване на крайниците.Носете лекарства и термос с чай или други топли и подсладени напитки.При силен вятър и смерч:Ако сте в къщи, изключете тока, водата и газта, затворете плътно вратите и прозорците;Не оставайте на открито, веднага потърсете място за подслон, защото има опасност от падащи отломки от сградите и други предмети, които могат да ви наранят. Смерчът засяга най-често покривните конструкции и горните етажи;Ако сте далеч от дома си, влезте в обществена сграда, подлез, потърсете сигурен подслон.Ако сте на път, спрете автомобила на открито място, далече от електропроводи, дървета и от надвиснали скални маси. Потърсете подслон!Ако сте на полето или в планината, потърсете ниски места до отминаване на опасността.", "date": "2018.02.25", "title": "МВР със съвети при шофиране в снежна обстановка"}
{"url": "https://offnews.bg/politika/spored-mareshki-sdelkata-s-chez-triabva-da-se-razsledva-675562.html", "text": "Ако съмненията се окажат верни само с една оставка няма да стане, защото тук говорим за сделка за стотици милиони левове и за предприятие, което е от националната сигурност, от значение за националната сигурност на България, така че по-добре Теменужка Петкова да си е на мястото, но сделката да се развали, отколкото Теменужка Петкова да си подаде оставката, но сделката да остане.Това коментира пред БНТ лидерът на \"Воля\" Веселин Марешки. Той е на мнение, че трябва да се разследва сделката по закупуването на ЧЕЗ и мисли, че има задкулисие в нея. \"Въпросът е дали тези 700 млн. лв. са чисти капитали и дали тази сделка не е станала под натиск точно тази фирма да спечели\", каза Марешки.\"Ние всички не сме приватизирали, ние не сме участвали в грабежа на България и няма какд а се наредим, аз не искам да се наредя до държавата на Корнелия Нинова и на всички останали, които са участвали в управлението на прехода. Ние сме различните, ние сме тези, които се борим срещу всички тези най-отвратителни неща, които са се случвали\", категоричен бе лидерът на \"Воля\".Относно отстраняването на Жаблянов Марешки каза, че това е щяло стане и без тях, тъй като гласовете на ГЕРБ и \"Обединени патриоти\" са били достатъчни, а \"Воля\" просто е изразила своето мнение.", "date": "2018.02.25", "title": "Според Марешки сделката с ЧЕЗ трябва да се разследва"}
{"url": "https://offnews.bg/futbol/bitkata-za-kalafkata-v-anglia-se-ozhestochi-675577.html", "text": "Само в рамките на едно денонощие съдбата на второто място в Англия претърпя драматични обрати. Първо Ливърпул победи Уест Хам с 4:1 и измести Манчестър Юнайтед от позицията подгласник на бъдещия шампион Манчестър Сити.Днес пък \"червените дяволи\" обърнаха актуалния шампион Челси с 2:1 на \"Олд Трафорд\" и се върнаха на второто място. В герой за домакините се превърна лятното попълнение на тима Ромелу Лукаку, който се отличи с гол и асистенция срещу бившия си клуб.Бразилецът Вилиан откри за лондончани в 32-ата минута, но само седем по-късно Лукаку изравни. След почивката двата тима продължиха надлъгването, като решаващият момент в мача дойде в 75-ата минута.Лукаку се измъкна от Антонио Рюдигер и центрира меко в наказателното поле на Челси, където резервата Джеси Лингард с глава вкара победното попадение за Юнайтед.Със спечелените три точки тимът на Жозе Моуриньо се върна на втората позиция в класирането с 59 пункта, с шест повече от днешния си съперник, който остава пети с 53. Манчестър Сити пък излезе за първи трофей през сезона за Купата на лигата срещу Арсенал по-късно през деня.", "date": "2018.02.25", "title": "Битката за калъфката в Англия се ожесточи"}
{"url": "https://offnews.bg/bojni/boksiorite-ni-bez-greshka-vav-finalite-na-strandzha-675579.html", "text": "И тримата ни финалисти на международния боксов турнир „Странджа“- Боян Асенов (кат. до 56 кг), Радослав Панталеев (91) и Петър Белберов (+91), спечелиха титлата в своите категории.Най-малкият от тримата братя Асенови – Боян, се окичи със златния медал при 56-килограмовите при своя дебют на международната сцена при мъжете. Той победи Шахриер Ахмедов от Русия с 4:1 съдийски гласа (29:28, 28:29, 30:27, 29:28, 29:28).\"Руснакът не е лек боксьор, но го превъзхождах с по-добра техника. Благодарен съм на всички треньори и ръководители, както и на брат ми Даниел Асенов, които ме подкрепяха в тези първи мои стъпки при мъжете, защото при смяната на възрастта не е лесно“, сподели след награждаването си 18-годишният Боян.Да го окуражава плътно до него бе и Тайсъна, който пропусна турнира заради контузия. „Проблемите с палеца вече отшумяват и дори направих спаринг преди няколко дни. Важното е да съм напълно готов за предстоящото европейско първенство до 22 г., а преди това имам и мач от WSB сериите с „Френските бойни петли“ срещу отбора от Хърватия“, разкри Даниел, който е носител на купа „Странджа“ за 2017 г.В категория до 91 кг Радослав Панталеев направо разби съперника си от Иран Салар Голами. Българинът изглеждаше като разярен бик на ринга и под бурните овации на публиката бе на път да откаже съперника си. Съдиите бяха повече от категорични, като присъдиха победа с 5:0 с най-голяма разлика в точките от всички срещи на турнира – 30:26, 30:25, 30:25, 30:26, 30:26.За Панталеев това е втора титла от „Странджа“, след тази в предишната му категория до 81 кг от 2015 г.„Много съм доволен от представянето си, защото това ми беше първо по-сериозно състезание в новата за мен категория, която е с цели 10 кг повече от предишната. Мисля, че съм добре подготвен и ми върви в тази категория“, сподели Панталеев, който след 2 дни заминава за Англия, за да играе в петък в мача от WSB срещу състава на Италия.Трета титла при най-тежките (+91 кг) от „Странджа“ прибави към колекцията си Петър Белберов. Българският национал има злато от предишните две издания на надпреварата. Сега Белберов се справи с Гюрген Ховнанисян от Армения с 4:1 гласа – 28:29, 30:27, 30:27, 29:28, 29:28.Оказа се, че Белберов е играл с тежка контузия на дясната ръка, за която той не искаше да се разбира предварително. „Скъсах връзки на бицепса още в първия мач и накрая не можех да играя на 100% -беше ми доста трудно. Преди финала дори бях изпаднал в депресия, но благодарение на съотборниците ми от националния тим се вдигнах“, разкри Белберов.Контузията няма да му позволи да партнира на Панталеев в предстоящия WSB сблъсък, тъй като поне месец ще се наложи да щади ръката си.И тримата ни шампиони също бяха наградени, облечени със специалните фланелки с надпис #boxinginolympics в подкрепа на оставането на бокса в олимпийското движение.", "date": "2018.02.25", "title": "Боксьорите ни без грешка във финалите на „Странджа“"}
{"url": "https://offnews.bg/ikonomika/ginka-varbakova-v-parvo-tv-interviu-firmata-e-moia-niama-ofshoren-so-675578.html", "text": "Собственичката на Инерком-Груп Гинка Върбакова за пръв даде телевизионно интервю откакто стана ясно, че компанията ѝ ще придобие бизнеса на ЧЕЗ у нас.Фирмата, която купува ЧЕЗ е 100% собственост на Гинка Върбакова. Пред Нова телевизия бизнесдамата от Пазарджик категорично заяви, че не е фасада, даваща път на офшорка да придобие най-голямото ЕРП в България. Утре в сутрешния блок на Нова ще бъде излъчено цялото интервю. „Аз съм крайният собственик. Това се вижда от Търговския регистър. Крайният собственик в Търговския регистър съм аз”, заяви Гинка Върбакова.На въпрос защо чешката държава е избрала именно нейната компания, тя отговори: „Не мога да кажа защо са избрали нас. Това беше една дълга и много сложна процедура, в която се изискваха много финансови документи, които да гарантират кои сме ние, какъв е нашият опит и какво можем да направим. По принцип при такъв вид финансиране, защото покупката на активите на ЧЕЗ ще стане с привлечено финансиране с банков кредит от международна банкова институция, която към момента, за съжаление, не мога да разкрия”.Запитана как банката си гарантира, че обезпечава парите, Гинка отвърна: „Практиката е при такъв вид финансиране, да бъдат залагани акциите на дружеството, тоест това е напълно позната във финансовите среди практика”.Гинка призна, че от 20 години познава Теменужка Петкова, която подаде оставката си като енергиен министър, след като сделката беше обявена публично.На въпрос дали Петкова е помогнала по някакъв начин в осъществяването на сделката за продажбата на ЧЕЗ, Гинка Върбакова беше категорична: „Цялата сделка се проведе под чешкото законодателство. Цялата сделка и разговори бяха в Прага и българското правителство, български министри или български политически лица не са имали абсолютно никаква информация за нея. Това е една частна сделка”.", "date": "2018.02.25", "title": "Гинка Върбакова в първо тв интервю: Фирмата е моя, няма офшорен собственик"}
{"url": "https://offnews.bg/zimni/zakrivat-igrite-v-piongchang-675552.html", "text": "Днес е последният ден на зимните олимпийски игри в Пьонгчанг, които ще бъдат закрити с пищна церемония, която ще започне от 13 часа българско време. Преди това ще бъдат разпределени четири комплекта медали, като с най-голям интерес се очаква финалът по хокей на лед при мъжете между Германия и Русия. Денят ще мине без българско участие. По принцип Антония Григорова трябваше да участва в ски бягането на 30 км, но се отказа.Програмата за 25 февруари:02:05 Кърлинг, жени, финал: Швеция - Южна Корея02:30 Бобслей, четворки мъже: 3-и манш04:15 Бобслей, четворки мъже: 4-и манш06:10 Хокей на лед, мъже: Германия - Русия, финал08:15 Ски бягане, жени: Масов старт на 30 км класически стил13:00 Церемония по закриване", "date": "2018.02.25", "title": "Закриват Игрите в Пьонгчанг"}
{"url": "https://offnews.bg/politika/dobrev-oproverga-ninova-za-sdelkata-na-chez-i-kredita-ot-bbr-675572.html", "text": "\"Корнелия Нинова изрече откровена лъжа, че Българската банка за развитие ще финансира сделката с ЧЕЗ\"- това каза депутатът от ГЕРБ и бивш енергиен министър Делян Добрев на извънреден брифинг на партията. Поводът - пресконференцията на БСП от по-рано днес.„Пресконференцията е в отговор на изявления на лидера на БСП Корнелия Нинова по-рано през деня. Нещото, което ни възмути бе една изказана лъжа, откровена лъжа, на която трябва да реагираме и една теза, която изключително много ни притесни. Изречената лъжа е, по отношение на това, че Българска банка за развитие ще финансира сделката с ЧЕЗ. Това е нагла лъжа, не само защото не е вярно, а защото публична информация, затова че не е вярно, че Българската банка за развитие не участва в сделката, е публикувана още на 15 февруари 2018 г.“, каза Добрев.По думите му няма как лидерът на БСП да не е знаела тази публична информация, която знаят всички. „Днес се наложи Българската банка за развитие отново официално на своята страница да публикува такова съобщение. Това е публично известно от преди 10 дни. За нас е необяснимо защо се пускат в обществото такива плоски лъжи. Това е плоска лъжа и е много лесна за опровергаване“, коментира той.„Това, което ни разтревожи е тезата, че институциите на България трябва да бъдат подчинявани на изпълнителната власт. Тревожи ни, защото всеки политик, който вижда институциите като подчинени на изпълнителната власт, не е за тази работа. Затова са институциите, те изграждат държавността в България“, поясни Добрев.Той попита дали, когато Корнелия Нинова е била заместник-министър се е държала по този начин с тях. „Днес тя казва, че институциите в България ги знаем, те ще направят това, което им нареди премиерът. Това е опасна мисъл за политик. Това означава, че този политик не знае как функционира държавата или си мисли, че държавата трябва да функционира по определен начин. Скандално е това, което е казала Корнелия Нинова. Дали тя смята, че институциите трябва да бъдат подчинявани на премиера, който и да е той. Това е обида за самите институции“, коментира Добрев. Той заяви, че от ГЕРБ вярват в институциите и са се постарали да ги направят във времето, колкото се може по-независими.", "date": "2018.02.25", "title": "Добрев опроверга Нинова за сделката на ЧЕЗ и кредита от ББР"}
{"url": "https://offnews.bg/sviat/sniag-blokira-balkanite-675554.html", "text": "Продължава да е усложнена зимната обстановка на Балканите. На много места минусовите температури са съчетани с ураганен вятър и много сняг, съобщава БНТ. В Хърватия армията се включи в борбата със снежната стихия. В Румъния, Словения и Босна и Херцеговина също се натрупа дебела снежна покривка, пътищата са заледени. Снежната стихия обхвана и Македония.Българското министерство на външните работи препоръчва на всички, които ще пътуват за Хърватия, Словения, Македония, Румъния, Босна и Херцеговина, Черна гора и Сърбия да отложат пътуванията си, или да тръгват на път подготвени.В случай на неотложни пътувания МВнР съветва гражданите да се осведомят подробно за актуалната метеорологична и пътна обстановка за дестинацията на пътуване, да следват стриктно инструкциите на местните вла‎сти и указанията на пътните знаци и да потеглят на път напълно подготвени за придвижване в зимни условия - зимни вериги за гумите, пълен резервоар на автомобила, подходящо топло облекло и мобилни апарати с напълно заредени батерии.", "date": "2018.02.25", "title": "Сняг блокира Балканите"}
{"url": "https://offnews.bg/obshtestvo/ne-patuvajte-ako-ne-se-nalaga-savetva-api-675567.html", "text": "Над 600 машини почистват републиканските пътища в районите със снеговалеж. Обработката на настилките продължава, за да се осигури безопасността на пътуването при зимни условия, съобщават от Агенция \"Пътна инфраструктура\" (АПИ).През нощта срещу понеделник се очаква рязко влошаване на времето, усилване на валежите и понижение на температурите от силния североизточен вятър.Възможни са виелици и снегонавявания. Прогнозата на метеоролозите е за силен снеговалеж в Западна и Северна България, както и в Рило-Пиринската област.При рязко влошаване на времето ще бъде ограничавано движението на тежкотоварните превозни средства, а там където се налага заради силния вятър и снегонавяванията трафикът ще се спира изцяло до подобряване на метеорологичните условия. От пътната агенция призовават шофьорите да отложат тръгването си в следващите 24 часа, ако то не е спешно.Ако все пак ви се наложи да пътувате, необходимо е автомобилите да са със заредени резервоари, течност за чистачки, подходящи гуми, да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на „Пътна полиция“, припомнят от АПИ.Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори.", "date": "2018.02.25", "title": "Не пътувайте, ако не се налага, съветва АПИ"}
{"url": "https://offnews.bg/zimni/olimpijskiat-ogan-v-piongchang-ugasna-675569.html", "text": "Зимните олимпийски игри в Пьонгчанг бяха официално закрити. Точно в 14,50 часа българско време олимпийският огън угасна, а преди това президентът на МОК Томас Бах връчи олимпийския флаг на домакина на следващите игри от Пекин, които ще се проведат от 4 до 20 февруари 2022 година.В заключителното си слово Бах подчерта важността на форума за установяване на мира на Корейския полуостров, макар и за 15 дни.\"Скъпи спортисти от Южна Корея и КНДР, вие ни заразихте с вярата си в мирното бъдеще. Това беше потресаващ пример как спортът може да сближава хората във време, когато мирът е толкова крехък. МОК ще продължи да участва в диалога между двете страни и след края на олимпиадата\", каза Бах, който завърши с благодарности към Република Корея и корейския народ.Тогава на сцената към него се присъединиха спортисти от всички континенти. Сред тях бяха трикратният олимпийски шампион по биатлон Мартен Фуркад (Франция), звездата на американските алпийски ски Линдзи Вон, носителката на два медала от Пьончан в турнира по бързо пързаляне с кънки Нао Кодайра (Япония), знаменосецът на Тонга и единствен представител на страната Пита Тауфатофуа, който не изневери на стила си и излезе полугол, въпреки студа, и други. Церемонията по закриването демонстрира технологичната мощ на Южна Корея и опроверга слуховете, че руски хакери ще се опитат да я сринат в опит за отмъщение заради решението на МОК да не допусне отново националния флаг.Знаменосец на България беше ски бегачът Йордан Чучуганов, който ще се прибере по този повод последен в България. С флаговете на своите страни дефилираха някои от големите герои на тази олимпиада - Естер Ледецка за Чехия, Шарлота Кала за Швеция, Габриела Пападакис за Франция, която получи честта не и без кавалерски реверанс от страна на Мартен Фуркад.След угасването на олимпийския огън стадионът по традиция се превърна в огромен дансинг, а двама диджей, един от които беше холандецът Мартин Гарикс, се погрижиха за настроението на вече освободените от спортни амбиции спортисти.В Пьонгчанг бяха раздадени 102 комплекта медала в 15 дисциплини. С най-много ще си тръгнат норвежците - 14 златни, 14 сребърни и 11 бронзови.В стартовете взеха участие 2925 спортисти от 92 страни. Българската делегация беше съставена от 21 спортисти. Най-доброто ни представяне беше шестото място на Сани Жекова в сноуборда.", "date": "2018.02.25", "title": "Олимпийският огън в Пьонгчанг угасна"}
{"url": "https://offnews.bg/sviat/bmw-otkri-nerednosti-v-otchitaneto-na-otrabotenite-gazove-675555.html", "text": "Германският автомобилостроител BMW също може да се окаже замесен в манипулации на дизелови двигатели, съобщи германското списание \"Шпигел\".Представители на компанията са съобщили на надзорните органи, че най-малко при два модела от 5-та и 7-ма серия има програми, които могат да манипулират данните за вредните газове.Според предварителни данни на територията на Германия може да има около 11 000 автомобила на BMW с подобен софтуер, съобщава БНР.Представители на BMW са уточнили за \"Шпигел\", че програмите първоначално са били предназначени за други машини и са били монтирани погрешка в леките коли от въпросните серии.През 2015 година стана ясно, че произведени от Volkswagen и Audi автомобили с дизелови двигатели имат  на данните за реалните нива на вредните емисии. Скандалът с \"еко измамата\" избухна, след като американската агенция за опазване на околната среда установи, че от VW са манипулирали тестовете за вредните емисии и реално изхвърляните отровни газове са многократно над максимално допустимите норми.Софтуерът е бил инсталиран в около 11 млн. автомобила от двете марки. Повече от половината са продадени в Европа.Скандалът доведе до оставки във VW, тече и разследване.", "date": "2018.02.25", "title": "BMW откри нередности в отчитането на отработените газове"}
{"url": "https://offnews.bg/obshtestvo/snegat-obhvashta-tcialata-strana-temperaturite-padat-675553.html", "text": "Валежите ще продължат и днес  вече и в цялата страна ще са от сняг. По-значителни ще бъдат в Западна България.Очаква се образуването на снежна покривка, като максималните температури в страната ще достигнат минус 2° - 3°, в София – около минус 1°.Ще духа до умерен, в източните райони и временно силен североизточен вятър.През нощта, с преминаването на средиземноморски циклон през Гърция и Егейско към Черно море, валежите у нас ще се усилят и обстановката още ще се усложни.Над Черноморието ще е облачно с валежи, като постепенно почти навсякъде дъждът ще премине в сняг. Ще духа умерен и временно силен североизточен вятър. Максимални температури на въздуха между минус 1° и 3°. Температурата на морската вода е 6-7°. Вълнението на морето ще бъде 3-4 бала с тенденция на усилване.Над планините ще e облачно със снеговалежи. Ще духа силен вятър - в ниските части постепенно ще се ориентира от изток-югозиток, а по билата ще е от югозапад. Ще има снежни виелици и по проходите ще се образуват навявания. Максималната температура на височина 1200 метра ще бъде около минус 7°, а на 2000 метра – около минус 10°.От Агенция \"Пътна инфраструктура\" съобщиха, че пътните настилки са мокри, а в планинските и усойни райони – частично заснежени, заледени и обработени.", "date": "2018.02.25", "title": "Снегът обхваща цялата страна, температурите падат"}
{"url": "https://offnews.bg/medii/pamporovo-posreshta-gosti-ot-32-darzhavi-za-svetovnoto-po-ski-za-zhurn-675570.html", "text": "Пампорово ще бъде домакин на 65-ото Световно първенство по ски за журналисти, което започва днес и ще приключи на 4 март.Курортът ще посрещне повече от 180 журналисти от 32 държави – професионалисти в различни сфери на журналистиката, обединени от интереса и ентусиазма си към ски спорта и планините.Преди това участниците ще посетят Европейската столица на културата 2019 – Пловдив, където ще се запознаят с богатото културно-историческо наследство на града.В рамките на събитието ще се проведат две конференции  - едната ще бъде с президента (2012-2017) Росен Плевнелиев, а втората с алпиниста Боян Петров.", "date": "2018.02.25", "title": "Пампорово посреща гости от 32 държави за Световното по ски за журналисти"}
{"url": "https://offnews.bg/obshtestvo/cherven-i-oranzhev-kod-utre-za-snegovalezhi-v-tcialata-strana-675576.html", "text": "Националния институт по метеорология и хидрология (НИМХ) към БАН обяви червен код за силен снеговалеж в две области за утре, 26 февруари 2018 г.Предупреждението за много опасно време е в сила за областите Смолян и Кърджали. Там ще има силни снеговалежи и ще се образува снежна покривка около 40 см. В комбинация със силния североизточен вятър, със средна скорост 15-20 м/с ще има виелици и навявания.В цялата останала част на страна кодът е оранжев. В равнинните части ще има умерени, в планинските райони и силни снеговалежи. Ще се образува снежна покривка за равнинната част 20-30 см, в планинските райони – около 35 см.В областите Видин, Монтана, Враца, Плевен, Ловеч, Габрово, Велико Търново и Търговище има в сила и оранжев код за опасно ниско температури. Там ще бъде много студено, а дневните температури се очаква да бъдат отрицателни. По Черноморското крайбрежие ще има силен вятър от североизток - 14-18 м/с (7-8 по Бофорт) с пориви до 19-24 м/с (8-9 по Бофорт),а вълнение на морето ще бъде 4 бала", "date": "2018.02.25", "title": "Червен и оранжев код утре за снеговалежи в цялата страна"}
{"url": "https://offnews.bg/zimni/norvegia-specheli-klasiraneto-po-medali-v-piongchang-675557.html", "text": "Норвегия е големият победител на зимните олимпийски игри в Пьонгчанг, които завършват днес, 25 февруари. Скандинавците спечелиха общо 39 медала, от които 14 златни, 14 сребърни и 11 бронзови.На второ място е отборът на Германия с 31 (14, 10, 7), а трети са канадците - 29 (11, 8, 10). България завърши без медал, а най-доброто класиране на роден състезател е шестото място на Александра Жекова в сноуборд кроса.В последния ден на олимпиадата бяха разиграни четири медала.Русия спечели финала в мъжкия хокеен турнир, след като се наложи с 4:3 след продължение (1:0, 0:1, 2:2, 1:0) над Германия.Норвежката Марит Бьорген пък спечели осма титла и рекорден петнадесети медал от олимпийски игри в кариерата си, след като триумфира в масовия старт на 30 километра ски бягане класически стил.Германски квартет триумфира в четворката бобслей при мъжете, шведите спечелиха турнира по кърлинг.", "date": "2018.02.25", "title": "Норвегия спечели класирането по медали в Пьонгчанг"}
{"url": "https://offnews.bg/kultura/rumanski-film-s-balgarsko-uchastie-vze-goliamata-nagrada-na-berlinale-675556.html", "text": "Филмът \"Не ме докосвай\" на румънската режисьорка Адина Пинтилие - копродукция с българско участие - завоюва вчера голямата награда \"Златна мечка\" на 68-ия Международен филмов фестивал в Берлин, съобщава БТА.Изборът на журито бе абсолютна изненада за критици и журналисти, които възприемат лентата като изключително смел експеримент. Пинтилие заяви, че самата тя не е очаквала да спечели наградата за филма си, в който героите търсят интимност, но същевременно се боят от нея. Той е съвместен проект с румънско, германско, чешко, българско и френско участие, включително на актьорите Ирмена Чичикова и Георги Налджиев.Румънската режисьорка заяви на пресконференция, след като взе трофея, че филмът приканва зрителите да изпитат съчувствие, да приемат различността и да преосмислят представите си за всичко. \"Ето защо си мисля, че за много хора този филм може би няма да е приятен, но в същото време ние предизвикваме вас, зрителите, да водите диалог и да погледнете себе си\", каза Пинтилие.Журито на Берлинале отличи със \"Сребърна мечка\" за режисура Уес Андерсън за анимационния филм \"Кучешкия остров\". В него се разказва за японски град, в който избухва епидемия от кучешки грип и властите издават заповед всички кучета да бъдат изхвърлени на сметище, намиращо се на изолиран остров. Актьорът Бил Мъри, който озвучава едно от кучетата, взе наградата на галацеремонията от името на Андерсън. \"Никога не съм си помислял, че ще ми се случи да отида да работя като куче и ще се прибера у дома с мечка\", пошегува се той, докато държеше статуетката.Наградата за най-добър актьор получи французинът Антони Бажон за ролята си на наркоман, опитващ да се отърве от порочния навик с помощта на религията във филма \"Молитвата\" на френския режисьор Седрик Кан. \"Много се молих да получа мечка\", каза Бажон на пресконференция след церемонията по награждаването. \"Много е важно да покажем на наркозависимите, че има път за избавяне от тяхното пристрастяване - в този филм манастирът и религията помагат на този човек\".За най-добра женска роля бе отличена 68-годишната Анна Брун за филма \"Наследничките\" на парагвайския режисьор Марсело Мартинеси.Приз за най-добър сценарий получиха Мануел Алкала и Алонсо Руиспаласиос за лентата \"Музей\", в която се разказва за ученици, откраднали през 1985 г. артефакти от Националният музей по антропология в Мексико.Полската режисьорка Малгожата Шумовска получи Голямата награда на журито за филма \"Лице\", разказващ за млад мъж, който претърпява трудова злополука и буквално загубва лицето си. Направена му е операция и му е присадено ново лице, но когато се завръща в родния си град от болницата, близките му се отдръпват от него.Наградата за изключителен артистичен принос отиде при Елена Окопная за костюмите и за цялостната визия на руския филм \"Довлатов\".Победителите бяха определени от шестчленно жури, оглавявано от германския режисьор Том Тиквер. На фестивала, продължаващ от 15 до 25 февруари, бяха излъчени около 400 филма. \"Ага\" на Милко Лазаров бе първият от 29 години български пълнометражен игрален филм, включен в конкурса на Берлинале, един от най-старите и най-престижни кинофестивали в света.", "date": "2018.02.25", "title": "Румънски филм с българско участие взе голямата награда на Берлинале"}
{"url": "https://offnews.bg/futbol/dunav-tcska-pred-otlagane-zaradi-loshoto-vreme-675558.html", "text": "Срещата от Първа лига между отборите на Дунав (Русе) и ЦСКА може да бъде отложена, алармира \"Тема Спорт\".Влошените атмосферни условия в Северна България могат да направят сблъсъка невъзможен за провеждане.Двубоят е насрочен за вторник, от 17:30 часа. Прогнозата за времето сочи температури около минус 6 градуса в деня на мача, което означава, че теренът почти сигурно ще е замръзнал.Днес и утре пък се очаква в Русе да вали сняг, което допълнително ще наруши състоянието на тревната настилка, а тя и без това е сред най-лошите в елита. В двубоя на Дунав срещу Верея вчера се видя, че макар и добре почистен, теренът е доста разкалян около центъра.А при валежи редовно се образуват и големи локви. Всичко това ще превърне предстоящия мач до голяма степен в битка с много единоборства и физическите качества ще вземат връх над футболните.Непосредствено преди срещата главният рефер на мача и делегатът на БФС ще преценят дали изобщо условията позволяват провеждането на двубоя. Не е изключено да се стигне до отлагане на сблъсъка, пише още изданието.Всичко зависи от това колко сняг ще падне в Русе и доколко домакините ще се справят с почистването на игрището.", "date": "2018.02.25", "title": "Дунав - ЦСКА пред отлагане заради лошото време"}
