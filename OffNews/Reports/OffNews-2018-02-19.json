{"url": "https://offnews.bg/zvezdi/dzhenifar-lorans-si-vze-pochivka-ot-aktiorstvoto-za-da-se-bori-s-koru-675164.html", "text": "Една от най-високоплатените актриси в света, Дженифър Лорънс, си взима една година почивка от Холивуд, за да успее да ангажира политически повече млади хора, съобщи Би Би Си.Носителката на Оскар е в съвета на Represent.Us, организация с нестопанска цел, която се бори срещу корупцията и за създаване на нови, по-добри антикорупционни закони.„Причината да се оттегля е, че искам да помогна на държавата ни и на демокрацията чрез борба с нечестните политици. Нашата организация се опитва да привлече младежи на местно ниво, но всичко е с мирна и добронамерена цел“, обясни звездата от „Игри на глада“ пред ET.Миналият месец, по време на дамския марш в Лос Анджелис, Лорънс се включи активно и призова Холивуд и света да се борят за правата на жените и равенството.", "date": "2018.02.19", "title": "Дженифър Лорънс си взе почивка от актьорството, за да се бори с корупцията в политиката"}
{"url": "https://offnews.bg/politika/da-balgaria-pokani-partii-na-pregovori-za-koalitcia-675184.html", "text": "\"Движение Да България\" покани партньорските си партии на преговори за коалиция. Предложението е насочено към партиите, с които наскоро излязоха с общ манифест - ДСБ, ДЕОС, Зелените и БЗНС.Целта на коалицията ще е да предизвика предсрочни избори и \"налагане на демократична управленска алтернатива\". Това решение е взето на заседание на Националния съвет на партията, където е приета резолюция по въпроса. В резолюцията се посочва, че основният политически въпрос пред България остава дали ще успеем да запазим своя демократичен, европейски модел на държавност.От партията отчитат засилване на антидемократичните политически тенденции. Те допълват, че са готови да отстояват \"последователна опозиционност по отношение на корупционния модел на управление и пленяване на българската държавност, олицетворяван в момента от правителството на ГЕРБ и ПФ, управляващо в негласна коалиция с ДПС, и подпомагано от фасадната опозиция БСП\". ", "date": "2018.02.19", "title": "'Да България' покани партии на преговори за коалиция"}
{"url": "https://offnews.bg/futbol/spas-rusev-vdahna-uverenost-na-levski-675175.html", "text": "Собственикът на Левски Спас Русев вярва, че \"сините\" вървят по правилния път в развитието си и за пореден път потвърди категорично, че треньорът Делио Роси остава на \"Герена\", независимо липсата на видими успехи.\"\", каза Русев пред Новспорт., добави бизнесменът.Иначе по-рано днес футболисти, треньори и ръководство на Левски поднесоха венци и цветя на паметника на Васил Левски по случай 145-ата годишнина от кончината на Апостола на Свободата. Начело с капитана Божидар Митрев \"сините\" спазиха традицията да уважат патрона си.За нещастие, този път настроението сред футболистите закономерно бе минорно, и с оглед на тъжната вест за внезапната смърт на голямата легенда Павел Панов.Пред монумента дойдоха също шефът на Детско-юношеската школа Даниел Боримиров и Константин Баждеков, който не заема вече пост в \"синия\" клуб.", "date": "2018.02.19", "title": "Спас Русев вдъхна увереност на Левски"}
{"url": "https://offnews.bg/zimni/emotcionalno-posreshtane-na-chast-ot-balgarskite-olimpijtci-v-sofia-675178.html", "text": "С много емоции и настроение бяха посрещнати част от българските олимпийци при завръщането им от Игрите в Пьонгчанг. Сноубордистката Александра Жекова и скиорката-алпийка Мария Киркова бяха чакани от десетки посрещачи при пристигането си на Аерогара София.С много овацици бе посрещната Сани Жекова и нейният щаб, които се завръщат с второ поредно класиране на олимпийски финал и престижното шесто място на Игрите в ПьонгЧанг.Най-гласовите бяха малките фенове на Жекова, които носеха плакати с буквите на клуба, за който тя се състезава. Сред тях имаше и много деца сноубордисти, бъдещи наследници на Сани.“Чувствам се малко уморена, защото пътувахме 30 часа, имахме голям престой в Сеул. Но генерално съм щастлива, няма какво да си кривя душата - отидохме за медал в Пьонгчанг. Направихме всичко по силите ни в онези условия, които бяха трудни за всички. В крайна сметка съм щастлива, че направих втори финал на олимпийски игри, което не е малко постижение в моята трудна дисциплина\", каза Сани.\"Това е сложността на моя спорт, затова казвам, че нямах досега спортната възможност, но тя ще дойде - имам още три старта до края на сезона. Аз се чувствам в отлична форма, така че сега ще продължа с моята кондиционна подготовка и ще се готвя за следващите три старта от Световната купа”, коментира още най-добрата ни сноубордистка.", "date": "2018.02.19", "title": "Емоционално посрещане на част от българските олимпийци в София"}
{"url": "https://offnews.bg/sviat/krajnodiasnata-alternativa-za-germania-stana-vtora-politicheska-sila-675188.html", "text": "Крайнодясната партия \"Алтернатива за Германия\" за първи път изпреварва Германската социалдемократическа партия и стана втора политическа сила в страната. Това сочат данните от анкетата на Института за нови социални отговори, направена за в. \"Билд\".Според националното проучване консервативният блок на германската канцлерка Ангела Меркел е увеличил подкрепата си с 2,5 пункта, достигайки 32 процента.\"Алтернатива за Германия\" е увеличила подкрепата си с 1 пункт, достигайки 16 процента, а социалдемократите са загубили 1 пункт, падайки на 15,5 процента.", "date": "2018.02.19", "title": "Крайнодясната 'Алтернатива за Германия' стана втора политическа сила"}
{"url": "https://offnews.bg/obshtestvo/15-oto-izdanie-na-balgarskata-koleda-sabra-2-4-mln-leva-675177.html", "text": "Петнадесетото издание на инициативата \"Българската Коледа\" събра 2 472 000 лв.Сумата е събрана в периода 1 декември 2017 г. - 16 февруари 2018 г., като тази година кампанията е под мотото \"В подкрепа на спасения детски живот\".От \"Българската Коледа\" обявиха, че в тазгодишното издание на инициативата са се включили над 3000 индивидуални дарители и 420 компании и организации. Те са направили дарения на обща стойност 1 917 000 лeвa. В полза на кампанията до този момент са изпратени и 555 000 SMS-a на стойност 1 лв.От екипа на президента Румен Радев благодариха на всички, които са се включили в кампанията, като изразиха специални благодарности и на родителите, участвали в кампанията с разкази за децата си. Сред тях са родители и деца, които са подпомагани през годините от \"Българската Коледа\", и такива, които не са подпомагани, но поискаха да вдъхнат кураж на тези, които в момента са в беда.В рамките на кампанията са организирани и много инициативи. 97 училища от цялата страна са част от каузата в помощ на спасения детски живот.Новите методи на диагностика позволяват навременно откриване на заболяванията и прилагане на лечение, водещо до спасяване на живот. Спасеният детски живот се нуждае от продължителна грижа, за да бъдат предотвратени евентуални хронични заболявания и усложненията от тях. Поддържането на здравето на спасените деца изисква усилия за дълъг период от време, дори през целия живот, като в повечето случаи това е сериозно предизвикателство - както за лекарите, така и за техните семейства. При много от тези деца се налага системна медицинска грижа, постоянен медицински контрол, медикаментозно поддържащо лечение и много често продължителна, специализирана рехабилитация. Затова петнадесетото издание на благотворителната инициатива „Българската Коледа“ насочва своите усилия да помогне в грижата за продължителното лечение и активната рехабилитация.До този момент в администрацията на президента са постъпили 250 заявления за подпомагане на деца. Исканията за подпомагане са основно за: диагностика, медикаментозна терапия, рехабилитация, медицински изделия и помощни средства. Всеки родител, който има болно дете и се нуждае от помощ за осъществяване на лечението или рехабилитацията му, може да подаде документи за подпомагане от кампанията. Експертният съвет и Комисията към „Българската Коледа“ ще разгледат всички постъпили заявления и ще вземат решение за необходимото и възможно подпомагане.В Експертния съвет са включени представители на Министерството на здравеопазването, Национални консултанти по различни видове детски болести, представители на Българската педиатрична асоциация, Асоциацията по неонатология, неправителствени и пациентски организации.Молби за подпомагане на деца се приемат целогодишно, напомнят от Президентството.Към момента общо 33 лечебни заведения са подали заявления за закупуване на медицинска апаратура със средства от кампанията.", "date": "2018.02.19", "title": "15-ото издание на Българската Коледа събра 2,4 млн. лева"}
{"url": "https://offnews.bg/sviat/tramp-obiavi-che-podkrepia-usiliata-za-poveche-kontrol-na-orazhiata-675189.html", "text": "Американският президент Доналд Тръмп обяви, че подкрепя усилията за повече контрол при продажбата на оръжия, съобщиха от Белия дом, цитирани от Би Би Си. Днес той се срещна със сенатора републиканец Джон Корнин, с когото проведоха разговор по въпроса. Изявлението идва дни след стрелбата в училище във Флорида, при която загинаха 17 души. По-рано днес ученици, оцелели след стрелбата настояха за повече контрол над оръжията. В момента лицензираните търговци на оръжие трябва да правят проверки на всеки, който иска да си купи оръжие. Потенциалните купувачи предоставят лична информация и дали са имали проблеми със закона. Информацията след това се предава на ФБР за проверка в базата данни. Проблемът е, че информацията за криминално минали или ментални проблеми в базата данни се подава от служители, които невинаги го правят коректно. След стрелбата във Флорида Тръмп обвини ФБР, че не си е свършило работата, след като стана ясно, че е имало сигнали за подготвяна стрелба, на които не е реагирано. ", "date": "2018.02.19", "title": "Тръмп обяви, че подкрепя усилията за повече контрол на оръжията"}
{"url": "https://offnews.bg/sviat/greshno-podaden-kod-za-otvlechen-samolet-vdigna-na-krak-politciata-na-675190.html", "text": "Пилот на полет на Луфтханза, наближаващ летището във Франкфурт, неволно задейства тревога за националната сигурност, след като изпрати код за отвлечен самолет.Имало е технически проблем с комуникациите в пилотската кабина, заради който пилотът е можел да изпраща, но не и да получава съобщения от авиодиспечерите на летището, заяви говорител на авиокомпанията, цитирана от ДПА и БТА.За да предупреди диспечерите за проблема, пилотът е трябвало да изпрати определен код, но въвел погрешен такъв - за отвлечен самолет.Подаденият код довел до незабавно информиране на началниците на провинциалната полиция, федералната полиция и армията.Тревогата била отменена след около 20 минути, след като пилотът осъзнал грешката си и въвел правилния код.Самолетът, който пристигал от шотландския град Абърдийн, кацнал със закъснение, но без затруднения.", "date": "2018.02.19", "title": "Грешно подаден код за отвлечен самолет вдигна на крак полицията на летището във Франкфурт"}
{"url": "https://offnews.bg/sviat/tramp-razkritikuva-opra-i-poiska-tia-da-se-kandidatira-za-prezident-z-675172.html", "text": "Американският президент Доналд Тръмп разкритикува в Туитър телевизионната водеща Опра Уинфри заради нейно предаване, посветено на първата му година на власт.Критиките на Тръмп са за водена от Опра дискусия, посветена на първата година от президентството на Тръмп. В него за събеседници бяха поканени 14 републиканци, демократи и независими избиратели от щата Мичиган.В дискусията гласоподавателите са поставили под въпрос стабилността на Тръмп като президент. Някои от тях обаче са изразили симпатии към президента. Самата Уинфри не е правила никакви изявления за или против президента по време на дебата. Тръмп каза, че е гледал предаването и че Опра Уинфри му се сторила много несигурна и разколебана и че въпросите, които задавала, били пристрастни, а фактите, които излагала - неверни, съобщи Ройтерс, цитирана от БТА.\"Надявам се, че Опра ще се кандидатира за президент, така че да бъде изобличена и аз да я победя, както всички други!\", написа Тръмп в Туитър.Спекулации, че Опра Уинфри може да се кандидатира за президент се появиха след речта, която тя произнесе на церемонията за връчване на наградите \"Златен глобус\" през януари.Въпреки че самата тя опроверга слуховете, спекулациите по темата продължават. ", "date": "2018.02.19", "title": "Тръмп разкритикува Опра и поиска тя да се кандидатира за президент, за да я победи"}
{"url": "https://offnews.bg/turizam/9-3-rast-na-prihodite-ot-mezhdunaroden-turizam-675179.html", "text": "Приходите от международен туризъм в България през 2017 г. възлизат на 6,895 млрд. лв., сочат данните на БНБ. Това е с 9,3% повече спрямо рекордната до момента 2016 г., когато според ревизираните данни приходите са стигнали 6,311 млрд. лв.Тя припомни, че през цялата 2017 г. чуждестранните посещения на туристи у нас са били близо 8,9 млн., което е със 7,6 на сто повече от 2016 г. За пазари като Гърция и Румъния тези визити са били по над 1 млн.Много добри резултати са постигнати и на входящи пазари Германия, Турция и другите балкански страни, Великобритания, Украйна, Молдова, Израел, Полша.", "date": "2018.02.19", "title": "9,3% ръст на приходите от международен туризъм"}
{"url": "https://offnews.bg/futbol/dzhesi-s-parva-trenirovka-s-tcska-675173.html", "text": "ЦСКА започна подготовка за предстоящия мач от XXII кръг на Първа лига срещу Черно море. Двубоят ще се играе в петък (23 февруари) от 17:30 часа на стадион \"Българска армия\".Към отбора на базата в Панчарево се присъедини и новият футболист Едвин Джеси, който тренира за първи път със съотборниците си, информира официалният сайт на \"армейците\".Играчът подписа с \"червените\" в четвъртък и вече е на разположение на треньора Стамен Белчев за шампионатните битки през пролетта.След победата над Верея в тима няма контузени футболисти, като единственият отсъстващ от заниманието е португалският полузащитник Рубен Пинто, който се очаква утре да започне тренировки по план.За двубоя срещу Черно море треньорът Стамен Белчев може да разчита на всички играчи освен на Кристиян Малинов, който ще изтърпи втория си мач наказание заради натрупани жълти картони.", "date": "2018.02.19", "title": "Джеси с първа тренировка с ЦСКА"}
{"url": "https://offnews.bg/politika/avstrijskiat-kantcler-idva-na-poseshtenie-u-nas-675174.html", "text": "Австрийският канцлер Себастиан Курц идва на посещение у нас утре. Курц ще се срещне с премиера Бойко Борисов. Срещата ще се състои в резиденция \"Бояна\". Двамата ще обсъдят задълбочаването на двустранните отношения, както и сътрудничеството в рамките на ЕС с фокус върху приемствеността в темите на Българското и Австрийското председателства на Съвета на ЕС, съобщиха от правителствената пресслужба.", "date": "2018.02.19", "title": "Австрийският канцлер идва на посещение у нас"}
{"url": "https://offnews.bg/futbol/fenovete-na-levski-se-proshtavat-s-golemia-pavel-panov-675176.html", "text": "Феновете на Левски ще имат възможността да отдадат почит към паметта на внезапно починалата легенда на клуба Павел Панов във вторник (20 февруари) от 13.00 часа.Снимка на бившия футболист ще бъде поставена пред Сектор А на стадион „Георги Аспарухов“, за да могат привържениците и всички, които искат, да се преклонят.Панов почина внезапно на 67-годишна възраст на 18 февруари. Печалната вест покруси футболната общественост малко след трудната победа на Левски над Ботев с 1:0 в двубоя от 21-ия кръг на Първа лига.От Левски обявиха, че имат идея как да отдадат почит на емблематичния си нападател. Изпълнителният директор на тима Красимир Иванов обяви, че „сините“ са се свързали със семейството на Панов и когато има някаква организация, ще бъде обявено.\"Ние сме осъществили контакт със семейството на господин Панов. Когато има организация и съгласуване с тях, ще кажем какво има от страна на клуба. Но това е много личен момент, ние не искаме да се натрапване в ненужни неща\", коментира Иванов след като левскарите поднесоха венци и цветя пред паметника на Васил Левски по повод 145 години от обесването му.Иначе погребението на Павел Панов ще се състои на 21 февруари, сряда, от 11:00 часа на Централните софийски гробища. Поклонението ще започне половин час по-рано.", "date": "2018.02.19", "title": "Феновете на Левски се прощават с големия Павел Панов"}
{"url": "https://offnews.bg/medii/studentite-po-zhurnalistika-shte-se-zapoznaiat-s-medijnia-monitoring-n-675170.html", "text": "Водещи практици в медийния мониторинг и анализ на социалните мрежи започват от утре, 20 февруари, курс със студенти от Факултета по журналистика и масова комуникация на СУ „Св. Климент Охридски“.Сред гост-лекторите ще е Георги Ауад от агенция , който е сертифициран експерт от  - Международната асоциация за измерване и оценка на комуникацията.Курсът „Медиен мониторинг на социалните мрежи“ предлага знания за основополагащи концепции за социалната комуникация в контекста на съвременните социални медии. Представят се практическите ползи от изследването на потребителските коментари в социалните мрежи и влиянието им върху обществото.В рамките на курса се изучават спецификите на социалната комуникация онлайн, отношенията потребители-брандове, възможностите за интеракция по време на кампании, както и тенденциите за развитие на социалните мрежи.Студентите ще усвоят умения за анализиране на съдържание под различни форми от различни комуникационни канали като Фейсбук, Туитър, форуми, блогове, както и от традиционни медии (печатни и онлайн издания).Като част от обучението на студентите ще бъде предоставена необработена комуникационна извадка и конкретен проблем със задачата да обработят информацията и да направят анализ на данните, извеждайки препоръки за управление на комуникацията от страна на крайния клиент, обясни Боян Иванович, преподавател в курса.Най-успешно представителите се в курса „Медиен мониторинг на социалните мрежи“ ще имат възможност за стаж и постоянна работа в агенцията за оценка и измерване на репутацията Perceptica.", "date": "2018.02.19", "title": "Студентите по журналистика ще се запознаят с медийния мониторинг на социалните мрежи"}
{"url": "https://offnews.bg/obshtestvo/nad-3000-lv-sa-nuzhni-za-izdrazhka-na-semejstvo-v-sofia-675146.html", "text": "Необходимите средства за живот на семейство в столицата са 3 023,64 лв и надхвърлят средните за страната стойности с 30%.Това показва изследване на КНСБ.Следователно, ако доходите на 4-ри членно домакинство се формират само от работните заплати на двамата родители, то за всеки от тях СРЗ не трябва да бъде по-ниска от 1512 лв. Официалните данни за трудовите възнаграждения на наетите лица през четвърто тримесечие на 2017 г. за София-столица, отчитат нетната СРЗ от 1 151 лв. (бруто 1476 лв.), която с близо 24% по-ниска от необходимата заплата за издръжка на живота (при 27% през трето тримесечие), отчитат икономистите.2 325 лв. пък са необходими за издръжка на семейство в останалата част от страната. С тези средства е възможно да се осигури покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти. Така издръжката на живот на едно лице от семейството възлиза на 581,31 лв. Ако работната заплата е единствен източник на доходи, то нейният нетен размер не трябва да бъде по-нисък от 1 163 лв. за всеки от двамата родители (бруто 1489 лв.).", "date": "2018.02.19", "title": "Над 3000 лв. са нужни за издръжка на семейство в София"}
{"url": "https://offnews.bg/drugi/kralev-i-avstrijskiat-vitcekantcler-shtrahe-obsadiha-problemite-v-spor-675151.html", "text": "Министърът на младежта и спорта Красен Кралев проведе 2-часова работна среща с австрийския вицеканцлер Хайнц-Кристиан Щрахе. По новото разпределение на ресорите в правителството във Виена спортът се управлява директно от неговия кабинет.Г-н Щрахе отговаря и за военното министерство. Срещата се проведе по покана на австрийската страна по време на зимните олимпийски игри ПьонгЧанг 2018.Обсъдени бяха два основни проблема. Първият бе за спора между ФИБА и Евролигата. Министър Кралев изрази опасения, че той може да не бъде решен по време на българското европредседателство, защото тлее от години. Вицеканцлерът Щрахе обеща да присъства на Европейския спортен форум, организиран от Европейската комисия на 22 и 23 март в София, където ще бъдат направени първите стъпки за сближаване на двете страни. Там ще бъде проведена среща, инициирана от Комисар Наврачич, в която ще вземат участие министър Кралев, вицеканцлер Щрахе и представители на ФИБА и Евролигата. След това бе обсъдена общата позиция на ЕС по актуализацията на кодекса на Световната антидопингова агенция (WADA), който се обсъжда в момента. Министър Кралев, като член на управителния съвет на WADA, запозна колегата си с решенията, които са били взети на сесията в Сеул, както и тези, които се очакват на следващата в Монреал през май.Двамата обсъдиха и проблемите в детско-юношеския спорт. Австрийците обявиха желанието си да съдействат за развитието на българските ски-курорти.След това министър Кралев разгледа австрийската къща в Пьонгчанг в компанията на президента на Националния олимпийски комитет на Австрия Карл Щос, който е и член на МОК и генералния му секретар Петер Менел.", "date": "2018.02.19", "title": "Кралев и австрийският вицеканцлер Щрахе обсъдиха проблемите в спорта"}
{"url": "https://offnews.bg/politika/radev-dnes-sme-republika-ot-nas-zavisi-da-stane-chista-i-sviata-675183.html", "text": "„Преди 145 години тук, на това място, увисва на бесилото Васил Левски. Гробът му е неизвестен. Но заравяйки Левски, поробителят зарови зърното на свободата, което покълна и роди днешна България. От Апостола пазим едно тефтерче, кичур коси и кратки писма. Но те струват повече от доктрина. Учат ни, че дела трябват, а не думи. Дават ни вяра, че времето нас обръща, но и ние него обръщаме.“Това заяви президентът Румен Радев на възпоменателната церемония в София по повод 145 години от гибелта на Апостола на свободата Васил Левски.„Днес сме република. Но чиста ли? Свята ли? Циниците приемат тези въпроси с презрение. Както други, в онези години вземаха Апостола за луда глава и мечтател. Тях обаче времето ги отнесе, а пред бесилото на дякона се покланяме всяка година\", каза Радев.Той подчерта, че идеалът на Левски за чиста и свята република е дългосрочна програма. „Много време трябваше, за да стане България република. А колко още ще трябва, за да стане тя „чиста и свята“? Това зависи от нас. Това зависи от нашата гражданска отговорност и позиция. Битката за справедливост и законност е задача на всяко поколение. Нашето още не я е постигнало. Републиката на Апостола принадлежи на всички граждани, а не на шепа хора. В нея Отечеството не се бърка с бащиния, а законът е един за всички. В чистата и святата република лъжата е позор, а човек тежи според делата си. В нея думите са свят ангажимент, каквито са думите в тефтерчето на Апостола“, подчерта още президентът Радев.Държавният глава припомни думите на Васил Левски: „Нашите българи желаят свободата, но я приемат, ако някой им я поднесе в къщите на тепсия“ и още: „Не си народен, ако знаеш народното зло и не го казваш“, които описват цялата българска драма.По думите на президента робството ни е приучило да се съобразяваме със злото и със силата, но за да бъдем свободни, трябва да победим унинието и примирението вътре в нас.„Преди век и половина един монах от Карлово заложи живота си, за да изкупи свободата ни, нашата свобода. Левски предизвика цяла империя и спечели облога си. Той пожертва живота си, но спечели за цял народ“, подчерта Румен Радев.Президентът беше категоричен, че блянът на Апостола не остарява с годините, а днешните българи сме призвани с „нашите задружни усилия“ да сбъднем идеала на Левски. Заради него, заради себе си и заради нашите деца.", "date": "2018.02.19", "title": "Радев: Днес сме република, от нас зависи да стане 'чиста и свята'"}
{"url": "https://offnews.bg/litca/pavel-grudinin-komunistat-milioner-kojto-iska-da-stane-prezident-na-675143.html", "text": "Въпреки че е бизнесмен, чиито приходи се измерват с милиони долари, Павел Грудинин е кандидатът на Комунистическата партия на Руската федерация за президентските избори на 18 март.Наричан \"царя на ягодите\", 57-годишният Грудинин е директор на Совхоз \"Ленин\" - селско стопанство за плодове и млечни продукти, разположено на труден терен в предградие на Москва.Обявяването на кандидатурата на този вечно усмихнат мъж с буйна прошарена коса и мустаци предизвика изненада. Издигането му придаде по-младежки облик на организация, която след разпадането на СССР беше представлявана от 73-годишния Генадий Зюганов, който при управлението на Владимир Путин ставаше все по-малко критичен към властта.Според проучванията Павел Грудинин има около 7 на сто подкрепа, което го поставя на второ място сред осемте кандидати, но много далеч от лидера на Кремъл (с над 70 на сто).На хартия Грудинин има всички качества на комунистически кандидат: той ръководи старо стопанство от съветско време и възхвалява Сталин, с когото има лека физическа прилика.Парадоксалното е, че Павел Грудинин не е член на компартията и в миналото е критикувал нейните догми.Натрупал е по-голямата част от богатството си от даването под наем и продажбата на скъпи терени в околностите на Москва на хипермаркети.Миналата година неговото предприятие обяви оборот от около 4 милиарда рубли (57 милиона евро). През последните шест години е обявил приходи от 157 милиона рубли (2,2 милиона евро).\"Не е толкова зле\", похвали се той на неотдавнашна пресконференция.Някои наблюдатели смятат президентската му кандидатура за маневра на властта, за да се насърчи избирателната активност - несигурна заради предвидимия резултат - без обаче да представлява реална заплаха за Путин.Макар че не се колебае да критикува някои политики на правителството, Грудинин никога не напада лично руския президент. \"Това е сблъсък на идеологии, не на личности\", обяснява той.В миналото той публично е подкрепял Путин и дори е бил член на основната прокремълска партия \"Единна Русия\".Историческият лидер на компартията Генадий Зюганов похвали новия кандидат за прилагането на социалистически принципи в своето предприятие, в което има детска градина за децата на работниците, а заплатите са над средната.Совхоз \"Ленин\", който е \"територия на социалния оптимизъм\", според Зюганов, е голям колкото цял квартал. В него се влиза през портал, украсен с изображения на ягоди.Основан през 1918 г. като витрина на съветското земеделие, през 1995 г. совхозът беше приватизиран и начело на него застана Павел Грудинин.Днес той заявява, че е модернизирал бившето държавно земеделско стопанство, например чрез механизирано доене на кравите (така е в текста на АФП. Всъщност Грудинин въвежда роботизирано доене - б.ред.) , като е инвестирал част от печалбите в услуги за работниците, които са доста по-добри, отколкото предлаганите от държавата.В училището на стопанството си, открито миналата година, децата учат компютърно моделиране и история на Древна Гърция, а в детската градина има цяла стая с конструктори \"Лего\".Павел Грудинин може и да е \"капиталист\", но начинът, по който се отнася към работниците си, се приема добре от комунистическите избиратели, обяснява политическият анализатор Константин Калачов.Изненадващата му кандидатура предизвика нов интерес към комунистическата партия и в популярната прокремълска преса се появиха враждебни статии, поставящи под съмнение почтеността му заради твърдения за негови банкови сметки в чужбина.Нарастването на популярността на комунистическия кандидат \"предизвика страх и смайване\" в предизборния екип на президента, според комунистическия депутат Валерий Рашкин. \"Те вече опитват да го омърсят\", казва той.От своя страна Павел Грудинин се оплаква от посещения на данъчни инспектори и ограниченото ефирно време, заявявайки, че е \"под перманентен натиск\".Според Калачов в Кремъл няма единодушие какъв подход да се възприеме към Грудинин.\"От една страна се нуждаят от добра избирателна активност. От друга, трябва да го смажат, ако отнема електорат от Путин\", обяснява анализаторът.Според него, Грудинин би могъл да се задоволи с пост на губернатор на Московска област и за тази цел трябва да не получи повече от 15 на сто на изборите на 18 март./БТА/", "date": "2018.02.19", "title": "Павел Грудинин - комунистът милионер, който иска да стане президент на Русия"}
{"url": "https://offnews.bg/sviat/17-dushi-zaginaha-pri-ruhvane-na-otpadatci-na-smetishte-v-mozambik-675187.html", "text": "Поройни дъждове причиниха частично срутване на огромно сметище в околностите на столицата на Мозамбик, при което загинаха 17 души, предаде Асошиейтед прес, цитирана от БТА.Властите предполагат, че може да има още затрупани хора на сметището \"Хулене\" в околностите на Мапуто.Според португалската осведомителна агенция Луза купчините отпадъци е издигали на височината на триетажна сграда. Разрушени са домове, а някои жители в района са избягали поради страх от друго срутване.\"Планините от боклук са рухнали върху къщите, а много семейства все още са били в тези жилища\", каза представителка на службата за справяне с бедствия.", "date": "2018.02.19", "title": "17 души загинаха при рухване на отпадъци на сметище в Мозамбик"}
{"url": "https://offnews.bg/kultura/tcaritcata-na-chardasha-s-gost-rezhisior-ot-viena-s-premiera-toz-675171.html", "text": "На 24 февруари от 19 часа и на 25 февруари от 17 часа е премиерата на оперетата „Царицата на чардаша” в Музикалния театър. В юбилейния си сезон, в който чества 100 години от началото на професионалната оперета в България, театърът кани гост-режисьори от родинта на оперетата.За режисьор на една от любимите оперети на българската публика „Царицата на чардаша” от Калман е поканен Адриан Холендер от Виена. Той е работил по проекти, свързани с операта, по цял свят. От българска страна помощник-режисьор е дългогодишната солистка, а в момента директор на Музикалния театър Марияна Арсенова.Адриан Холендер казва, че е доволен от професионализма на артистите от Музикалния театър. „Тук се поддържа едно много високо ниво на оперетните артисти. Високо е професионалното ниво и на музикантите, хора и балета на театъра, което е много удовлетворяващо за мен като режисьор-постановчик.”Австрийският режисьор признава, че неговото семейство е силно свързано с България. Неговият баща е прочутият оперен мениджър и дългогодишен директор на Държавната опера във Виена Йоан Холендер. Той е подал ръка в началото на творческия им път на такива големи наши имена в оперното изкуство като певците Веселина Кацарова, Калуди Калудов, Надя Кръстева, Красимира Стоянова, както и на оперната режисьорка Вера Немирова.Билетите за двете премиерни дати са изчерпани, но публиката ще може да види представлението през март - на 17, 24 и 31 март.", "date": "2018.02.19", "title": "„Царицата на чардаша” с гост режисьор от Виена с премиера този месец в Музикалния театър"}
{"url": "https://offnews.bg/ikonomika/vzemete-naj-dobroto-ot-pamporovo-s-bakb-675140.html", "text": "Дори и да ни се струва, че зимният сезон в градовете вече си отива, в планините той е в разгара си и няма намерение скоро да си тръгне. Вземете максимума от него, като позволите на вашата кредитна или дебитна карта от БАКБ да ви заведе в Пампорово при най-добри условия — сега плащането с нея в любимия ви курортен комплекс носи още предимства. Какви точно са те?Картата от БАКБ ви дава 17% НАМАЛЕНИЕ ЗА СКИ УСЛУГИ като ски/сноуборд училище, наемане на учител и екипировка, ползването на гардероб и много други.Веднъж щом си набавите всичко необходимо за един страхотен ден на пистата, не пропускайте да се възползвате и от специалната ОТСТЪПКА В РАЗМЕР НА 8% ОТ ЛИФТ КАРТА ЗА СКИ ЗОНА ПАМПОРОВО-МЕЧИ ЧАЛ.А за тези от вас, които планират да прекарат малко повече време сред зимната природа, предлагаме още една възможност да се насладите на зимната си почивка, плащайки със своята карта от БАКБ — 8% ПО-НИСКА ЦЕНА НА СТАИТЕ В ХОТЕЛИ ОРЛОВЕЦ***** И ПЕРЕЛИК****.Възползвайте се от специалните отстъпки, валидни от 10.02.2018 г. до края на ски сезон 2017/2018г.!Повече за условията на картовата промоция можете да научите на: ", "date": "2018.02.19", "title": "Вземете най-доброто от Пампорово с БАКБ"}
{"url": "https://offnews.bg/politika/pravitelstvoto-da-sazdade-ministerstvo-za-severozapada-iskat-reformat-675139.html", "text": "Министерство на Северозападна България - писмо с такава идея изпратиха от Реформаторския блок на премиера Бойко Борисов.  \"Съставихме отворено писмо до министър-председателя Бойко Борисов и го озаглавихме \"Да спасим Северозапада\". Ние в \"Реформаторския блок\" се занимаваме от години с тази проблематика. Държим на регионалната политика като национална държавна регионална политика и смятаме, че особено последната година тя е занемарена\".Това заяви доц. Борислав Великов, председател на партия \"Българска нова демокрация\", на пресконференция на коалиция \"Реформаторски блок – Глас народен\" по повод бездействието на държавата по проблемите на Северозападна България. В пресконференцията взеха участие още Филип Кирев, главен секретар на СДС, Иван Тодоров, секретар на Националния кординационен съвет на \"Реформаторския блок\", и Найден Зеленогорски, член на ДБГ.  В отвореното писмо \"Реформаторският блок\" настояват да проведат среща с премиера Бойко Борисов, за да го уведомят какви мерки трябва да бъдат предприети, за да се повиши благосъстоянието на Северозапада.Според Филип Кирев има различни икономически мерки, които могат да се предприемат като данъчни облекчения, приоритет при кандидатстване по оперативни програми и други. Той предложи да се създаде фонд по подобие на Националния иновационен фонд, който да подпомага предимно стартиращи предприятия в Северозападна България, както и в другите слабо развити региони. Друг вид инструмент за повишаването на благосъстоянието на Северозападния регион може да бъде премахването на данък печалба за предприятията, които реинвестират в регионите с ниски икономически показатели.Най-силният механизъм на държавата да подпомага регионалната икономика са оперативните програми. Идеята на \"Реформаторския блок\" е максимално да се увеличи преференцията, която се дава като точки, по отношение на кандидатстващите общини и предприятия от Северозападна България. Заленогорски каза още, че \"Реформаторският блок\" подновява идеята, предложена преди 5 години, да се създаде Министерство за Северозапада:", "date": "2018.02.19", "title": "Правителството да създаде Министерство за Северозапада, искат Реформаторите"}
{"url": "https://offnews.bg/112/zadarzhaha-trima-avtokradtci-sled-kato-otneli-avtomobil-675153.html", "text": "Столични полицаи са задържали трима мъже, непосредствено след като противозаконно отнели автомобил, съобщиха от МВР.На 15 февруари около 9 часа при провеждане на полицейска операция на територията на столицата от служители от сектор „Престъпления свързани с МПС“- СДВР, в Девето РУ бил получен сигнал за противозаконно отнет лек автомобил „Мерцедес“.Според информацията колата е открадната с работещ двигател от района на бул. „Сливница“.В хода на операцията противозаконно отнетата кола била засечена от служителите на СДВР да се движи по бул. „Сливница“ посока Околовръстен път, заедно с ескортиращ я автомобил „Фолксваген Голф“. След кратко преследване полицаите задържали двете коли и намиращи се в тях трима мъже при опит да укрият крадената кола в района на Перник.Установена била самоличността на тримата- Л.А/37г./, известен с прякор „Таратора“ , А.Я./41г./, с прякор „Шиндлера“, криминално проявени, от София, и Н.Г./35г./ - от пернишкото село Лобош.След извършените процесуално-следствени действия в рамките на образуваното досъдебно производство, материалите са докладвани в Софийска районна прокуратура. Л.А. и А.Я са привлечени като обвиняеми за престъпление по чл.346 от НК и са им наложени мерки „задържане под стража“. Н.Г. е разпитан като свидетел и освободен.", "date": "2018.02.19", "title": "Задържаха трима автокрадци, след като отнели автомобил"}
{"url": "https://offnews.bg/112/verizhna-katastrofa-na-tcar-boris-iii-zatrudni-trafika-675150.html", "text": "Катастрофа стана на бул. „Цар Борис III” в столицата близо до кръстовището с Красно село, съобщава БГНЕС.Сблъскали са се няколко автомобила. Причината за катастрофата е най-вероятно заради несъобразена с пътните условия скорост.На мястото на инцидента са спрели 5 автомобила и един автобус на градския транспорт с номер 260.Няма данни за пострадали хора.Пътниците от автобуса са помолени да напуснат превозното средство. Има материални щети по автомобилите. В района се образува задръстване. ", "date": "2018.02.19", "title": "Верижна катастрофа на 'Цар Борис III' затрудни трафика"}
{"url": "https://offnews.bg/obshtestvo/start-na-novia-priem-v-su-samo-v-4-ot-117-spetcialnosti-ne-mozhe-da-s-675148.html", "text": "Софийският университет обяви начало на новата кандидатстудентска кампания. От днес вузът приема документи, като крайният срок за първата сесия е 9 март, а за втората - 18 май.Кандидат-студентите могат да подадат заявления онлайн в страницата на Софийския университет на адрес: , на място в Ректората на Софийския университет или в бюрата на фирмите в страната. Таксата за явяване на изпит е 30 лв.Първата изпитна сесия ще се проведе в неделните дни в периода 18 март - 22 април 2018 г., а втората - в съботните и неделните дни от 27 май до 24 юни 2018 г.Първият етап на класирането ще бъде обявен на 10 юли 2018 г., вторият етап – на 17 юли 2018 г., а третият етап – на 24 юли 2018 г.Само в 5 от общо 117 специалности не може да се кандидатства само с оценка от матурите вместо изпит. Това са регулираните специалности „Право\", „Медицина\" и „Фармация\" и две от специалностите във Факултета по журналистика и масова комуникация – „Журналистика\" и „Връзки с обществеността\". За специалност Медицина обаче вече бе обявена нулева година. За специалността \"Книгоиздаване\" от тази година приемът е по избор - или с изпит по журналистика (писмен) и журналистика (устен), или с оценките от матурите по български език и литература; история и цивилизация; философски цикъл или чужд език.", "date": "2018.02.19", "title": "Старт на новия прием в СУ: само в 4 от 117 специалности не може да се влезе с матура"}
{"url": "https://offnews.bg/112/dva-pozhara-v-tetc-republika-pernik-bez-parno-i-topla-voda-675155.html", "text": "Два пожара са възникнали в ТЕЦ „Република“, съобщиха от пресцентъра на МВР.Тази сутрин в 8.30 часа е получен сигнал за пожар в района на ТЕЦ „Република“. Към мястото веднага са били насочени два екипа на пожарната. Установено било, че горят кабели под естакада в цех „Механичен“. Огънят е потушен минути по-късно, няма пострадали хора.Причината за пожара е изгорял захранващ кабел (6kV), който е възпламенил трансформаторно масло от един от трансформаторите. Към 10.45 часа е последвал нов сигнал за пожар, възникнал под трансформаторен пост при включване на електричеството. На място са два пожарни екипа – от Перник и Радомир. Няма данни за пострадали хора.Заради инцидента беше спряно топлоподаването в Перник", "date": "2018.02.19", "title": "Два пожара в ТЕЦ Република, Перник без парно и топла вода"}
{"url": "https://offnews.bg/politika/ninova-balgarskiat-narod-nikoga-niama-da-te-zabravi-apostole-675159.html", "text": "Макар и толкова млад, Левски ни остави много мъдри завети - България да бъде “чиста и свята република”, а българският народ - “равноправен на другите европейски народи. Това каза председателят на НС на БСП Корнелия Нинова по повод 145-та годишнина от смъртта на Апостола в КарловоЗа мен няма по-силни думи от тези, изречени от Апостола пред съда, попитан: “Как е името ти, как е името на баща ти, откъде си, какво е занятието ти, на колко си години? Той отговаря - Васил, на баща ми – Иван, от Карлово съм [и] съм на двадесет и шест-двадесет и седем години, занятието ми е да облекчавам положението на българите и обикалях, за да им давам упование, добави Нинова.Българският народ никога няма да те забрави, Апостоле. И днес той търси упование и черпи вяра от твоя идеал за свободна и независима България. Поклон и пред българката майка, родила и отгледала такова чедо\", каза още лидерът на левицата, която се поклони и пред паметника на Гина Кунчева. Кирил Добрев: Левски е истинският обединител на нацията „Днес е модерно да се говори- как, кой и защо е обединител на нацията. Е, Левски е истинският обединител. Българин, надскочил времето, родолюбец с кауза.”.Това каза зам.-председателят на БСП Кирил Добрев, който се включи в отбелязването на 145-та годишнина от смъртта на Васил Левски. „Човекът, който казва: “играем с живота на 7 милиона българи - трябва зряло, отговорно да се постъпва”. Човек, посветил живота си за свободата на България... “всичко, което съм сторил, сторих го за отечеството”, допълни Кирил Добрев.Той, заедно с народния представител Кристина Сидорова и представители на левицата в Ловеч, поднесоха цветя пред паметника на Апостола при Къкринското ханче.", "date": "2018.02.19", "title": "Нинова: Българският народ никога няма да те забрави, Апостоле"}
{"url": "https://offnews.bg/obshtestvo/oshte-50-dka-za-vechen-pokoj-v-sofia-razshiriavat-grobishteto-na-baka-675147.html", "text": "С 50 дка ще се разшири гробището на Бакърена фабрика в София. Теренът е дарение на Столична община от Министерството на отбраната. Това съобщи зам.-кметът на столицата Тодор Чобанов на заседанието на комисията по култура и образование днес. Главният архитект на София Здравко Здравков ще изработи нов Подробен устройствен план на района, гробищният парк се намира в квартал \"Връбница. Очаква се през следващата година разширеното гробище да стане действащо. Точно колко нови гробни места ще има за жителите на София в момента не може да се каже, тъй като зависи от бъдещата инфраструктура, обясни за OFFNews директорът на ОП \"Гробищни паркове\" Райна Божичкова. Средно около 100 гроба могат да поместят на декар, като се имат предвид алеите между тях, допълни тя. Проблемът с недостига на гробни места в София е постоянен. Нов гробищен парк бе изграден в Банкя местност „Полето“, за да поеме увеличаващите се нужди на разширяващата се столица. ", "date": "2018.02.19", "title": "Още 50 дка за вечен покой в София, разширяват гробището на Бакърена"}
{"url": "https://offnews.bg/medii/gospodari-na-efira-vliazoha-v-shouto-na-dzhon-olivar-video-675152.html", "text": "\"Господари на ефира\" влязоха в предаването на Джон Оливър Last Week Tonight по HBO.Откъс от българското шоу, в което водещият Димитър Рачков имитира Доналд Тръмп, бе селектирано от екипа на Оливър за видеото \"Доналд Тръмп срещу света\".Оливър показа откъси от различни предавания от държави по целия свят, които се присмиват на Тръмп, като сред тях бе и българско предаване \"Господари на ефира\" и Димитър Рачков с перука, наподобяваща косата на президента на САЩ. Освен България, във видеото бяха включени Израел, Германия, Испания, Пакистан, Тайланд, Етиопия и много други. В откъсите Тръмп танцува, показва неприлични знаци, крещи, удря хора и се заклева пред народа си. Ето и видеото. България е представена в  минута:", "date": "2018.02.19", "title": "'Господари на ефира' влязоха в шоуто на Джон Оливър (видео)"}
{"url": "https://offnews.bg/kultura/shvedite-zaplashvat-konkurentciata-na-berlinale-675162.html", "text": "Като започнем от Бергман до нашумелия „Квадратът“ или по-известен като „The Square“ на Рубен Йостлунд, шведското кино винаги е изпробвало границите на зрителя и на филмовото изкуство изобщо. Последните години сме свидетели на един вид „възраждане“ на скандинавското кино. На тазгодишното Берлинале шведите се борят за Златна мечка с „The Real Estate“. Самият постер на филма предизвиква и подсказва, че не е за хора със стандартни и консервативни разбирания. Да, хубаво е режисьорите да рискуват!Филмът е много потенциален кандидат за голямата награда на фестивала, защото просто не е банален.Напротив, той излиза от рамките и изпъква с различна визия- операторска и сюжетна. Не на последно място и с добър саундтрак към продукцията. Забележително е също, че продължителността на филма е само 88 минути, а остава богато и завършено усещане като за по-дълъг филм.Главната актриса Léonore Ekstrand прави изключителна роля на възрастна жена, с нестихващ апетит към живота и борбен характер. Персонажът й е многопластов и се развива постепенно до своята кулминация. Няма да издавам историята, защото не за това са филмовите ревюта.Оригинален в моите очи и предполагам не само, ще следя пътя на „The Real Estate“ на Берлинале. Надявам се филмът да достигне някога до българската публика.", "date": "2018.02.19", "title": "Шведите заплашват конкуренцията на Берлинале"}
{"url": "https://offnews.bg/obshtestvo/koshuta-pateshestvenik-brodi-iz-iztochnite-rodopi-675158.html", "text": "Приключва работата на фондация \"По-диви Родопи\" по възстановяването на благородните елени в дивата природа на Източните Родопи на територията на дивечовъден участък Студен кладенец, обявиха от организацията.В края на миналата седмица бяха транспортирани и освободени последните седем благородни елена, като така общият им брой от 2016 г. достигна 50 разселени животни.На пет от благородните елени бяха поставени сателитни предаватели, което позволява на екипа на \"По-диви Родопи\" да следи всяко тяхно движение в реално време. Експертите вече получават ценна и интересна информация от поставените от предишни освобождавания предаватели на част от животните. Благодарение на новите технологии е станало ясно, че една от кошутите е привърженик на дългите пътешествия.Въпросната кошута вече неколкократно напускала добре охраняваното ловно стопанство Студен кладенец и се отправила на изследователски пътешествия из Хасковска и Кърджалийска област. Животното успешно съжителствало и с вълци, прекарвайки поне няколко дни в непосредствена близост с тях. Другите елени предпочитали кратките разходки и не се отдалечавали много от района, който обитават, обясняват от \"По-диви Родопи\".Екипът на фондацията разполага и с фотокапани за по-добро непрекъснато наблюдение на животните в района.Една от важните роли на елените е да поддържат мозаечния пейзаж на Източните Родопи, което е от огромно значение за опазването на богатото биоразнообразие на този регион.Остатъците от умрели елени лопатари са важна хранителна база за белоглавия, египетския и черния лешояд.Благородният елен е едно от често рисуваните диви животни в тракийските гробници. За съжаление видът беше почти е изчезнал от района заради бракониерство като отделни животни са запазени по граничните части на Източните и Западните Родопи в Държавно ловно стопанство \"Женда\". Тази естествена популация също се развива много добре през последните години и животните започват да се саморазселват на изток по цялата територия на общините Кърджали и Черноочене.Фондация \"По-диви Родопи\" в сътрудничество с дивечовъден участък Студен кладенец към СЛРБ и местните ловни сдружения oт години работи за възстановяване на благородния елен в Източните Родопи. Разселените животни няма да бъдат ловувани минимум 5 години.Връщането на едрите тревопасни е важна природозащитна дейност, която се извършва в рамките на LIFE+ проекта \"Опазване на черните и белоглавите лешояди в Родопитe\".", "date": "2018.02.19", "title": "Кошута пътешественик броди из Източните Родопи"}
{"url": "https://offnews.bg/tehnologii/stilniat-xperia-xa2-na-sony-za-perfektni-spomeni-i-selfita-675156.html", "text": "За качествените снимки светлината сякаш никога не е достатъчна, но това не представлява проблем за новия Xperia ХA2 на Sony. Основната камера на телефона разполага с така нужната чувствителност ISO 12800 за снимане при слаба светлина, благодарение на вече утвърдения сензор за снимки на Sony - 1/2.3“ Exmor RSTM for mobile. Основната камера е с впечатляващите 23 MP, предлага 4К видеозаснемане, за да могат потребителите да създават богато на цветове и детайли съдържание. Притежателите на стилния смартфон могат да заснемат видео на бавен каданс със 120 fps, за да придадат допълнителен драматизъм на действието и движението. Предната камера пък разполага с традиционните за селфи 8 MP, но е със 120° свръх широк ъгъл на заснемане, за да улови повече приятели, емоции и атмосфера в кадъра.Бързото изразходване на батерията е досадно за всеки, ето защо бързото й зареждане е особено ценно в много случаи от ежедневието. Ако ползвате телефона си много интензивно, но често забравяте зарядното и ви се налага да заемате от приятел, колега и дори непознат, вие имате нужда от Xperia ХA2 на Sony. Смартфонът поддържа бързо зареждане, което за минути ще осигури следващите ценни часове работа. Батерията му е 3,300 mAh. С този капацитет и с мобилната платформа Qualcomm SnapdragonTM 630 телефонът може да гарантира бързото и безпроблемно изпълнение на много повече задачи за по-дълго време. С този телефон ще забравите за времето, ако разчитате на режима Smart Stamina, както и на приложенията Battery Care и Qnovo Adaptive Charging.Понякога елегантният дизайн говори повече за притежателя на смартфона, отколкото самият той. Ето защо за хората, които съзнават важността на детайлите, Xperia ХA2 на Sony е подходящият смартфон. Заоблен дизайн на рамката, изящно изрязани ръбове и луксозен метален цвят са разпознаваемите детайли на телефона, които го правят елегантен и същевременно много удобен за работа. 5.2-инчовият Full HD дисплей е с по-голяма яркост, по-добър контраст и с по-наситени цветове и е покрит с устойчивото на надраскване стъкло Corning Gorilla Glass™.Xperia XA2 работи с Аndroid 8.0 Oreo и се грижи за сигурността на заключеното в него съдържание със сензор за пръстови отпечатъци, който се намира на задния панел.Марката SONY е позната отдавна на българския потребител с изящната изработка, иновативни камера технологии и висока производителност. Компанията успява да запази периметъра между лукс и достъпност и с най-новия си смартфон - Xperia ХA2, които ще бъде в магазините на VIVACOM още в края на тази седмица. Устройството идва на цена от 20.90 лв на месец. с план Smart L+.", "date": "2018.02.19", "title": "Стилният Xperia XA2 на Sony – за перфектни спомени и селфита"}
{"url": "https://offnews.bg/politika/bsp-sofia-zelena-zona-sreshtu-remont-na-infrastrukturata-v-kvartala-675165.html", "text": "\"Планираното разширение на \"зелената зона\" за паркиране в районите \"Красно село\", \"Възраждане\", \"Лозенец\" и \"Оборище\" ще увеличи приходите в Центъра за градска мобилност (ЦГМ). С колегите от групата на БСП в СОС ще настояваме категорично тези средства да бъдат разходвани целево за подобряване на инфраструктурата в кварталите, в които е разширена \"зелената зона\". Имам предвид за ремонт на тротоарите, на улиците, на шахтите на каналите, на уличното осветление и т.н.Това коментира общинският съветник от БСП Николай Николов, който е и председател на Районния съвет на социалистите в \"Красно село\".Той, заедно с председателите на останалите три района, в които има предложение за разширяване на \"зелената зона\" - Иван Таков, Николай Велчев и Михаил Ставрев, организираха допитване до гражданите, които живеят в посочените за платено паркиране карета от улици, с четири въпроса.Първият е дали гражданите знаят за предстоящо разширяване на \"зелената зона\", в която попада и тяхната улица или булевард. Следващите са дали са съгласни да има \"зелена зона\" на тяхната улица, смятат ли, че постоянното разширение на платените зони за паркиране в София ще решат проблема и предложение за възможно решаване на проблема с паркирането.Той добави, че кметовете са предложили разширяване на \"зелената зона\" по настояване на гражданите в съответните райони.", "date": "2018.02.19", "title": "БСП-София: Зелена зона срещу ремонт на инфраструктурата в квартала"}
{"url": "https://offnews.bg/ikonomika/kzp-shte-proveriava-taksi-prilozhenia-iskashti-bakshish-v-chas-pik-675149.html", "text": "24 електронни магазина за продажба на автомобилни гуми в рамките на тематична кампания е проверила Комисията за защита на потребителите (КЗП). В 13 случая са съставени актове за различни нарушения. Това съобщи председателят Димитър Маргаритов в „Денят започва” по Българската национална телевизия (БНТ).Той посочи, че едно от основните констатирани несъответствия са липсата на напомняне на потребителите за правото им на отказ от онлайн покупката в 14-дневен срок.Друго нарушение е липсата на информация за алтернативно решаване на възникнал спор между потребителя и търговеца по повод покупката.Председателят на КЗП коментира и сезонните намаления в края на зимния сезон.По думите на Маргаритов в Интернет има търговци, които правят опити да вдигнат цената непосредствено преди кампанията, за да обявят впоследствие по-голяма „отстъпка”. Според него обаче потребителите изграждат култура да следят динамиката на пазара и да улавят подобни опити за нелоялна търговска практика.На въпрос на водещия по повод нови мобилни приложения за поръчване на таксита срещу бакшиш за шофьора в пиковите часове и празничните дни, с които работят таксиметрови компании, Маргаритов бе категоричен, че Комисията ще провери случая за евентуално наличие на нелоялна практика.Маргаритов добави, че бакшишът не е забранен от законодателната уредба, но НАП би трябвало да разсъждават, ако се осъществява такъв трансфер на парични средства, без това да е отбелязано някъде, дали не се дължи нещо на фиска.", "date": "2018.02.19", "title": "КЗП ще проверява такси приложения, искащи бакшиш в час пик"}
{"url": "https://offnews.bg/politika/orban-podkrepi-borisov-za-satrudnichestvoto-s-turtcia-video-675163.html", "text": "Унгария подкрепя сътрудничеството между България и Турция, това заяви унгарският премиер Виктор Орбан след срещата си с Бойко Борисов в София.Двамата премиери се срещнаха в резиденция Бояна в София.По думите му правителството на България може да разчита на това, че зад контактът с Турция стои Унгария.Унгарският премиер е категоричен, че страната му не приема релокацията на мигранти и заради конституционни ограничения, но своите предложения той е предал на премиера Борисов в качеството му на ротационен председател на Съвета на Европейския съюз.Орбан е категоричен, че трябва да се засили охраната на външните граници.Премиерът Бойко Борисов заяви, че е възможно да се постигне компромис по промяна на Дъблинския регламент, който урежда даването на убежище на нелегални имигранти. Той припомни за българското предложение да се осигури сто процента охрана на външните граници, да се изградят центрове за сигурност близо до конфликтите, и споразумение със съседните страни, че те ще са на тяхна територия.", "date": "2018.02.19", "title": "Орбан подкрепи Борисов за сътрудничеството с Турция (видео)"}
{"url": "https://offnews.bg/zimni/zapochva-razsledvane-sreshtu-ulichenia-v-upotreba-na-doping-rusnak-na-675124.html", "text": "Спортният арбитражен съд (КАС) в Лозана стартира дело срещу руския олимпийски състезател по кърлинг Александър Крушелницки. Той е обвинен в нарушаване на антидопинговите правила.Стартирането на процедурата означава, че няма никакви съмнение в пробата му.Крушелницки спечели бронзов медал в турнира по кърлинг за смесени отбори в Пьончан заедно със своята съпруга Анастасия Бризгалова.Все още не е определена дата за изслушването по случая. От КАС заявиха, че няма да дадат повече подробности до завършване на делото.Първата проба на руснака е показала следи от мелдоний, приет в последните десетина дни.Междувременно Ройтерс съобщи, че Крушелницки е предал акредитацията си и е напуснал олимпийското село в Пьонгчанг, което е косвено признание за вина. Най-вероятно медалът ще бъде отнет и присъден на Норвегия.", "date": "2018.02.19", "title": "Започва разследване срещу уличения в употреба на допинг руснак на Игрите в Пьонгчанг"}
{"url": "https://offnews.bg/tenis/grigor-dimitrov-se-varna-v-top-4-v-sveta-675125.html", "text": "Най-добрият български тенисист Григор Димитров се изкачи с една позиция в световната ранглиста, в която завърши като номер 3 през 2017 година.Димитров, който вчера загуби финала на турнира в Ротердам от Роджър Федерер, събра 4635 точки и се върна на четвъртото място в класацията на АТP, от което беше изместен преди седмица от Александър Зверев (Германия). Зверев вече е пети с 4450 точки.Федерер, който триумфира в Ротердам с 97-а титла в кариерата си, оглави ранглистата след прекъсване от 5 години и 106 дни.36-годишният Федерер стана най-възрастният номер 1 в света, като от днес е лидер в световната ранглиста за рекордна 303-а седмица.Испанецът Рафаел Надал пък падна на второто място с 9760 точки, а Марин Чилич (Хърватия) остана трети с 4960 точки.", "date": "2018.02.19", "title": "Григор Димитров се върна в топ 4 в света"}
{"url": "https://offnews.bg/kultura/uiutni-distopii-parvata-samostoiatelna-izlozhba-na-lachezar-boiadzhie-675166.html", "text": "Галерия \"Сариев\" в Пловдив представя „Уютни дистопии“ - първата самостоятелна изложба на Лъчезар Бояджиев в галерията, в която ще бъдат представяни непоказвани досега творби на автора, създадени между 2004 г. и 2018 година. „Уютни дистопии“ се организира в контекста на ретроспективната изложба на художника в Софийска Градска Художествена Галерия – „Лъчезар Бояджиев. Sic Transit Media Mundi (Настоящето е прекалено късо и доста тясно)”, която ще бъде открита в средата на февруари 2018 година.Лъчeзар Бояджиев е един от художниците с най-голямо влияние върху сцената в България. Неговите участия в групови артпроекти, кураторски инициативи, образователни курсове, дискусии, статии оставят уникална и трайна следа върху художествената ни сцена. Първата му самостоятелна изложба в галерия Sariev Contemporary – „Уютни дистопии“, е нова гледна точка на автора по теми, които го вълнуват отдавна – градовете и териториите.По отношение на изложбата авторът споделя: „Уютни дистопии“ препраща към такива визии за града, и по презумпция за света, които го правят малко по-поносим за живеене, въвеждат минимум уют там, където той е липсвал или отдавна е изчезнал... Моите работи предлагат „поправки“ или добавки, предложения и напътствия към избрани градове, с които ме е свързал живота, с конструктивен, урбанистичен, инженерен или просто ментален характер. Те са леки и „скромни“ като идея, но радикални като ефект предложения; те са утопични поради нереализуемостта си, но съвсем реални в разумността си предложения за социална промяна без жертви!“", "date": "2018.02.19", "title": "Уютни дистопии: първата самостоятелна изложба на Лъчезар Бояджиев в галерия \"Сариев\""}
{"url": "https://offnews.bg/politika/siderov-poiska-parlamentarna-komisia-da-razsledva-deloto-sreshtu-levsk-675160.html", "text": " Лидерът на Атака Волен Сидеров ще предложи анкетна комисия в Народното събрание, която да изясни истината за т.нар. съдебен процес срещу Васил Левски, на който той е осъден на смърт от османската власт за криминално престъпление. Това обяви Сидеров пред журналисти и пред събралите се симпатизанти на \"Атака\" пред паметника на Левски в София да почетат паметта на Апостола на свободата.Той отбеляза, че вече е установено документално, че убийството на слугата Стойчо в една ловешка къща не е извършено от Левски.Сидеров съобщи, че ще предложи депутата Станислав Станилов за неин председател.Левски всъщност е осъден за криминално престъпление по чл. 174 от тогавашния турски наказателен кодекс, а не за това, че прави комитети и организация за революция, отбеляза той.Сидеров посочи, че за комитетите и комитетската дейност тогавашната османска власт е предвиждала заточение. В същото време, виждайки, че това е предводителят на всички тези комитетски дела, те са бързали тихомълком, без много шум, такава е била директивата - да се направи процес тук, не в Цариград, в София, която тогава дори не е столица на вилаета, и да завърши със смъртна присъда, коментира Сидеров.Искаме да се преразгледа този процес, Левски да бъде оневинен, че е убиец, защото, ако си спомняте, когато се искаше канонизирането му, от църквата имаше контрааргумент, че той е извършил убийство, заяви лидерът на \"Атака\". По думите му това петно, лепнато върху паметта на Левски, трябва да бъде изчистено.От партия \"Атака\" поднесоха венец на паметника на Васил Левски в столицата по повод 145 години от неговата гибел. Много хора, сред които ученици, се редят на опашка в дъжда, за да положат цветя и да почетат паметта на Апостола на свободата.", "date": "2018.02.19", "title": "Сидеров поиска парламентарна комисия да разследва делото срещу Левски"}
{"url": "https://offnews.bg/temida/vas-potvardi-globata-za-biskviti-belvita-zaradi-snimka-na-grigor-dimit-675181.html", "text": "Върховният административен съд потвърди глобата в размер от 236 431 лв. за заблуждаваща реклама на „Монделийз България Холдинг“ АД на бисквити belVita. На Фейсбук страницата си „Монделийз България Холдинг“ е публикувало снимки на Григор Димитров и Цветана Пиронкова, върху които е поставено логото „belVita Добро утро!“, без знанието и съгласието на спортистите, като по този начин заблуждава потребителите, че двамата препоръчват и харесват продукта.КЗК наложи глоба на компанията през 2015 г., която ВАС потвърждава. В своето решение ВАС изцяло споделя констатациите на Комисията за извършеното нарушение. Според Съда търговската марка съставлява фирмената идентичност. С поставянето му върху даден продукт или стока се означава принадлежността им към определен производител, разпространител и т.н. В случая чрез полагането на логото на бисквитите „belVita“ върху снимките на тенисистите се създава връзка на тези личности с продукта с цел същият да се популяризира. Представени по този начин, снимките се превръщат в рекламни материали, чието ясно послание е, че известните български спортисти са негови рекламни лица, които използват, подкрепят или поддържат продукта.Според ВАС макар да няма фактическо твърдение за подкрепа от страна на спортистите на продуктите „belVita“, е налице възможност потребителят да бъде заблуден или поне у него да се създаде съмнение за такава връзка между лицето от снимката и продукта.", "date": "2018.02.19", "title": "ВАС потвърди глобата за бисквити belVita заради снимка на Григор Димитров и Цветана Пиронкова"}
{"url": "https://offnews.bg/obshtestvo/kzd-zashtiti-koshlukov-ot-ezika-na-omrazata-675154.html", "text": "Комисията за защита от дискриминация (КЗД) разпространи необичайна позиция по повод зачестилата употреба на слово на омразата в публичното пространство.В своята позиция, издържана във философско-морализаторски тон, комисията пише, че наблюдава ескалация на езика на омразата и призовава за помирение.От КЗД уточняват, че вземат отношение към езика на омразата в качеството си на национална контактна точка на ОССЕ за престъпленията от омраза и апелират институциите, партии и обществеността да спазват високите правозащитни стандарти за цивилизована демократична дискусия и публична критика.Комисията изброява няколко актуални примера за ескалиране на омразата до недопустими крайности. Един от тях е провеждането на Луковмарш, а друг - дебатът за Истанбулската конвенция.\"В иначе нормалния разговор и полемики по този важен въпрос се чуха много крайни позиции, които прекрачиха границата на демократичната дискусия и се трансформираха в език на омразата спрямо определени уязвими групи\". Уместни тук са думите на Умберто Еко: \"Ние трябва да определим границите на толерантността и за да направим това, ние първо трябва да знаем, какво не може да бъде толерирано.\", пише в обръщението.По-надолу КЗД изразява притеснение и от зачестили ad hominem атаки, целящи да обидят, унизят и засегнат достойнството на личности, които изразяват мнение и отстояват определена позиция в обществото. Честа жертва на такива атаки са станали изразяващите мнение по Истанбулската конвенция, без значение дали то е било за или против.Друг пример за личностна атака според комисията е тази срещу програмния директор на БНТ Емил Кошлуков \"заради изразено от него мнение за състоянието и бъдещето на обществената медия.\" Комисията посочва, че по този начин разговорът се измества от съществените теми (Истанбулска конвенция, БНТ) и се трансформира в агресивни персонални нападки срещу хора заради личността им и позициите им, които създават враждебна, застрашителна среда и нарушават правата им.КЗД наблюдава ескалация на езика на омразата и призовава за помирениеКомисията за защита от дискриминация (КЗД) с тревога констатира ескалация на езика на омразата и дискриминационно отношение заради изказано мнение и заявена ценностна позиция. Като национална контактна точка на ОССЕ за престъпленията от омраза КЗД призовава обществеността, институциите, партиите и организациите да спазват високите правозащитни стандарти за цивилизована демократична дискусия и публична критика.Фундаментален принцип, залегнал както в българската Конституция, така и в Конвенцията за правата на човека и Хартата на основните права на ЕС, е правото на свободно изразяване на мнение. То обаче не е абсолютно и носи със себе си ограничения, особено в случаите, в които това право нарушава правата на другите. Именно това се случва със словото на омразата, което представлява категорична заплаха за достойнството на конкретни личности и цели социални групи. Забраната за враждебно говорене е регламентирана в множество български и международни законови актове, а борбата с нея е обект на многобройни документи и препоръки, които нямат правнообвързващ характер.Констатацията на КЗД за зачестилата употреба на езика на омразата произтича от редица примери в последно време, при които публичното говорене и действие, в т.ч. и в социалните мрежи, ескалира до недопустими крайности, дискриминационни прояви и език на омразата, които могат да предизвикат ограничаване на участието на гражданите в демократичната дискусия в обществото.Сред примерите за подобни прояви КЗД посочва предстоящото провеждане на станалия традиционен „Луковмарш“, който често се превръща в трибуна на езика на омразата, особено с насоченост срещу представители на еврейската и други общности. Друг пример за достигането на екстремни позиции е свързан с дебатите около Истанбулската конвенция. В иначе нормалния разговор и полемики по този важен въпрос, се чуха много крайни позиции, които прекрачиха границата на демократичната дискусия и се трансформираха в език на омразата спрямо определени уязвими групи.Уместни тук са думите на Умберто Еко: \"Ние трябва да определим границите на толерантността и за да направим това, ние първо трябва да знаем, какво не може да бъде толерирано.\"В този смисъл КЗД с притеснение отбелязва и зачестилите прояви на ad hominem атаки, целящи да обидят, унизят и засегнат достойнството на личности, които изразяват мнение и отстояват определена позиция в обществото. Отново във връзка с Истанбулската конвенция обект на нападки от такова естество станаха редица общественици, политици и дори представители на Светия синод. Без значение дали изразяват позиция „ЗА“ или „ПРОТИВ“ Конвенцията, различни представители на обществеността са обект на груби нападки и критики заради изразената им принципна позиция по този въпрос. Особено остра е реакцията, включително с включване на физическа разправа и посегателство срещу представители на неправителствени организации, които имат феминистки и правозащитен характер. Друг актуален пример за прекрачване на границите на демократичната дискусия и легитимната публична критика са появилите се, особено в социалните мрежи, ad hominem атаки с обидно и унизяващо достойнството съдържание, от страна на определени политически групи и среди срещу личността на програмния директор на БНТ заради изразено от него мнение за състоянието и бъдещето на обществената медия. В горепосочените примери легитимните обществени дебати и спорове около дадени позиции се изместват и отиват в посока на личностни нападки, език на омразата и крайности. С това се измества фокусът на разговора и той от дебат по важни за обществото теми (Истанбулска конвенция, БНТ и др.) се трансформира в агресивни персонални нападки срещу хора заради личността им и позициите им, които създават враждебна, застрашителна среда и нарушават правата им. А проблематиката на правата на човека и тяхната защита съставлява една от най-значимите теми на политическата реч за демократичните общества и правовата държава. Затова особено важно е хората, като част от това общество, да осъзнаят, че с дела и думи са отговорни за гарантирането на човешките права. Тази максима трябва да обуславя светоусещането ни всеки ден.Комисията за защита от дискриминация призовава участници във всяка една обществена дискусия към спазване на демократичните норми на общуване, към зачитане на правото на мнение, свободата на съвестта и словото. Езикът на омразата е недопустим в публичната комуникация и ескалирането на напрежение в обществото трябва да бъде избягвано. Призоваваме всички публични фигури към това да търсим заедно национално помирение. Защото, както казва Ален дьо Беноа, френски философ и политолог: „Най-големият израз на демокрация не означава нито най-голямата свобода, нито най-голямата равнопоставеност, а най-голямата степен на участие.”Някъде бе казано, че „правата на човека са като Природата, защото могат да бъдат погазени; и като дух, защото не могат да бъдат унищожени. Като времето, което е еднакво за всички – бедни и богати, стари и млади, бели и черни, високи и ниски”.", "date": "2018.02.19", "title": "КЗД защити Кошлуков от езика на омразата"}
{"url": "https://offnews.bg/politika/peevski-az-sam-samo-na-37-a-se-uprazhniavat-varhu-imeto-mi-kogato-s-675126.html", "text": "Депутатът издател Делян Пеевски даде обширно интервю за един от вестниците си - \"Телеграф\", по повод замесването на името му в престрелката между двамата първи мъже - президента Румен Радев и премиера Бойко Борисов.\"Най-лесно е да се лепи етикетът „Пеевски” на всеки проблем, но това не е решение. Ако смятат, че аз съм нещо „лошо”, да кажат защо. Президентът Радев заяви, че имам обвързаности с премиера и че той ми разпределял обществени поръчки, да каже сега и кой му е дал такава информация. Защото това са лъжи, разпространявани от медиите на една група олигарси с единствената цел да оказват натиск върху премиера и институциите и да манипулират общественото мнение. Не ми се иска да вярвам, че и президентът Радев е попаднал под влиянието на този кръг олигарси. Очевидно е обаче, че той заговори именно с тяхната риторика. И това няма как да не ме обижда, защото е лъжа. А за лъжите се дължи извинение. И до мен стигат приказки как разни хора, близки до Радев, ходят по чаршията и обясняват, че моделирали мнението на президента. Но не коментирам слухове. И ако президентът е бил подведен или заблуден, да каже от кого. Държавните мъже трябва да се отнасят по-отговорно към държавата и да преодоляват търканията си, тъй като поведението, което наблюдаваме сега, е твърде лош знак към хората\", казва депутатът.Той си обяснява лошата си репутация с това, че \"на олигарсите на Костов им трябва прикритие\":В интервюто той отново се обявява за жертва на машина за дезинформация и фалшиви новини, но казва, че въпреки всичко целта, която съм е поставил - \"да осветявам същите тези олигарси и кражбите им\", му носи истинско удовлетворение.Депутатът коментира и очакваната скоро развръзка от процедурата по американския закон \"Магнитски\". Пеевски казва, че не е притеснен от нея, защото говори истината и затова е спокоен.\"След като Василев не успя с руските си приятели да ограби някои от най-значимите активи на КТБ, сега се моли на САЩ да уважат абсурдната му жалба срещу мен. Всички помним Пиер Луврие, Дмитрий Косарев и цирковете, които същите разиграваха пред обществото. Несериозно е въобще да коментирам. Искрено се забавлявам обаче на опитите на Василев и лобистите му да ми пришият някаква несъществуваща руска връзка, която да ги ползва за „Магнитски”, добавя той.От интервюто става ясно още, че той е наел американски адвокат, защото \"институциите в САЩ нямат информация и ако не им се говори истината, могат лесно да се заблудят. Не се съмнявайте, че Василев е впрегнал огромен ресурс в опит да манипулира и тяхното мнение.\"", "date": "2018.02.19", "title": "Пеевски: Аз съм само на 37, а се упражняват върху името ми. Когато са забогатявали, съм бил ученик"}
{"url": "https://offnews.bg/kultura/svetovnoizvestnata-rok-opera-isus-hristos-superzvezda-idva-u-nas-675123.html", "text": "Тази година великият композитор Андрю Лойд Уебър става на 70 години. Той ще отпразнува рождения си ден под мотото \"Без маска\". Цяла Европа ще празнува юбилея с турнето на „Исус Христос - суперзвезда“, чиято последна дата е в Зала 1 на НДК. Със зрелищното шоу в България ще приключат и тържествата по повод 70-годишния юбилей на един от най-големите композитори на нашето време.\"Без маска\" ще се казва и автобиографичната книга на Уебър, която ще бъде представена на 6 март. Нещо повече – през март предстои да излезе на пазара платинената колекция с негови музикални произведения. В нея, събрани на едно място, ще чуем песните от „Котките“, „Евита“, „Исус Христос - суперзвезда“, „Фантомът на операта“ и други. Изненадата ще са изпълненията на Барбара Стрейзънд, Бионсе, Грегъри Портър, Лана Дел Рей, Мадона, Никол Шерцингер, Сара Брайтмаян и много други. Платинената колекция дискове излиза на пазара на 16 март.„Дължа на всички, участвали в съставянето на тази компилация, едно огромно благодаря. Очевидно е, че много е мислено, за да се изберат произведения от моята почти 50-годишна кариера. Тази компилация ми носи спомени и прави един композитор много щастлив. Разбира се, че обичам и новите парчета и обичам оркестралните сюити. Няма нещо, което един композитор да обича повече, отколкото да чуе своите мелодии, изпълнени от оркестър“, казва Уебър за предстоящото излизане на диска.", "date": "2018.02.19", "title": "Световноизвестната рок опера 'Исус Христос - суперзвезда' идва у нас"}
{"url": "https://offnews.bg/analizi-i-komentari/stoletnitcata-nevolno-se-izpusna-675120.html", "text": "На  му се наложи, макар и през зъби, да твърди, че обявяването на Народния съд за „необходимо и неизбежно правосъдие” е лично мнение. Независимо че беше част от официално разпространено Обръщение на Изпълнителното бюро на БСП. Очевидно стана, че е направен гаф, съпоставим по мащабите си с „Демокрацията ни отне много” на Корнелия Нинова или дето сме били 80 процента дебили според Иво Христов. И за да не падне отговорността върху партията (по добре познатия маниер от годините на комунизма), трябваше да я поеме отделен неин член.Гафът обаче далеч не се състои в оценка, която се разминава с колективните нагласи, а в изричането им на глас. Показа, че БСП продължава и до днес да оправдава най-кървавите репресии на предшественичката си, да ги приема за исторически необходими. И не е ясно кога ще реши, че историята пак я е изправила пред такава необходимост.Ако не беше така, поне щеше да използва повода да каже с какво нейната позиция за Народния съд е по-различна от личното мнение на Жаблянов. Можеше дори да си припомни епизода от собствената си история, в който Георги Димитров от Москва с телеграми диктува на съдебните състави: и. Тогава щеше да се разбере, че въпросът не е в това дали Народният съд е бил необходим и неизбежен, а в това, че той въобще не е бил съд, защото присъдата (обикновено смърт) е предхождала процесите. И да го наричаме през 2018-а правосъдие е гавра с паметта – и на жертвите му, и на нацията.Явно е, че обръщението, станало впоследствие мнение, е резултат от изнервеността, че най-после събитията от онези времена няма да се преподават в училище като героичен антифашистки епос, а като престъпна разправа с политически опоненти, или просто с такива, които мислят различно.Децата ще разберат, че хората през соца добре са знаели, че са жертва на историческа нелепост, при това съвсем не необходима и неизбежна, и само са я чакали да свърши. А по-смелите по различни начини са се борили с нея и са се опитвали да ускорят края й.ГЕРБ, както можеше да се очаква, отстъпи и за Истанбулската конвенция. Политическите пасиви в случая обаче са далеч по-големи, отколкото изглеждат. Защото не става дума просто за един европейски документ, а за поредния опит християнските ценности да бъдат изнесени от Европа и ЕС по Православната дъга.Това е стара „хибридна хватка”, която трябва да накара хората тук да мислят, че животът там е перверзен, някаква либерална оргия, в която мъжете не са мъже, жените не са жени, а децата от малки ги принуждават да стават хомосексуалисти.Нека си спомним, че в началото на прехода подобно беше отношението към силното тогава дясно. Левите, когато усетиха, че губят идейната битка с него, гледаха да изкарат лидерите му гейове. Така хем публично налагаха хомосексуализма като негативен етикет, хем го лепяха върху политическите си опоненти, за да ги компрометират. Но това са малките цели на хибридната хватка, голямата е да излезе, че предмодерни шуро-баджанашки общества като нашето са по-морални от развитите. Че баш ние сме носители на християнските ценности.Те обаче оцеляват в модерния свят само защото още има кой да ги превърне в част от него, вместо да ги използва като схоластичен упрек към желанието на днешните християни да разширяват териториите на мисленето, свободата и толерантността си.*", "date": "2018.02.19", "title": "Столетницата неволно се изпусна"}
{"url": "https://offnews.bg/nashite-avtori/res-xlv-filosofat-i-tciganinat-675119.html", "text": "След монолога на Борисов пред Антон Хекимян, целият съвременен прогресариат вкупом се възмути колко прост и нагъл може да бъде премиерът – factum abominabile, с който в Res съм се занимавал нееднократно през последните поне 5 години. Но аз бих ви обърнал внимание на един друг factum, част от packaging-а на “Питай премиера” по любимата bTV: през цялото време, докато Борисов дрънкаше своите традиционни нагли глупости, в долния десен край на екрана светеше една голяма зелена въпросителна. Ако това не е Киркегор, не знам кое е.***Приятелски съвет към bTV: още по-точно би било следващия път да е въпросителна и удивителна.***Това ме подсеща за генералното “прилапване” на медиите: Дебелия “стреля” по крушките и така постепенно гаси лампите на всичко, както с BiT. И просветеният туитъриат става единствената действаща “опозиционна медиа”, която забучва banderillas в гърба на правителствения бик, но все така не разполага със сабя, с която да го промуши и да го приключи. Sad but true.***Как се гепи медиа? Както се гепи и какъвто и да е друг бизнес – докарва се до ръба на фалита, и тайният консорциум Цветанов/Пеевски се разпорежда, например, някаква ГЕРБ-санираща фирма моментално да инвестира, щот иначе може да ѝ се случи случка и вече да не е санираща. А за да не го забележите, се вихри джендър-темата, напълно излишна.***Ако всички бяха гледали Danish Girl, където джендър-дисфорията е показана прекрасно, нямаше да има детински разправии. Но това е стар проблем: 80-те процента са с претенции да бъдат в двайсетицата.***ГЕРБ са нещо като новото БКП, затова оттук нататък предлагам да ги наричаме ГЕРБ (к). Въпреки усилията на техния прост вожд, те са си символ на институционалния провал. Каза им го баварецът Маркус Сьодер, макар и сравнително елегантно – докато тази престъпна група управлява, ще видим Шенген и всичко през прословутия крив макарон. Просто щот сме в руското магнитно поле. И теорията на колегата Георги Лозанов за “мекия фронт” става все по-валидна.***С извинение, но както е казал учителят Дънов, if you’re pussy (като премиера и изобщо целият наш stance), they fuck you. Нашият Еднокнижен недоразбира, че в Европа знаят как е прост проводник на руски и турски интереси. И как е изнесъл едни “котарашки” стотици милиони в, хм, Предна Азия.***Циклопът смята второто око за уродство.***ГЕРБ (к) дори нямат идея как се отваря прозореца на Оувъртън – поне да се проветри малко. Защото там почти няма нито един, който да знае нещо за каквото и да било.***Todo lo mejor.***И управляват с Валери, човек от деми-монда, само за “уж божем” (по Алеко). Възхитителен, съвършен идиот – нищо не можеш да му добавиш или махнеш. Освен че е в коалиция с руски агент, който попада под чл. 103 от Наказателния кодекс (Доп. – ДВ, бр. 75 от 2006 г., в сила от 13.10.2006).***Левите у нас са десни, десните позират като либерали: време е за нова консервативна десница, да се преброим и да започнем отначало. Както пееше Милена, смахнати сме всички, а другите ги няма.***БСП: мръсните копелета трябва да се извинят стократно за всичко през 20-ти век, и едва тогава за всичко станишевско и орешарско през 21-ви. Няма друга държава, която да чества окупацията си; пълна с паметници и улици на своя окупатор. Не е чак толкова сложно.***Nutwa kgolo ke ya molomo Zulu. На традиционния език в Ботсуана това значи, че споровете се решават ефективно чрез дебат, докато се стигне до окончателно решение, а не чрез война с племето зулу, което напира от юг. В този смисъл, дори онези там, в Ботсуана, разбират римската идея за viri boni, господари сами на себе си, които се гордеят със своето гражданско участие и духа на философско питане на атиняните.***Живеем в съвсем нов строй – стабилизъм, в който “патреотите” служат за нещо като барбикан. Шпенглер щеше да го оцени. Doppia merda, дет викат италианците.***Да се облегнем все пак и на Чоран: вгледайте се в духовете, вместо да се съобразявате с нещата.***Нашите днешни политици са живи благодарение на ограничеността в себе си, на страстните си квази-софизми: отстъпките им пред разума ни разочароват и даже ни досаждат.***Мъдростта е противопоказна за гения, гибелна е за таланта. Хем го зная, хем не мога да измисля как да противостоя. Човек преди всичко разрушава себе си, преди да разрушава статуквото.***Ще ви призная нещо: скептицизмът се намести в мен като втора природа, мой утробен принцип, болест, от която не знам как да се излекувам. Къде да намеря съмишленици? Моя ли е вината, че жаждата ми за тъга не откри друг приятелски обект, особено в родното политическо пространство?***Философът-скептик казва, “никой не знае и никога не би могъл да знае” – без значение дали аз, или Тимон. Медът само изглежда сладък; явлението просто се случва и то не е нито действително, нито недействително; никое съждение не може да бъде толкова тясно свързано с явлението, че да съдържа неистинност. Ерго, съждението “медът е сладък” се подлага на съмнение, както и всичко в този живот. Хюм би се разсмял.***Тимон живял в Атина докъм 325 г. пр. Хр. След смъртта му скептическата школа се разпада, но на сцената излиза Аркезилай, който я възстановява, и отново поставя въпроса за платоновата диалектика; Карнеад е човекът, който се покланя на Рим. И припомня, че причиняването на несправедливост е по-голямо зло за извършителя, отколкото за самото ѝ понасяне.***По това време в Рим имало и Катон Стари, който ненавиждал платоновата диалектика; когато бил на власт, ограничил разкоша и празненствата. Карнеад срещу Катон: единият прото-либерал, другият – прото–консерватор. Отговорът? Хасдрубал, който наследява Карнеад в Академията. Картагенец, който приема гърците да му викат Клитомах. Това е първият книжен нечовек, заради когото днес ние знаем за елинистическата епоха. Но и скептик, който се противопоставя – точно като мен – на врачуването и другите там глупости.***Въпреки че е необосновано да изпитваме сигурност в който и да било момент, някои неща вероятно са по-истинни от останалите. Тъкмо затова ние, философите, отчитаме и субективността, в най-широкия смисъл на думата. Ние – от философа до последния циганин, съзнателно или не, търсим отговор на субективния свят, за да открием проекциите на обективния. Аз чрез Хюм, циганинът – който не знае за космогоничния “логос” на Хераклит – чрез “самооправяне” в здрача на живота. За втория светът е изцяло телесен и груб; но къде сме ние, “първите”, които би трябвало да направляваме света чрез логоса и истината, докато нашият приятел от “долната земя” безцелно се лута в явленията и се мъчи да усвои света в неговата единност?***Ние, “умните”, изпитваме удоволствие от деконструкцията на света, от атомизацията му, за да го разпаднем и да опитаме да го обясним. И в крайна сметка се оказва, че това е изцяло за наша сметка. Докато нашият приятел от низините не смила на прах времето, не се терзае как да се “преучреди” като личност, скептицизмът не е сред сечивата му.***И нашият приятел от низините, в условията на парламентарна демокрация, струва буквално колкото всеки от нас – един човек, един глас. Завиждам му за сръчността, с която умира далеч по-лесно, без съзнанието за “значимост”, без вселенска тъга. Той не знае за армагедонната битка между класицизъм и модернизъм, между “знание” и “незнание”; той умира свободен.***Но все пак: наша е задачата да отвоюваме бъдещето от него. Не му е присъщо да решава; да измислим как да го манипулираме още по-добре, да използваме агонията му. Защото живеем във време, в което думите отхвърлят всякаква принуда, а значението е престанало да бъде изискване. Или обая, както би казал Чоран.***Да видим как да торпилираме дебелата триада, която е превзела нашия живот, превърнат в обикновени contretemps.***И как да променим нашето разбиране за “la douceur de vivre” така, че дори Софроний да не е прав – “учен человек ученнаго люби и прост – простаго, и пиян - пияннаго”.Още на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2018.02.19", "title": "Res XLV: Философът и циганинът"}
{"url": "https://offnews.bg/112/pernishki-politcai-otkriha-10-galaba-i-zaek-otkradnati-ot-zookat-vid-675128.html", "text": "Служителите на ОДМВР-Перник са открили откраднатите 10 гълъба и заек от зоокъта в Градския парк.Животните са в добро състояние и ще бъдат върнати в Зоологическата градина.Кражбата стана в началото на месеца. Посегателството беше заснето от охранителната камера. На записа се виждаше как мъж с качулка влиза и излиза от клетката на животните през дупка в мрежата, която е направил.Община Перник благодари на органите на реда за високия професионализъм и проявената отговорност във връзка с вандалския инцидент.„Надяваме се и в бъдеще да продължи ползотворното ни и съвместно сътрудничество с полицията в борбата с престъпността и негативните явления в обществото, с цел осигуряване реда и спокойствието на гражданите на Перник“, посочиха от общинското ръководство, цитирани от областната дирекция на МВР.От полицията съобщиха, че в резултат на разследването и проведени оперативно-издирвателни действия е задържан 38-годишен рецидивист с инициали К.П.Животните са открити на терасата на дома му и предадени на общината.Вчера сутринта, той бил засечен в центъра на областния град при опит да открадне алуминиева лайсна от търговски обект. При направения му личен обиск, у него бил намерен малък талон от лек автомобил „Мерцедес“. Допълнителна справка показала, че колата била разбита в нощните часове на на 18 февруари и от нея са откраднати малък талон и СД панел на музикална уредба.Има данни, че К.П. е автор и на други кражби в Перник, една от които е отново са алуминиеви панели от същия търговски обект.Мъжът е познат на полицията с извършени множество кражби, грабежи и употреба на наркотични вещества. Осъждан е многократно с влезли в сила присъди за кражби и грабежи.", "date": "2018.02.19", "title": "Пернишки полицаи откриха 10 гълъба и заек, откраднати от зоокът (видео)"}
{"url": "https://offnews.bg/112/taksimetrov-shofior-osueti-telefonna-izmama-za-1500-lv-675131.html", "text": "Таксиметров шофьор е осуетил телефонна измама за 126 лв.26-годишният мъж съобщил за случая на 16 февруари, като се явил в Пето районно управление в Бургас. Той разказал на полицаите, че е получил телефонно обаждане от чуждестранен телефонен номер. По време на разговора мъжки глас му предложил да занесе пратка с пари до Румъния. Непознатият му продиктувал адрес в Бургас - бл. 56 в к-с \"Изгрев\".Шофьорът отишъл на мястото и там възрастна жена му хвърлила плик с пари през балкона.Следвайки инструкциите мъжа заредил в автомобила гориво на стойност 126 лв., като веднага след това получил ново обаждане с нов адрес в Бургас.Тогава шофьорът осъзнал, че е въвлечен в телефонна измама и заявил на непознатия, че ще върне парите на жената. Това провокирало измамника, който първоначално започнал да предлага по-големи проценти печалба, а след това започнал да заплашва.Въпреки това шофьорът отказал да съдейства, като заедно с взетите пари се явил в Пето Районно управление – Бургас.Междувременно в управлението е получено съобщение от 85-годишната измамена бургазлийка от бл. 56 в к-с \"Изгрев\" за това, че хвърлила през терасата на дома си торбичка със сумата от 1 500 лв., като измамата е осъществена по класическата схема \"оказване на съдействие на полицейски служители при задържането на телефонни измамници\".По случая е образувано досъдебно производство, като предстои връщането на парите на измамената възрастна жена. ", "date": "2018.02.19", "title": "Таксиметров шофьор осуети телефонна измама за 1500 лв."}
{"url": "https://offnews.bg/medii/nova-televizia-ima-nov-sobstvenik-ppf-group-na-cheha-petar-kelner-675133.html", "text": "Шведската компания MTG обяви официално тази сутрин, че е постигнала сделка за продажба на Нова телевизия.MTG е подписала споразумение за продажба на своите 95% от Nova Broadcasting Group на PPF Group - инвестиционната компания на чеха Петър Келнер. Tя ще придобие и останалите 5% от Eastern European Media Holdings S.A.В съобщението се посочва, че стойността на компанията е оценена на 185 милиона евро. Тази цифра е далеч под продажната цена от 620 милиона евро, които през 2008-ма MTG плати на гръцката \"Антена\", за да придобие Нова. Финализирането на сделката се очаква през първата половина на 2018, защото е и предмет на законова регулация.Инвеститорът Петър Келнер се сочи като вероятен купувач на бизнеса на \"Теленор\" в Югоизточна Европа.MTG стратегически се изтегля от тв бизнеса, за да развива дигитално развлекателно съдържание на глобално ниво, се посочва още в съобщението на шведската компания.Nova Broadcasting Group обединява 7 тв канала и 19 онлайн проекта с общо 650 служители.Президентът и главен изпълнителен директор на MTG Йорген Мадсен Линдеман коментира по повод сделката:„Издигнахме Nova Broadcasting Group до най-голямата комерсиална медийна група в България с 33% пазарен дял сред зрителите и собственост на някои от най-успешните дигитални брандове в страната. Под отличното ръководство на Дидие Щосел и неговия мениджърски екип Нова се разви много бързо до водеща развлекателна група на пазара и затова искам да благодаря на всички, които направиха това възможно.“PPF Group също публикува кратко съобщение за сделката. В него не се посочва каква е стратегическата цел на инвеститора, нито се споделят планове за бизнеса у нас.PPF Group инвестира в различни пазарни сегменти като банкиране и финансови услуги, телекомуникации, имоти и биотехнологии. Бизнесът ѝ се простира в Европа, Русия, САЩ и Азия. Към 30 юни 2017 г. групата притежава активи за почти 35 милиарда евро.", "date": "2018.02.19", "title": "Нова телевизия има нов собственик - PPF Group на чеха Петър Келнер"}
{"url": "https://offnews.bg/kultura/ialta-praznuva-27-g-s-grandiozno-shou-i-victor-calderone-675129.html", "text": "Клуб \"Ялта\" празнува 27 г. с голямо шоу. На 24 февруари в една от залите на клуба ще видим световноизвестният техно диджей Victor Calderone.От 1991 г. клубът радва феновете на електронната музика с гостувания на световно признати артисти като Richie Hawtin, Ricardo Villalobos, Dubfire, Paco Osuna, The Martinez Brothers и много други. За да отпразнува 27 години от старта на едно приключение, което е формирало музикалната история на столицата, на 24 февруари клубът ще отвори и двете си зали. В Room 1 ще звучи музиката на легендарния Victor Calderone, докато Room 2 ще бъде в ръцете на Chris Lorenzo и един от резидентите на клуба – Runo.Victor Calderone безспорно е един от любимите артисти на българската публика, което прави участията му на наша територия чести и винаги запомнящи се.Диджеят е забавлявал милиони хора на някои от най-легендарните места по света, спечелил е уважението на огромен брой от колегите си. Постиженията му са многобройни, имайки предвид над 20-годишната му кариера, която включва колаборации с артисти като Adam Beyer, Richie Hawtin, Nicole Moudaber, Paco Osuna и много други. В Room 2 вечерта ще открие един от талантливите резиденти на \"Ялта\" - Runo, a след него зад пулта ще застане Chris Lorenzo. Той е диджей и продуцент от Бирмингам, широко признат като пионер на все по-популярния стил Jackin' хаус, който той нарича просто House&Bass. Не по-малко признати са и качествените ремикси, които прави за британски артисти като Disclosure, Ед Шийрън, Rudimental и 99 Souls. На 24 февруари клубът отново предлага Discount Guestlist, който важи до 01:00 часа. Всеки, попаднал в този списък, получава 50% отстъпка от цената на входа. За да бъдете включени в Discount Guestlist, трябва да изпратите имената си на Билети за 24 февруари могат да бъдат закупени на входа на клуб \"Ялта\" на цена от 20 лв.Повече подробности за програмата на клуба може да намерите на , както и на yaltaclub.com.", "date": "2018.02.19", "title": "'Ялта' празнува 27 г. с грандиозно шоу и Victor Calderone"}
{"url": "https://offnews.bg/nashite-avtori/iz-delnitcite-na-edin-lud-12-16-fevruari-675136.html", "text": "Понеделник, 12 февруариРадан Кънев дава интервю, докато готви класическо чили кон карне по телевизора. Той казва, че ще е класическо, ние няма откъде да знаем. Може и да не е. Имаше един главен редактор на „Монитор“. Веднъж каза, че пише бестселър. Още не беше почнал да го пише и знаеше, че ще е бестселър. Това беше преди десетина години. Та за Радан, де. Бил много запален по готвенето, даже готварски блог поддържал преди време. И между другото вика, че един мъж можел да готви, без да е педераст. А сега, де?! Три дена мислих това защо го изтърси и не можах да разбера. Зер готвачите са под подозрение? Малко нещо гузен негонен излиза… Но поне ме успокои, щото и аз много обичам да готвя, но досега го пазех в тайна, само с колежките в редакцията съм си позволявал да споделя…Добре, де, ама аз и чинии мия, не много често, но мия. Дали не съм отишъл прекалено далече? Ще вземе да се разчуе и да ми нанесе некои репутационни щети. Ще си говорим дома довечера...И като стана дума за педерасти… Страшен писък из Фейсбук. Какви боклуци участвали в поредната серия на „Черешката на тортата“. Няма как, отидох да видя. И наистина, не е истина! Едно околийско курве и едно младо педалче от тези, дето на задника им пише дай си ми ритника! „Гримьор и стилист на звездите“ Кулагин… Да ви таковам на звездите! Тия в Нова тв са хомофоби щом са поканили точно този в предаването. Показвай такива и няма що да казваш лоша дума за педерастите… А курвето тъпо, тъпо, та чак вдлъбнато. Дето викат на село, отвори ли си устата, готов го разваля. „Макароните, вика, са храна за простолюдието!“ И задраска цял един народ от културната карта на Европа. Poveri italiani! Педалчето също не ѝ отстъпва - Алфредо щял да готви средиземноморска храна, защото бил родом от Куба…Момата, плеймейтка на България за 2017 г., се казва Нора Недкова, от Варна. Колежката Мария Николаева разказа за нея интересни неща. Обичала да я водят на екскурзии в чужбина. Гаджето ѝ, богат бизнесмен, я завело във Венеция. И ѝ обещало да ѝ покаже най-голямата атракция - гроба на Буратино. В Дубай ѝ обещал да я заведе на мемориала на Али Баба и 40-те разбойника. И тя се връзвала и се хвалела на приятелките къде ще ходи и какво ще види…Ще ви призная, че три пъти трих думата „курве“, не бях сигурен имам ли право така да се изразявам за хорските деца. Но ми попадна едно предаване на „Господари на ефира“, в което се гавреха с участието на момата при Гала. Водещата я пита как са реагирали приятелите ѝ на това, че тя е спечелила конкурса. Каза, че това било важен момент за нея, защото разбрала кои са ѝ приятелите. „Разбрах го, вика, по техните ерекции.“ После се поправи – реакции. Разбира се, не е голяма грешка да объркаш реакция с ерекция. В крайна сметка всяка ерекция е реакция, не ли? Реакция е по-общото понятие. Не всяка реакция е ерекция. Както и да е. Въпросът е, че тази грешка показва, че момата борави по-често с ерекции, отколкото с реакции. Жените, които работят с реакции наричаме психоложки, а жените, които боравят с ерекции наричаме… както ги нарекохме.Може би ще ви е интересно да знаете, че организатори на конкурса за к….., пардон, за плеймейтки, са плейбоят Христо Сираков и писателят, политик и общественик Любен Дилов-син. Да живей!Вторник, 13 февруариЧервените написали обръщение до премиера Борисов във връзка с Луков марш, което щеше да мине като поредното им дрън-дрън ярина, ако в него нямаше следното изумително изречение: „Народният съд от 1945 г. е едно необходимо и неизбежно военновременно правосъдие.\"То обаче престоя само час в обръщението и бързо беше смотано, защото било израз на личното мнение на автора на текста, а не позиция на партията. Автор, оказа се, е депутатът от БСП и зам.-председател на НС Валери Жаблянов. Валери е политолог по образование, завършил е СУ, преподавали са му такива светли умове като д-р Филипов (съвсем малко!) и някои други, но това не помогна и той не успя да осмисли думите на др. Живков: „Социализъма е едно недоносче!“ В такива моменти човек разбира, че и науката не е всесилна. Или, казано по народному, една червена кратуна увира половин час след павето, с което е затисната.А колкото до Народния съд, мога само да гарантирам, че не сме скрили от др. Жаблянов просвещенското веруюто: „По-добре е да рискуваш да остане ненаказан един виновен, отколкото да осъдиш един невинен“. (Волтер) Но Народният съд не пое такива рискове.Данни на БНБ за депозитите на гражданите в края на 2017 г. показват, че бедните продължават да беднеят, богатите – да богатеят. Депозитите до 1000 лева намалели с 4% (500 хил. броя) в сравнение с последното тримесечие на 2016 г., а тези между 1000 и 2000 лв. - с 1.3%.Но както казваше незабравимият Остап Слейман Берта Мария Бендер бей, „щом в страната сноват някакви парични знаци, трябва да има и хора, които притежават много от тях“. Депозитите над 1 млн. са се увеличили с 9.3% (71 бр.) за година и вече са 170 165 броя. Сметките с между 500 хил. и 1 млн. пък са се увеличили със 155 и са станали 100 904, а тези с наличност между 200 и 500 хил. са станали 281 956 бр.Но веднага трябва да уточним: Става дума за брой на депозитите в милиони в различни банки, а не за броя на милионерите. Милионерите са значително по-малко. Легалните имам предвид. Защото БНБ засича само чистите, препраните милиони, които и в банка да ги сложиш, не е страшно. Предвид на спецификата на изкарването на пари в милиони няма да е грешно да предположим, че милионите, скрити под дюшеците, са в пъти повече. Тоест, намекваме, че никой не знае колко са богатите и колко богати са богатите.Сряда, 14 февруариИнтервю на премиера пред Хъкмъкян. Според нас това интервю не трябваше да е баш на св. Валентин. Някой може да си помисли нещо. Казано е, че е празник на влюбените, но никъде не е казано в кого са влюбени. Защо да не може и в себе си?! Това, както учеше Оскар Уайлд, е единствената доживотна любов. Говореше се из София, не се кълна, че е вярно, че премиерът е забелязван да върви по Моста на влюбените и да се държи за ръка. (Прощавай, Фред.) Слухове…Както всяка публична изява на премиера, така и тази, затвърди окончателно изначалното ни мнение, че по-просто нещо на по-високо място никога не сме имали. Но понеже вие нашето мнение го знаете, ето няколко чужди, всяко от които рисува, както би казал поетът, различни черти от портрета:Проф. Велислав Минеков: „Как е възможно толкова прост човек да управлява държава? Екваториална Гвинея ли сме или Того? Страхлив, безсрамен, неграмотен и примитивен неолитен екземпляр управлява държава. Европейска държава. Кой гласува за този австралопитек… тоя елементарен простак?... Срамувам се, че съм българин.“Австралопитеците, да ви спестя разходката из Гуглето, са човекоподобни, които се приемат за първите представители на хоменидите. Първите и най-примитивните. Мозъкът им бил около 35% от големината на мозъка на съвременния човек, но пък имали яки челюсти и зъби.Петър Иванов: „Правоговорът е отвратителен, стилът – мутренско-милиционерски, външността отблъскваща, а интериорът показва неовладян нарцисизъм, селски мушамен лукс и затрогваща шопска простотия… А всички пак виждаме, колко е тъп, неуместен и смешен… Боже, пази България!“Велизар Енчев: „Управлява ни посредствена, но нагла особа. Не познавам друг премиер, разговарящ с нацията като с прислугата си… И му вижте „богатата“ премиерска библиотека – с нито една книга в нея, но с галерия от фотографии, на които целува премиери, президенти, комисари… А и папи, дето са го галили по главата.“Десет години вече ги повтарям тия работи, но Борисов продължава да си седи на високото място и няма намерение да слиза, нито пък има кой да го бутне. Защото Борисов – това е нацията в широките си измерения. Той резонира с трептенията на „колективното тяло“, както би се изразил ага Доган. Да, не се ебавам, това е истината и напук на някои твърдения, точно тази истина не ни прави свободни…Английски учени твърдят, че до десетина години на пазара ще се появи тест, който ще определя дали човек е влюбен. В организма на влюбения човек се произвеждали т. нар. нонапептиди, съдържащи окситоцин и вазопресин. И тяхното количество щяло да се отчита чрез магнитно-резонансна томография и да се прецени дали пациентът е наистина влюбен, или манкира. Защото, както е казано, любовта е химия, а сексът – физика. Неврологът доктор Фред Нур смята, че за разлика от детектора на лъжата и други съществуващи устройства, този скенер няма да може да бъде заблуден и ще има степен на точност между 97 и 99%.Имаше един лаф, че жените могат да имитират оргазъм, но мъжете могат да имитират цяла връзка. Е, вече няма да могат. Представяте ли си? Рутите вие некоя госпожа, заиквате се по очите ѝ, по ръцете ѝ… И направо сте я приготвили за ашладисване и тя ви иска резултатите от теста! А тестът, както казахме, не може да се фалшифицира.Добре де, като не можем да излъжем теста, жената не можем ли да излъжем? Можем и още как… Влюбваме се в една, вземаме бележката в десетина екземпляра и ашладисваме десетина булки. Така, де, тия тестове едва ли ще могат да определят в коя точно си влюбен. Понякога човек може да е влюбен и в две, и в три…", "date": "2018.02.19", "title": "Из делниците на един луд (12-16 февруари)"}
{"url": "https://offnews.bg/obshtestvo/shefat-na-nzok-niama-namerenie-da-podava-ostavka-675118.html", "text": "„Няма да подам оставка, нищо незаконно не съм направил”, заяви проф. Камен Плочев, управителят на НЗОК, в ефира на bTV. Повод за гостуването на Плочев бе разразилият се миналата седмица скандал, в който здравният министър Кирил Ананиев поиска оставката му. Причината - шефът на НЗОК поиска актуализация на бюджета, заради дълговете на Касата. Управителят на НЗОК вчера е разговарял и с премиера Бойко Борисов, който му обяснил, че трябва да се спрат течове от касата към чужбина. Плочев е категоричен, че Борисов не му е поискал оставката.Плочев е категоричен, че е уведомил Здравното министерство за намеренията си.В хода на разговора в студиото управителят на здравната каса каза, че негов близък приятел му се обадил да му въздейства да подаде оставка.„Директно мен никой не ме е заплашвал. Мой приятел ми каза, че с него е проведен разговор, да ми предаде да си подам оставката, да се разделим с добро, защото иначе ще бъде включена репресивната машина на държавата и работа в държавна болница никога няма да си намеря”, разказа Плочев.Той отказа да каже точно от къде е дошъл натискът.В студиото беше и депутатът от БСП Славчо Велков в качеството си на личен приятел на Камен Плочев. Той поясни, че натискът срещу него идва от политик, на висок пост в управлението на държавата.„Преди това същият човек е звънял на Плочев да се запознават. По-високо от министър, с претенциите да управлява държавата”, допълни още Велков.Здравният министър Кирил Ананиев също разговарял със Славчо Велков с молбата да въздейства на Плочев да подаде оставка.„Истината е, че там се бързаше докато се върне премиера тази оставка да бъде оформена и да кажат, ето бе, той сам си подаде оставката”, смята Велков.По думите му главната фигура, която движи това, е зам.-министърът на здравеопазването и член на надзорния съвет на НЗОК Жени Начева.„Начева грубо се бъркаше в работата ми. Стигна се до там, че ми докара един човек и ми каза „Уволняваш си главния секретар и назначаваш този човек”, аз онемях”, разказа Камен Плочев.Той допълни, че Начева самоволно викала хора в кабинета си, „взимала цифри, правят се в Здравното министерство, а не в Здравната каса”.„Като член на надзора има право да надзирава дейността, а не да се меси в оперативната работа. Аз не съм дирекция към министерството, аз съм независима институция. Само парламентът може да ми въздейства и да ме махне”, категоричен е Плочев.Славчо Велков припомни, че през 2010 г. Жени Начева е била обвинена в две престъпления по служба и тогава премиерът Борисов ѝ поискал оставката. „И тя тогава се позова именно на това, че парламентът я избира нея”, допълни Велков.", "date": "2018.02.19", "title": "Шефът на НЗОК няма намерение да подава оставка"}
{"url": "https://offnews.bg/sviat/6-1-po-rihter-otnovo-razliulia-meksiko-675137.html", "text": "Земетресение с магнитуд 6,1 по скалата на Рихтер разтърси днес Мексико, предаде Ройтерс.Епицентърът е бил на 32 километра източно от град Санта Катарина Мечоакан в щата Оахака, на дълбочина 40 километра. Трусът е регистриран в 6,57 ч. по Гринуич, съобщава американският Геофизичен институт.В столицата, която е на повече от 320 километра, трусът също бе усетен и се задействаха антисеизмичните аларми.В нощта на петък срещу събота земетресение с магнитуд 7,2 стана в същия щат и изплаши мексиканците, пише БТА.", "date": "2018.02.19", "title": "6,1 по Рихтер отново разлюля Мексико"}
{"url": "https://offnews.bg/zdrave/ot-dnes-zapochvat-bezplatnite-profilaktichni-pregledi-v-sofia-675138.html", "text": "От днес започват безплатните профилактични прегледи в общинските многопрофилни и АГ болници в София. Първа, Втора, Четвърта и Пета градска болница стартират прегледи по различни специалности.В Първа градска ще могат да ни прегледат специалисти за уши, нос и гърло, очни болести и хирургия. Във втора Втора – кардиология, ендокринология, нервни и детски болести. А в Четвърта и Пета съответно вътрешни болести, заболявания на млечната жлеза, кожни, подкожни туморни формации и очни болести и гинекология.Безплатни прегледи ще се организират и в АГ болниците \"Света София\" и \"Шейново\".За консултациите трябват предварителни записвания на регистратурите на болниците. Графици и телефони за записване се обявяват на сайтовете на съответните лечебни заведения.От днес Университетската многопрофилна болница за активно лечение „Св. Екатерина“ стартира безплатен скрининг (за откриване) на сърдечно-съдови заболявания. Процедурите ще се провеждат всеки ден от 16.30 до 18.30 часа.Необходимо е предварително записване на тел. 0700 12 131.", "date": "2018.02.19", "title": "От днес започват безплатните профилактични прегледи в София"}
{"url": "https://offnews.bg/politika/istanbulskata-konventcia-srina-rejtinga-na-ekaterina-zaharieva-675130.html", "text": "Обединени патриоти определено трупат точки на гърба на ГЕРБ заради твърдата си позиция срещу ратификацията на т. нар. Истанбулска конвенция. Това коментират от „Барометър България“ по повод данните на февруарското си изследване на обществените нагласи у нас.Според социолозите именно заради защитата си за документа вицепремиерът Екатерина Захариева е загубила значителна част от личния си рейтинг. Одобрението към нея  в момента е 22 процента, което е с 4 пункта под декемврийските нива, посочват от „Барометър България“.Данните са събрани чрез телефонно интервю в периода 5-14 февруари с извадка от 958 души, финансирано със собствени средства.Докато рейтингът на Захариева пада, то при одобрението на заместник-министър председателите от ОП има ръст. При Красимир Каракачанов той е с два пункта до 34 на сто, а при Валери Симеонов - с 1 пункт до 13 процента одобрение.При предното си проучване „Барометър България“ тества нагласите към Истанбулската конвенция и данните красноречиво сочат, че обществото ни има дълбоки резерви към приемането ѝ, посочват от агенцията. Против приемането ѝ са 63% от хората в страната.Нивата на одобрение към дейността на министър-председателя и Министерския съвет като цяло са устойчиви. Според „Барометър България“ българското правителство излъчва стабилност, а фактът, че страната ни е поела Европредседателството очевидно засилва усещането у българите, че в държавата се работи и върви напред. Към средата на февруари 2018 г. 43% от анкетираните заявяват, че одобряват дейността на кабинета, с което се запазват нивата от декември 2017 г., но е значително повече от одобряващите работата на правителството в началото на мандата (месец май 2017 г.).Министър-председателят Бойко Борисов има одобрението на 36% - с процент повече, сравнено с последния месец на миналата година. ", "date": "2018.02.19", "title": "Истанбулската конвенция срина рейтинга на Екатерина Захариева"}
{"url": "https://offnews.bg/zimni/bez-balgarsko-uchastie-v-piongchang-na-19-fevruari-675121.html", "text": "Без българско участие ще мине днешният ден на зимните олимпийски игри в Пьонгчанг. Като цяло програмата не е особено богата, като ще бъдат разпределени едва три комплекта медали. Това ще се случи в дисциплини като бобслея, бързото пързаляне с кънки и ски скока.Пълна програма за деня:02:05 Кърлинг, жени, 8-и кръг: САЩ - Дания 02:05 Кърлинг, жени, 8-и кръг: Япония - Канада02:05 Кърлинг, жени, 8-и кръг: Швеция - Южна Корея02:05 Кърлинг, жени, 8-и кръг: Русия - Швейцария03:00 Сноуборд, жени: Биг Еър, квалификация03:00 Фигурно пързаляне, танцови двойки, кратка програма03:00 Фристайл, халф пайп, жени: Квалификация06:10 Хокей на лед, жени: САЩ - Финландия, 1/2-финал07:05 Кърлинг, мъже, 9-и кръг: САЩ - Канада07:05 Кърлинг, мъже, 9-и кръг: Великобритания - Дания07:05 Кърлинг, мъже, 9-и кръг: Италия - Южна Корея13:00 Бързо пързаляне с кънки, отборно преледване, жени: 1/4-финал13:05 Кърлинг, жени, 9-и кръг: Великобритания - Швейцария13:05 Кърлинг, жени, 9-и кръг: Дания - Русия13:05 Кърлинг, жени, 9-и кръг: Китай - САЩ13:05 Кърлинг, жени, 9-и кръг: Япония - Швеция13:15 Бобслей, двойки мъже: Трети манш13:53 Бързо пързаляне с кънки, мъже: финал на 500 метра14:10 Хокей на леди, жени: Русия - Канада, 1/2-финал14:30 Ски скок, отборно, мъже на голяма шанца15:00 Бобслей, двойки мъже: Четвърти манш", "date": "2018.02.19", "title": "Без българско участие в Пьонгчанг на 19 февруари"}
{"url": "https://offnews.bg/zimni/frenska-figuristka-lasna-po-gardi-675127.html", "text": "Неприятен инцидент преживя френската фигуристка Габриела Пападакис по време на изпълнението на кратката програма от олимпийския турнир при танцовите двойки в Пьонгчанг.Заедно с партньора си Гийом Сисерон тя върви на втора позиция с 81.93 точки и има отличен шанс за медал. Двамата изиграха стабилно своята латиноамериканска програма.Изпълнението им обаче не беше на ниво заради проблем с костюма на фигуристката. Горната част на роклята й се отвори по време на изпълнението и се видя част от бюста й. Това разконцентрира французите, но те продължиха, сякаш нищо не е станало.\"Доста е неприятно, случва ми се за първи път. Това беше най-страшният ми кошмар и ето, че се случи именно на олимпийски игри. Мога само да се моля да не се повтори\", коментира Пападакис.Иначе олимпийските вицешампиони от Сочи 2014 Теса Върчу и Скот Мойр (Канада) поведоха след краткия танц.Канадците се представиха отлично и подобриха собствения си световен рекорд за оценка за кратък танц - 83.67 точки.", "date": "2018.02.19", "title": "Френска фигуристка лъсна по гърди"}
{"url": "https://offnews.bg/politika/simeonov-plashi-angelkova-s-ostavka-i-prognozira-iaviavane-na-izbori-b-675134.html", "text": "Въпреки декларираните от премиера Бойко Борисов стабилност и диалог в коалицията, вицепремиерът Валери Симеонов за пореден път постави тези твърдения под съмнение.В неделя пред журналисти той заяви, че на предстоящият съвет на \"Обединени патриоти\", който ще се проведе идната седмица, неговата партия - Национален фронт за спасение на България (НФСБ), може да постави на дневен ред за обсъждане оставката на министъра на туризма Николина Ангелкова.Симеонов посочи, че има сериозни разминавания по отношение на цялостната концепция за българските курорти.\"Може би ще трябва по-внимателно обаче да обсъдим този въпрос с оставката, каза той, тъй като едни разминавания не винаги предопределят оставка. Не е задължително това да се случи\", уточни вицепремиерът.Той допълни, че ще се консултират с коалиционните си партньори от ГЕРБ, защото \"Обединени патриоти\" са подготвили редица законопроекти. Валери Симеонов посочи, че ще се опитат да постигнат единомислие, но ако няма такова единомислие, една от политическите форми за търсене на решение е оставката:Търканията между  датират от няколко месеца, въпреки че министърката на туризма винаги е отричала да има подобно напрежение. В понеделник Симеонов прогнозира също, че е вероятно на следващите избори НФСБ да се яви самостоятелно. \"Никой не може да гарантира, че на следващите избори ще се явим в коалиция - при това напрежение по-скоро няма да се явим\", каза той в предаването „Свободна зона с Георги Коритаров“ по ТВ „Европа“, цитиран от \"Фокус\".По думите му като във всяка коалиция \"не винаги нещата вървят гладко\".В случая има натрупани, наслоени напрежения от месеци. Те са натрупани не толкова в идеен план, защото ние с \"Атака\" и ВМРО сме идейно почти еднакви партии, с очертано патриотичен профил и поставяне на първо място интересите на държавата. В реалната политика, както в случая в Народното събрание, има едни натрупани напрежения, които, не знам защо, колегата Каракачанов не желае да бъдат решени. В ситуацията в момента е изцяло в полза на ВМРО, от гледна точка на тяхното хиперактивно и истерично присъствие в медиите от сутрин до вечер“, каза той.По думите му постижения на „Обединени патриоти“ се представят като постижения на ВМРО. Той отбеляза, че ВМРО е най-малката партия в коалицията, но с най-сериозни претенции по отношение на представяне на избори. Според него присъствието на депутати от ВМРО в медиите е ход за гарантиране на по-добро представяне при евентуално самостоятелно явяване на избори.Преди дни Симеонов отново нападна ВМРО по повод . \"Колегите малко залитат по малко повече медийни изяви. Специално за ВМРО, такава им е политиката\", обяви Симеонов.", "date": "2018.02.19", "title": "Симеонов плаши Ангелкова с оставка и прогнозира явяване на избори без ВМРО"}
{"url": "https://offnews.bg/kultura/the-comedian-novoto-miasto-za-komedia-dzhaz-i-kafe-v-sartceto-na-so-675145.html", "text": "София вече ще си има още едно място за професионална стендъп комедия - The Comedian. В самия център на София, на ул. \"Христо Белчев\" 8, най-добрите родни комедианти ще си имат нов дом.Добре познатите артисти на The Comedy Club Sofia ще правят шоута вече и на двете места, с което ще утолят цялата жажда, която има днес, за професионална комедия.Клубът ще отвори врати на 24-ти февруари със специално стендъп шоу на най-добрите на българската сцена. За разлика от The Comedy Club Sofia, в новия The Comedian обстановката ще бъде много по-свободна и ще функционира не толкова като бар, а като джаз кафе, като мястото ще бъде отворено и през деня.Любителите на ароматното кафе, хубавата музика и качествената комедия ще могат да намерят подслон в The Comedian всеки ден. Информация за шоутата и програмата на The Comedian може да следите във ", "date": "2018.02.19", "title": "The Comedian - новото място за комедия, джаз и кафе в сърцето на София"}
{"url": "https://offnews.bg/obshtestvo/maia-manolova-pravi-forum-za-zashtita-pravata-na-detcata-ostanali-bez-675115.html", "text": "Омбудсманът Мая Манолова организира обществена дискусия под наслов „Социално-икономическа защита на деца, с един или с двама починали родители“. Събитието ще се състои днес, 19 февруари 2018 г., от 11.00 часа в сградата на омбудсмана – ул. „Георг Вашингтон“ № 22.Повод за инициирането на форума е кампанията за защита правата на децата сираци, която омбудсманът Мая Манолова стартира в края на миналата година. Идеята възникна след гневното писмо на самотната майка с три деца Златина Хаджипанайотова, потърсила съдействие от Манолова за осигуряване на постоянна персонална помощ за деца, останали с един родител.Още тогава омбудсманът обяви, че ще организира национална кръгла маса, на която ще бъдат поканени всички отговорни институции. Манолова се ангажира да отправи предложение до Министерски съвет за нормативни промени, които да гарантират правата на децата, останали без един или двама родители. Тя ще настоява за промени на текстовете, свързани с условията за получаване на наследствена пенсия от деца с починал родител, както и за изменение в наредбата за училищните стипендии.На форума ще бъдат представени конкретни случаи, ограничаващи достъпа на деца до стипендия, наследствена или персонална пенсия. До момента над 3000 души са подкрепили каузата на омбудсмана Мая Манолова да защити правата на децата, останали с един родител.", "date": "2018.02.19", "title": "Мая Манолова прави форум за защита правата на децата, останали без родители"}
{"url": "https://offnews.bg/obshtestvo/vnimanie-ima-visoka-opasnost-ot-lavini-na-pirin-675117.html", "text": "Планинската спасителна служба предупреди днес, че на Пирин има значителна опасност от лавини.За Витоша и Рила опасността от лавини е средна, а в Стара планина - ниска.Времето е облачно и тихо. На места превалява сняг. Температурите варират между -4 и 1 градуса. Новата снежна покривка е с дебелина около 2 см. Съоръженията в курортите работят. В неделния ден са регистрирани много инциденти на ски пистите, свързани с обичайния за сезона травматизъм. Информация за обстановката в планините може да намерите наЕто и телефоните на ПСС - 02/ 9632000 и 088 1470.", "date": "2018.02.19", "title": "Внимание, има висока опасност от лавини на Пирин"}
{"url": "https://offnews.bg/obshtestvo/145-godini-ot-gibelta-na-vasil-levski-kade-shte-ima-chestvania-i-she-675114.html", "text": "В цялата страна днес отбелязваме 145-тата годишнина от гибелта на Апостола на свободата Васил Левски.В София Архиерейската панихида в памет на йеродякон Игнатий - Васил Левски ще бъде отслужена в храма \"Света София\" от 17 часа, а след това се организира литийно шествие.В 18 часа пред Паметника на Апостола ще започне церемонията-поклонение, на която президентът Румен Радев ще произнесе слово и ще поднесе венец, пише БНР.С изпълнение на химна във възхвала на Богородица \"Достойно ест\" ще започне литературно-музикалната програма по повод 145-годишнина от гибелта на Левски. Под звуците на гвардейския духов оркестър, официалните гости ще поднесат цветя пред паметника на националния ни герой. Днес цвете за Левски ще занесе и петгодишният Александър Вълчев от София.В родния град на Васил Левски - Карлово, 145-ата годишнина от неговата гибел ще бъде отбелязана с митинг - поклонение. Снощи там се проведе възпоменателна церемония. В Ловеч, където Васил Левски основава първия революционен комитет, за пета поредна година гражданското сдружение \"Ловчанци\" организира факелно шествие, а на Къкринското ханче с историческа възстановка ще бъде пресъздадено залавянето на Апостола. Отбелязването на годишнината от гибелта на Васил Левски ще започне с туристически поход от Ловеч до Къкринското ханче. Там доброволци от Националното дружество „Традиция“ ще пресъздадат залавянето на Апостола. Пред паметника му ще бъдет поднесени венци и цветя в знак на признателност към героичното ме дело. След обяд в Ловчанското читалище ще бъдат прожектирани филми за Левски. В 19.30 ч. от катедралата в центъра на Ловеч ще тръгне традиционното факелно шествие до паметника на Апостола. То се организира за пета поредна година, от патриотичната организация „Ловчанци“. В него няма да бъдат допускани политически изяви. В шествието ще участват Националното дружество „Традиция“, и фолклорни състави с народни носии. Осигурени са 1600 факли и десетки знамена.Годишнината от обесването на Левски ще бъде отбелязана и в българското консулство в Брюксел. Във възпоменателната церемония там ще участва председателят на Народното събрание Цвета Караянчева, а почетен гост ще бъде председателят на Европейския парламент Антонио Таяни. На събитието ще присъстват български народни представители и дипломати, както и евродепутати. На церемонията председателят на парламента Караянчева ще произнесе слово и ще поднесе цветя пред барелефа на Васил Левски. Предвидена е и програма, която ще бъде представена от деца от българското училище в Брюксел.И в сръбските градове от Западните покрайнини ще бъде отбелязана годишнината от гибелта на Апостола. В Босилеград са организирани две поклонения, на едно от които се очаква да присъства и генералният ни консул в Ниш Едвин Сугарев. Кметът на Босилеград Владимир Захариев обясни за днешните прояви.Ще имаме гости от България и от Сърбия, нормално. В центъра на културата ще се изнесат стихотворения.Церемония пред паметника на Левски ще се проведе и в сръбския Димитровград, на която ще присъстват кметът на общината, държавни представители от Белград и София, както и представители на институции и официални гости.", "date": "2018.02.19", "title": "145 години от гибелта на Васил Левски - къде ще има чествания и шествия"}
{"url": "https://offnews.bg/obshtestvo/premierat-na-kabo-verde-na-poseshtenie-u-nas-675112.html", "text": "Министър-председателят Бойко Борисов ще се срещне с премиера на Кабо Верде Жузе Юлисеш де Пина Корея е Силва, който ще бъде на официално посещение в България, съобщиха от правителствената информационна служба.На срещата ще бъде обсъдено развитието на двустранните отношения и възможностите за активизиране на търговско-икономическото сътрудничество.Очаква се тема на разговор да бъде и партньорството на Кабо Верде с Европейския съюз.В делегацията, придружаваща премиера Жузе Юлисеш де Пина Корея е Силва, са включени Луиш Филипе Тавареш, министър на външните работи, общностите и отбраната, и Жузе Филомено Диаш Монтейро, посланик на страната в Белгия и постоянен представител в ЕС.", "date": "2018.02.19", "title": "Премиерът на Кабо Верде на посещение у нас"}
{"url": "https://offnews.bg/obshtestvo/bez-voda-v-chasti-ot-tri-stolichni-rajona-675108.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Във връзка с подмяна на уличен водопровод на ул. „Константин Муравиев“ в кв. „Малинова долина – Изток“, се налага спиране на водоподаването от 9:00 до 19:00 часа на ул. „Константин Муравиев“, ул. „Станимир Станимиров“, ул. „Инж. Стоимен Сарафов“ №27 и 29.Заради реконструкция на уличен водопровод на ул. „Петко Д. Петков“ в кв. „Кубратово“ се налага спиране на водоподаването от 9:00 до 21:00 часа на ул. „Христо Ботев“, ул. „Железопътна“, ул. „Петко Д. Петков“, махала „През линията“. Подмяна на спирателен кран на бул. „Александър Стамболийски“ в жк. „Илинден“ налага спиране на водоподаването от 10:00 до 19:00 часа на бул. „Александър Стамболийски“, ул. „Индже войвода“, ул. „Татарли“, бул. „Тодор Александров“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. ", "date": "2018.02.19", "title": "Без вода в части от три столични района"}
{"url": "https://offnews.bg/istoria/vasil-levski-apostola-na-svobodata-675004.html", "text": "Васил Иванов Кунчев е роден на 6 юли (18 юли нов стил) 1837 г. в Карлово. През 1845 г. започва образованието си в килийното училище в родния си град, а година по-късно вече учи в местното взаимно училище. Едва на 14 години остава без баща и грижите за младия Васил поема вуйчо му Василий Караиванов. В периода 1852-1854 г. той живее в местния светогорски метох и учи църковно пеене. След като вуйчо му се премества в Стара Загора, Левски го последва и завършва II клас на старозагорското класно училище. Поради отличния успех на момчето вуйчото обещава, че един ден ще го изпрати на учение в Русия. Това така и не се случва. През 1856-1857 г. младежът учи в свещеническото училище на даскал Атанас Иванов в Стара Загора, а през следващата година приема монашески сан дякон с име Игнатий. През 1858 г. е ръкоположен за йеродякон и става църковен певец в църквата „Света Богородица“ в Карлово.Какво кара този човек със светло бъдеще в духовното дело да се захване с революционна дейност? Тук е мястото да отдадем заслуженото на друг голям български революционер – Георги Раковски. По това време той разгръща мощна пропагандна дейност, която оказва силно влияние върху българската младеж. През 1861 година. като следствие на икономическа криза в Османската империя и провежданата стопанска политика, потискаща българите, в революционните среди настъпва раздвижване. Стоил Попов от Калофер и Левски полагат едни от първите усилия за вдигане народа на борба. По това време българското общество е крайно неподготвено за бунт, пореди което и първият революционен опит на Дякона е неуспешен.Вместо да се откаже от народното дело, на 3 март 1862 г. Левски напуска родния си град и се отправя към Сърбия, за да се присъедини към Първата Българска легия, организирана от Раковски. Според легендата по време на военни упражнения той прави „левски скок“ и така получава своя прякор. Тук Левски осъществява контакти с българската революционна интелигенция и добива първия си боен опит, сражавайки се храбро с турските части. След разтурянето на легията той се присъединява към четата на дядо Ильо войвода. През 1863 г. за кратко е в Румъния. Лятото се завръща в България. Затворен е за няколко месеца в Пловдив, заради участието в легията, но след застъпничество на видни българи е освободен. През зимата на същата 1863 г. за кратко посещава класното училище на Йоаким Груев. Любознателността е основна черта в характера на Левски, но разочарованието от празните обещания на вуйчо му го отдалечава от науката и го насочва към революционните идеи.От 1864 г. до началото на 1867 г. в различни български селища (Войнягово, Еникьой и Конгас) Левски се занимава с учителска дейност. Той учи децата на четмо и писмо, разказва им истории за славното минало на България, пее им хайдушки песни и често изнася уроците си сред природата. Наред с даскалската си дейност той развива революционна пропаганда и подготвя местни дружини, които дават отпор на турски и черкезки разбойнически банди. През пролетта на 1867 година заминава за Румъния, където по препоръка на Раковски е избран за байрактар в четата на Панайот Хитов.В Белград укрепва познанствата си от Първа легия и се запознава с нови революционери, сред които Ангел Кънчев и Любен Каравелов. Скоро след организирането на легията сръбското правителство започва да се държи крайно враждебно с легионерите и в крайна сметка и Втора легия е разтурена. Поведението на тамошните власти променя революционния мироглед на Левски завинаги. Той осъзнава, че всяка помощ, осигурена от чуждо правителство, в никакъв случай не е безкористна. Досега Апостола се е съгласявал с теорията на Раковски, че бунтът трябва да бъде постигнат чрез намесата на чети, навлизащи в България от чужбина.Опитът с четата на Панайот Хитов, нейният неуспех и първите му революционни стъпки още през 1861 г. подсказват на Левски, че погледът на революционерите трябва да се насочи към вътрешността на страната. Само изграждането на стабилна комитетска мрежа в рамките на Османската империя би могло да подготви народа за въстание. Тази стратегия, макар и първоначално трудно наложена от Апостола, е възприета от всяка една бъдеща българска революционна организация – чак до ВМРО. През февруари-март 1868 г. Дяконът трябва да отложи плановете си поради тежка операция, от която трудно се възстановява.Укрепил здравето си, Левски заминава за Румъния заради преследванията, на които са подложени легионерите от сръбското правителство. През август 1868 г. отива в Букурещ и се свързва с „Българско общество“, което осигурява и паричните средства за първата обиколка на Апостола из България. Есента на същата 1868 г. съдбата сякаш на шега събира великаните на революционната мисъл – Васил Левски и Христо Ботев. Двамата живеят при изключително тежки условия в изоставена мелница край Букурещ и безспорно оказват влияние един на друг. Ботев е силно впечатлен от личността на Апостола. В писмо до Киро Тулешков той пише следното:На 11 декември 1868 г. с параход от Турну Мъгуреле Дяконът тръгва за Цариград. Оттам започва първата си обиколка във вътрешността на страната, подпомогнат от „Българско общество“. Левски посещава Пловдив, Перущица, Карлово, Сопот, Казанлък, Сливен, Търново, Ловеч, Плевен и Никопол. Свързва се с доверени познати и проучва обществените настроения и готовността на народа за бунт. Обнадежден е от постигнатите начални резултати и на 24 февруари се завръща в Букурещ.На 1 май 1869 г. Апостола предприема втората си обиколка. Този път се снабдява със сведения за вътрешни дейци, с пълномощно и прокламация, издадени от името на Привременното правителство в Балкана. Естествено, такова не съществува, но Левски правилно преценява, че по-лесно ще печели сърцата на хората, ако се представи от името на авторитетна организация. Създава контакти в Румъния – като този с Данаил Попов, който първоначално го препоръчва на брат си в Плевен, а по-късно служи на Апостола за връзка с емигрантските среди във Влашко. Братът на Попов запознава Левски с хора, верни на освободителната борба, в градове, близки до Плевен, и така започва изграждането на комитетската мрежа – първо в Плевен, а после и в Ловеч, Троян, Карлово, Калофер, Казанлък, Пловдив, Сопот, Чирпан и други селища. По време на втората обиколка Апостола преосмисля преценката си за готовността на народа за скорошно въстание и заключва, че е нужна много по-задълбочена подготовка.На 26 август 1869 г. Левски се завръща в Букурещ. Той има ясна представа за обстановката в България и за възможността за успех на комитетската мрежа, затова трябва да убеди емигрантската революционна интелигенция в правотата на идеите си. Първоначално среща пълно неразбиране сред революционерите, които още таят надежди,че помощта ще дойде от другаде. В края на 1869 г. Апостола, заедно с Любен Каравелов, участва в основаването на Българския революционен централен комитет-(БРЦК). Макар Каравелов да възприема някои от идеите на Левски, двамата водачи на революционното движение се разминават в основните си възгледи. За Каравелов участието на съседните балкански народи в бъдещата революция е абсолютно задължително, докато Левски смята, че това би спомогнало за бунта, но основната роля трябва да изиграе българското население.", "date": "2018.02.19", "title": "Васил Левски – Апостола на свободата"}
{"url": "https://offnews.bg/kultura/tri-bilborda-izvan-grada-s-triumf-na-bafta-675113.html", "text": "Филмът \"Три билборда извън града\" на режисьора Мартин Макдона е големият победител сред отличените от Британската академия за кино и телевизия (БАФТА), предаде Асошиейтед прес.Филмът за съкрушена майка, която търси справедливост и настоява да се сложи край на тормоза, неравенството и посегателствата, бе удостоен с пет награди на БАФТА на снощната церемония в Роял Албърт Хол Лондон, включително за най-добър британски филм и за най-добра актриса - Франсис Макдорманд в главната роля, а Сам Рокуел получи наградата за най-добър актьор в поддържаща роля.53-годишният мексиканец Гийермо дел Торо спечели наградата на британската филмова академия за най-добър режисьор за филма \"Формата на водата\".Гари Олдман бе удостоен с наградата за най-добър актьор за ролята на Уинстън Чърчил във филма \"Най-мрачният час\". На червения килим и в залата се виждаха много жени, облечени в черно, включително актрисите Анджелина Джоли и Дженифър Лоурънс, в израз на солидарност с пострадалите от сексуален тормоз и дискриминация. Почетни гости бяха принц Уилям и съпругата му Катрин, херцогиня на Кеймбридж, която бе облечена с тъмнозелена рокля с черен колан. Призивът за черни тоалети постави Катрин в деликатно положение, тъй като кралското семейство се стреми да не изразява политически позиции, посочва Асошиейтед прес.", "date": "2018.02.19", "title": "'Три билборда извън града' с триумф на БАФТА"}
{"url": "https://offnews.bg/futbol/vnezapno-pochina-legendata-na-levski-pavel-panov-675107.html", "text": "Легендата на Левски и българския футбол Павел Панов почина внезапно на 67-годишна възраст. Роденият на 16 септември 1950 година бифш футболист до последно бе сред имената, свързвани с родния футбол. Той дори присъства на конгреса на БФС миналия петък.Павел Панов е 4-кратен шампион на България и 5-кратен носител на Купата на страната с Левски. Легендарният нападател защитава цветовете на България в 44 мача (7 като капитан) и реализира 13 гола за тима, с който участва на Световното първенство през 1974 в Германия, където играе в 3 мача. Последният му двубой за националния отбор е на 6 юни 1979 г. срещу Англия 0:3 в София. За \"Б\" националния тим има 3 мача и 1 гол, за младежкия - 31 мача и 14 гола, а за юношеския, с който става европейски шампион през 1969 г. записва 28 мача и отбелязва 11 гола.Роден на 16 септември 1950 г., нападателят е носил екипите на Септември (София) (1963-1967), Спартак (София) (1967-1968), Левски (София) (1969-1981), Хасково и Арис (Солун) (Гърция). Той има 309 мача (301 за Левски и 8 за Спартак) и 140 гола (135 за Левски и 5 за Спартак) в \"А\" група.През забележителната си кариера е награждаван с редица отличия: \"Заслужил майстор на спорта\" от 1975 г., Голмайстор на първенството през 1976 г. с 18 попадения и 1977 г. с 20 гола за Левски. Футболист щ 1 на България за 1977 г.Треньорската му кариера за почва като помощник в Левски, а след това е начело на \"сините\" през 1986/1987 и от 1989 до 1990 година. Треньор на Иваняу национале, Нигерия – шампион, младежкия национален отбор през 1992-1993 г., Ботев (Пловдив), Септември, Локомотив (София) и Родопа. Легендарният нападател на \"сините\" поема столичните \"железничари\" през пролетта на 2000 г., сменяйки на поста Георги Петков, но е уволнен през есента на същата година след слабия старт на Локомотив в първенството. След това е назначен за председател на Спортно-техническата комисия към Управителния съвет на Левски. През юни 2006 г. става треньор на \"Родопа\", а мястото му в УС на Левски е заето от друг бивш играч на „сините\" - Кирил Ивков.За последно Павел Паное бе технически директор на БФС и отговаряше за всички треньори на националните юношески отбори.Екипът на OFFNews.bg изказва съболезнования на роднините и близките на легендарния български футболист.", "date": "2018.02.19", "title": "Внезапно почина легендата на Левски Павел Панов"}
{"url": "https://offnews.bg/obshtestvo/vremeto-dnes-dazhd-i-viatar-675111.html", "text": "Днес превалявания ще има почти в цялата страна, а още сутринта дъждът в Северна и високите полета на Западна България ще се примесва със сняг. Ще духа слаб, в Дунавската равнина и Източна България умерен вятър от изток-североизток. Температурите ще са почти без дневен ход – предимно между 0° и 5°, по-високи ще са в крайните югозападни райони - това е прогнозата за времето на Националния институт по метеорология и хидрология (НИМХ) към Българската академия на науките (БАН).Над Черноморието ще бъде облачно на места с превалявания от дъжд, в северните райони за кратко примесващи се със сняг. Ще духа умерен, след обяд временно и силен североизточен вятър. Максимални температури на въздуха – между 4° и 7°. Температурата на морската вода е между 6° и 8°. След обед вълнението на морето ще се усили до 3-4 бала.Над планините ще бъде облачно с валежи от сняг. Ще духа до умерен, по откритите части на Стара планина и временно силен източен вятър. Температурите ще се понижават и максималната на височина 1200 метра ще е около 1°, на 2000 метра – около минус 4°.Атмосферното налягане е малко по-високо от средното за месец февруари и през деня ще се задържи почти без промяна.", "date": "2018.02.19", "title": "Времето днес - дъжд и вятър"}
{"url": "https://offnews.bg/sviat/vulkanat-sinabung-v-indonezia-izrigna-675116.html", "text": "Вулканът Синабунг на индонезийския остров Суматра изхвърли пепел и гореща пара на повече от 5000 метра в атмосферата и по склоновете си, предаде Асошиейтед прес.Вулканът е един от трите в страната, които са в процес на изригване сега. В продължение на четири века той бе спящ вулкан, преди да изригне през 2010 г. и да убие двама души. Четири години по-късно при ново изригване загинаха 16 души. Преди две години при изригването му загинаха 7 души.Заради настоящото вулканично изригване е издаден \"червен код\" за тревога за авиокомпаниите. Това означава, че рисковете са високи.В последните години заради зачестилите изригвания на вулкана около 30 000 души в района му напуснаха домовете си.", "date": "2018.02.19", "title": "Вулканът Синабунг в Индонезия изригна"}
{"url": "https://offnews.bg/obshtestvo/promeni-v-stolichnoto-dvizhenie-dnes-675110.html", "text": "Ограничения в движението в центъра на София въвежда днес Столична община, заради почитането на 145-годишнината от гибелта на Апостола на свободата Васил Левски. Забранява се престоят и паркирането на пътни превозни средства: От 8:00 до 18:00 ч., с изключение на местата в режим на платено паркиране „служебен абонамент“ на  пл. „Николай Гяуров“;  ул. „Московска“ между ул. „Г. С. Раковски“ и бариерата на английското посолство.От 8:00 до 19:15 ч. на северната част на пл. „Св. Ал. Невски“ и се закриват базарите за художествени произведения;  ул. „Московска“ между бул. „Васил Левски“ и ул. „Г. С. Раковски“;  бул. „Янко Сакъзов“ между ул. „Кракра“ и бул. „Васил Левски“; ул. „Дунав“ между пл. „Св. Ал. Невски“ и бул. „Кн. Ал. Дондуков“.От 14:00 до 19:15 ч. на бул. „Васил Левски“ между ул. „Оборище“ и бул. „Кн. Ал. Дондуков“; ул. „Оборище“ между бул. „Васил Левски“ и ул. „Г.С. Раковски“;  ул. „11-ти август“ между ул. „Врабча“ и пл. „Св. Ал. Невски“;  ул. „15-ти ноември“ между бул. „Цар Освободител“ и пл. „Св. Ал. Невски“. От 14:00 до 20:30 ч. се забранява влизането на пътни превозни средства в двете посоки по:  бул. „Васил Левски“ между ул. „Оборище“ и бул. „Кн. Ал. Дондуков“; бул. „Янко Сакъзов“ между ул. „Кракра“ и бул. „Васил Левски“; ул. „Оборище“ между бул. „Васил Левски“ и ул. „Г.С. Раковски“; ул. „11-ти август“ между ул. „Врабча“ и пл. „Св. Ал. Невски“; ул. „15-ти ноември“ между бул. „Цар Освободител“ и пл. „Св. Ал. Невски“; ул. „Дунав“ между пл. „Св. Ал. Невски“ и ул. „Московска“.От 14:00 до 20:30 ч. се забранява влизането на пътни превозни средства по:- бул. „Васил Левски“ при бул. „Цар Освободител“ посока ул. „Оборище“, с изключение наавтобусите от линии № 9, 280 и 306; бул. „Янко Сакъзов“ при бул. „Евлоги и Христо Георгиеви“ (посока ул. „Кракра“), сизключение на трамвайните мотриси от линии № 20, 22 и 23; ул. „Врабча“ при ул. „Дунав“, посока бул. „Васил Левски“.От 14:00 до 20:30 ч. се променят маршрутите на следните тролейбусни линии:- тролейбусни линии №1 и 2 в посока съответно ж.к. „Левски Г“ и ж.к. „Хаджи Димитър“: от Пета градска болница и ж.к. „Бъкстон“ по маршрутите до кръстовище бул. „Васил Левски“ – бул. „Цар Освободител“, надясно по бул. „Цар Освободител“, надясно по бул. „Евлоги иХристо Георгиеви“, надясно по ул. „Ген. Гурко“ и наляво по бул. „Васил Левски“ по маршрутите; - тролейбусни линии №4 и 11 в посока съответно ж.к. „Хаджи Димитър“ и площад „Сточна гара“: от бул. „Цар Освободител“ наляво по бул. „Васил Левски“, наляво по ул. „Ген. Гурко“, наляво по бул. „Евлоги и Христо Георгиеви“ и надясно по бул. „Цариградско шосе“ по маршрутите; тролейбусите от линия №1, преминали преди затваряне на участъка към ж.к. „Левски Г“, ще се движат по маршрут: от бул. „Владимир Вазов“ надясно по ул. „Острово“, по маршрута на тролейбусни линии №2 и 4, продължават по ул. „Васил Петлешков“ до ул. „Ильо войвода“, наляво по ул. „Ильо войвода“ и наляво по бул. „Владимир Вазов“ по маршрута до ж.к. „Левски Г“ двупосочно; тролейбусите от линии №2 и 4, преминали преди затваряне на участъка към ж.к. „Левски Г“, ще се движат по същия маршрут: от крайната станция продължават по ул. „Васил Петлешков“ до ул. „Ильо войвода“, наляво по ул. „Ильо войвода“ и наляво по бул. „Владимир Вазов“ по маршрута на тролейбусна линия № 1 до ж.к. „Левски Г“ двупосочно;  тролейбусите от линия №11, преминали в участъка между площад „Васил Левски“ и площад „Сточна гара“ преди затварянето, изчакват на площад „Сточна гара“.От 17:00 ч. се забранява пешеходното преминаване в района около паметника на Васил Левски.Закриват се местата в режим на платено паркиране.", "date": "2018.02.19", "title": "Промени в столичното движение днес"}
{"url": "https://offnews.bg/obshtestvo/zapochva-velikiat-post-bez-meso-i-venchavki-do-velikden-675109.html", "text": "За православните християни от днес започва Великденския пост, който завършва в навечерието на Пасхалното възкресение. Въздържанието има за цел да закали волята и да преведе вярващия към победата над духа и плътта. Великият пост е най-строг и най-продължителен. Нарича се Четиридесетница, понеже трае 40 дни, но с него се съединява и седмицата на Христовите страдания, в която се спомнят последните събития от земния живот на Господа, особено Неговите страдания, смърт и погребение. Затова тя се нарича Страстна седмица, т.е. Седмица на страданията.През целия пост риба се разрешана два пъти - на Благовещение (ако не се пада през Страстната седмица) и на Връбница. След Неделя Месопустна се преустановява яденето на месо, а след Неделя Сиропусна - и на мляко, млечни продукти и риба.Смята се, че когато пости и се моли, човек се доближава до Бога.Строгият пост не се препоръчва на болни, малки деца, възрастни хора, бременни жени и кърмачки. Венчавките са забранени до 10 април. През Великденския пост всяка седмица е посветена на някакво събитие или на личност, чиито дела призовават към смирение и покаяние. През първата седмица от поста се освещава вареното жито, което се приготвя в памет на великомъченика Теодор Тирон и се празнува Тодоровден.Християнската църква нарича началото на Великденския пост \"преддверие на божественото покаяние\". ", "date": "2018.02.19", "title": "Започва Великият пост, без месо и венчавки до Великден"}
