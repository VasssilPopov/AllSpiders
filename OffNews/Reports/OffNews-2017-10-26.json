{"url": "https://offnews.bg/futbol/tcska-predstavia-poreden-nov-sponsor-668103.html", "text": "Утре (27 октомври) от 11:00 часа на ст.\"Българска армия\" ще се проведе пресконференция, на която ЦСКА ще представи нов партньор.На събитието ще присъстват спортният директор Пламен Марков, почетният президент Димитър Пенев, футболистът Антон Недялков и представители на компанията, с която ЦСКА сключва договор за партньорство.Поради големия интерес от страна на медиите, ръководството на ЦСКА е пък е взело решение утрешната тренировка от 17 часа на базата в Панчарево да е открита за първите 15 минути.В същото време нападателят на ЦСКА Фернандо Каранга получи наградата за футболист №1 на месец септември. Голмайсторът на червените обяви, че целта му е да спечели поне една титла, преди да си тръгне от клуба.“Благодарен съм на това, което се получава. Да не забравяме, че сме отбор и така правим нещата. Благодарен съм за наградата. Фокусирам се върху нещата на терена. Откакто съм дошъл, съм казал, че най-важното е да се боря за ЦСКА и да си тръгна с поне една титла.Не може да се побеждава всеки път. Не сме Барселона. Но не сме свикнали да губим точки. Трябва да вдигнем главата и да продължим напред.Левски е отбор, който се защитава добре. Те знаят, че ако ми оставят едно положение, мога да вкарам. Но дербито мина и гледаме към следващия мач.Когато даден отбор се защитава добре, трябва да помислим за други ситуации. Отборът не е само Каранга. И Лудогорец ще губи точки, ще падат. Нормално. Това е футболът. Ние продължаваме да гоним нашите цели. Ще работим за това те да губят точки, а ние да печелим. Накрая на първенството ще се радваме\", каза Каранга.", "date": "2017.10.26", "title": "ЦСКА представя пореден нов спонсор"}
{"url": "https://offnews.bg/medii/ruski-opozitcionen-vestnik-vaorazhava-zhurnalistite-si-668106.html", "text": "Ръководството на руския опозиционен вестник \"Новая газета\" обяви, че планира да осигури на служителите си обучение по стрелба, след което да ги въоръжи с травматични оръжия, за да ги защити от възможни нападения, пише \"Гардиън\".Решението идва на фона на случаи на насилие, включително нападение над радио журналистката , която тази седмица беше намушкана във врата от нападател, нахлул в сградата на радио \"Ехото на Москва\" в Москва.\"Ако държавата не е готова да ни защити, сами ще се защитим\", заяви Сергей Соколов, зам.-главен редактор на руския водещ опозиционен вестник.\"Ще въоръжа нюзрума, ще осигурим и на журналистите си допълнителна сигурност, която няма да обсъждам\",  каза главният редактор на вестника Дмитрий Муратов. Той планира за целта да сключи официално споразумение с руското Министерство на вътрешните работи. Нямаме друг избор, каза още Муратов.На фона на тези изявления днес говорител на руския президент Владимир Путин заяви, че държавният глава не вижда причина да осигурява допълнителна защита на журналистите.\"За съжаление всеки от нас може да стане мишена на луд човек\", каза Дмитрий Песков, добавяйки, че \"Новая газета\" могат да предприемат каквито искат мерки, стига те да не нарушават съществуващите закони.През последните две десетилетия \"Новая газета\" е загубила няколко журналисти, които бяха убити, включително разследващия репортер , която беше застреляна на входа на московския си апартамент през 2006 г.Много коментатори обвиняват властите, че създават атмосфера на омраза, в която такива нападения са възможни.", "date": "2017.10.26", "title": "Руски опозиционен вестник въоръжава журналистите си"}
{"url": "https://offnews.bg/obshtestvo/nad-4-mln-lv-shteti-ot-bedstvieto-samo-v-obshtina-burgas-668102.html", "text": "По първоначални изчисления щетите след бедствието в Бургас възлизат на над четири милиона лева, съобщи кметът та града Димитър Николов, цитиран от пресслужбата на община Бургас.\"Повече от половината са нужни за неотложни възстановителни дейности, тъй като са увредени или напълно разрушени междуселищни и вътрешни улици, мостове и други пътни съоръжения\", каза той. \"Пострадахме зле, но няма екологична опасност за населението\", заяви той.Обособена е временна площадка, където ще се събират отпадъците, причинени от бедствието в Братово, тъй като пътят до основното депо на града се възстановява. В нощта срещу 25 октомври водата заля и пречиствателната станция в квартал \"Горно Езерово\". Един от операторите е трябвало да се измъква през прозореца, тъй като не е можел да отвори вратата на помещението, в което е дежурял. Впрегнати са много хора, техника и усилия, за да може скоро тя да заработи отново на пълни обороти, казва Николов.\"На най-пострадалите семейства ще помогнем с предоставяне на строителни материали за ремонт на домовете им, а при доказана повреда на битова техника заради бедствието ще им бъде закупена нова\", допълва той.", "date": "2017.10.26", "title": "Над 4 млн. лв. щети от бедствието само в община Бургас"}
{"url": "https://offnews.bg/izvan-terena/tia-otkradna-slavata-na-kristiano-ronaldo-668111.html", "text": "В понеделник вечер футболните любители насочиха поглед към Лондон, за да видят поредното награждаване на Кристиано Роналдо.Изборът му за номер 1 в анкетата на ФИФА беше предрешен, което си пролича по смирените погледи на подгласниците му Лионел Меси и Неймар.Интересът на феновете към звездното събитие на ФИФА обаче рязко скочи с появата на сцената на прекрасната водеща Лайла Анна-Лий.34-годишната британка с бразилска кръв очарова футболните звезди, а изрязаната й рокля, смути дори и \"пердета\" като Дани Алвеш. Лайла е много популярна на Острова, а пред микрофона й са се изповядвали величия като Жозе Моуриньо, Лионел Меси, Кака, Златан Ибрахимович и др.", "date": "2017.10.26", "title": "Тя открадна славата на Кристиано Роналдо"}
{"url": "https://offnews.bg/sviat/sled-225-dni-pregovori-holandia-ima-novo-pravitelstvo-668104.html", "text": "Холандия има ново правителство след 225 дни преговори за формиране на управляващо мнозинство. Правителството, начело с премиера десноцентрист Марк Рюте, положи днес клетва пред крал Вилем-Александър, с което бе сложен край на най-дългите коалиционни преговори в историята на страната.Коалицията включва либералната Народната партия за свобода и демокрация на Рюте, центристката \"Демократи-66\", консервативните Християндемократически призив и Християнски съюз.Третият кабинет на Рюте има мнозинство от само едно място в двете камари на парламента. Това означава, че несъгласието дори на един депутат може да изложи на опасност плановете на коалицията, отбелязва Ройтерс, цитирана от БТА. По време на преговорите, продължили над 7 месеца, бяха обсъдени редица чувствителни въпроси, сред които имиграцията и евтаназията. Съгласно споразумението, постигнато по-рано този месец, ще има голямо намаляване на данъците за компаниите и работниците. Досегашният холандски финансов министър и председател на Еврогрупата Йерун Дейселблум няма бъде част от новия кабинет. Той ще бъде заменен от 42-годишния християндемократ Вопке Хукстра.Министерството на външните работи ще поеме бившият парламентарен лидер на Народната партия за свобода и демокрация Халбе Зейлстра.", "date": "2017.10.26", "title": "След 225 дни преговори Холандия има ново правителство"}
{"url": "https://offnews.bg/politika/radev-nedopustimo-e-da-se-uiazviava-chestta-na-horata-s-pagoni-668105.html", "text": "\"Напрежението в сектор „Сигурност“ е тревожно. Кадровата криза в Българската армия се изостря. Полицаите и пожарникарите стачкуват, военните пилоти прекратиха плановите полети. Недоволството на хората с пагони е обяснимо – за него има социални, технически и психологически причини.\"Това коментира президентът Румен Радев в позиция, публикувана в профилите му в социалните мрежи.Политическите реакции на проблема са неадекватни. Достойни българи са обвинявани в алчност, бунт и престъпно поведение. Много от тях рискуват живота си в изпълнение на служебния си дълг, заявява Радев.Да искат от тези доблестни мъже поведение на камикадзе, могат да си позволят само политици с безукорен морал на самураи. Недопустимо е да се уязвява честта на хората с пагони. Призовавам за отговорно отношение към проблемите на националната сигурност. Политическият патос не може да замести управленските решения, пише още президентът.", "date": "2017.10.26", "title": "Радев: Недопустимо е да се уязвява честта на хората с пагони"}
{"url": "https://offnews.bg/psihologia/10-pozitcii-na-tialoto-koito-ni-prechat-da-obshtuvame-668085.html", "text": "Независимо дали сте на среща, на интервю за работа, на конференция или разговаряте с някого, с когото току-що сте се запознали, правилата за общуване гласят, че 58% от вашия успех зависи от езика на вашето тяло. BrightSide показва 10 позиции на тялото, които ни пречат при комуникация.1. Прегърбена стойкаПрегърбената стойка ви кара да изглеждате незначителни, слаби и несигурни. Ако се отпуснете на стола си или се облегнете твърде много назад, това сигнализира на другите, че не сте заинтересовани от работата си. Има научно доказателство, че прегърбването може да понижи настроението и самочувствието ви.2. Грешна позиция на кракатаПозицията на краката ви е подсъзнателна и следователно е по-трудно да се контролира. Тя може да предаде вашата несигурност или незаинтересованост. Начинът, по който поставяте краката си, когато седите, може също да разкрие неща за вашата личност.- Хората, които седят със събрани колене и раздалечени стъпала, изграждат образа на дете – несигурно и мечтаещо.- Кръстосаните крака могат да разкрият отбранителна, отдалечена или затворена позиция.- Разкрачената позиция може да сигнализира за господство и значимост. Тя обаче разкрива арогантност и е неподходяща в официални ситуации.- Успоредно разположени крака показват неутралност, която ви кара да изглеждате открити и спокойни.- Успоредните, леко завъртени настрани крака, прави жените по-женствени и привлекателни.3. Нервно движение на ръцетеСледете движенията на ръцете си. Когато човек ги движи нервно, той сигнализира за липса на доверие и професионализъм. Не е изненада, че нервните движения, като например изпукване на кокалчетата, игра с косата или гризане на ноктите, както и прехапването на устните ви карат да изглеждате неспокойни и несигурни. И все пак отсъствието на жестове може да бъде вредно и да показва загуба на интерес.4. Скръстени ръцеПостоянното стоене с кръстосани пред гърдите ръце е отбранителна позиция, което може да създаде впечатлението, че не се интересувате от това, което ви се говори. Като държите ръцете си успоредно на тялото, от друга страна, показвате, че сте отворени за разговор. Още по-добре е  да държите ръцете си назад - това показва вашето превъзходство и увереност. Въпреки това, според някои изследвания, кръстосаните ръце показват по-голяма упоритост при работа с трудни задачи.5. Слабо ръкостисканеСилното ръкостискане е важно. Обратното показва липса на авторитет и увереност. Но и тук трябва да има баланс - твърде силното ръкостискане може да се възприеме като агресивно. Едно от най-лошите ръкостискания се нарича „ръкостискане на мократа риба“ - слабо ръкостискане със студени и потни ръце, което създава впечатление за слабохарактерен и емоционално студен човек.6. Избягване на контакт с очитеАко не гледате хората в очите по време на делова среща създава впечатлението, че сте неподготвени или непрофесионални. Ако се случи на приятелска среща, изглеждате неискрени. От друга страна, според експерта на езика на тялото Каръл Кинси Гоуман, прекаленият контакт с очите може да изглежда груб, заплашителен и враждебен.7. Игра с телефона, с косата и т.н.Играенето (fidgeting) с косата, ръцете, телефона или друг обект може да разсее партньора ви. Вие, от друга страна, ще изглеждате слаби и разсеяни, въпреки че едно скорошно проучване показва, че „fidgeting“ помага на мозъка да запази информацията по-добре.8. Неправилна позиция на пръстите и киткитеПоставянето на пръстите на едната ръка върху пръстите на другата трябва да се използва внимателно. Тази позиция може да създаде впечатлението, че се опитвате да измамите човека срещу вас или да наложите мнението си, вместо да го убедите.9. Неправилно „имитиране“ на другитеОгледалното имитиране ви позволява да изградите връзка с другите. То също така показва доверие и ви позволява да водите по-задълбочени разговори. Изследванията показват, че въпреки че мъжете намират огледалното имитиране за по-трудно от жените, жените се влияят повече и смятат, че мъжете, които повтарят жестовете или позата им, са по-привлекателни.10. Не се усмихваме достатъчноУсмивката или кимването могат да се използват като мощни невербални знаци, които дават на някого да разбере, че слушате активно. Усмивката кара околните да се чувстват спокойни. Докато някои хора няма да обърнат внимание на позицията на краката и ръцете ви, всеки ще реагира на сигнала, предаден от лицето ви.", "date": "2017.10.26", "title": "10 позиции на тялото, които ни пречат да общуваме"}
{"url": "https://offnews.bg/112/mazhe-s-kachulki-prebiha-obshtinska-savetnichka-vav-velingrad-668109.html", "text": "Двама неизвестни мъже са нападнали и пребили дългогодишната общинска съветничка от БЗНС във Велинград Екатерина Каферинова. Това съобщи кметът на града д-р Костадин Коев.Нападението е станало близо до сградата на общината, след сесия на Общинския съвет. \"Те са я съборили на земята и са продължили да я удрят, след това са избягали“, обяснява д-р Коев, цитиран от \"Фокус\".В момента Каферинова е в болница със средна телесна повреда.„Направен ѝ е скенер, засега няма опасност за живота ѝ“ - уточни кметът на Велинград - \"в момента тече разследване от полицията за инцидента и мотивите на нападателите\".„Двама млади непознати мъже с якета и качулки на главите са се приближили до жената и са ѝ нанесли няколко удара в областта на главата. Тя е транспортирана за преглед в болница. Извършителите на нападението са избягали\", казва пък говорителят на ОД на МВР в Пазарджик Мирослав Стоянов.През 2007 г. бе взривен лекият автомобил на Каферинова, а извършителят не бе открит. Миналия месец пък отново неизвестни хвърлят запалителна течност през нощта в дома на общинската съветничка, която е на поста си вече 5-ти мандат.", "date": "2017.10.26", "title": "Мъже с качулки пребиха общинска съветничка във Велинград"}
{"url": "https://offnews.bg/sviat/puchdemon-otkaza-da-obiavi-predsrochni-izbori-prehvarli-topkata-na-re-668112.html", "text": "Каталунският премиер Карлес Пучдемон отказа да обяви предсрочни избори и прехвърли топката за окончателното решение на регионалния парламент. Пучдемон трябваше да направи обръщение около 14.30 часа българско време. Речта му обаче беше отложена с един час, а след това съвсем отменена от регионалното правителство без повече обяснения. Обръщението си Пучдемон трябваше да направи ден преди испанският Сенат да гласува замразяване на автономията в Каталуния.Каталунският премиер заяви, че няма да обяви избори, защото липсват гаранции от страна на испанското правителство, което иска да наложи контрол над областта.Пучдемон обяви, че не приема за справедливи мерките в чл. 155 от испанската конституция, който трябва да бъде задействан утре. По думите му решението за независимост на Каталуния трябва да дойде от парламента.Каталунският премиер допълни, че е бил готов да свика предсрочни избори и подчерта, че смята за свое задължение да изчерпи всички средства, за да стигне до решение, включващо диалог и договореност, за да се избегне прилагането на чл. 155. ", "date": "2017.10.26", "title": "Пучдемон отказа да обяви предсрочни избори, прехвърли топката на регионалния парламент"}
{"url": "https://offnews.bg/112/tri-momicheta-prebiha-kontrolior-v-sofia-668108.html", "text": "Три момичета нападнаха трима контрольори и пребиха един от тях. Инцидентът е станал в 8.05 часа тази сутрин на спирка на автобус 203 на бул. \"Евлоги и Христо Георгиеви\" в столицата. Момичетата - на възраст около 18-20 години, са били без билети и контрольорите - две жени и един мъж, ги свалили от автобуса, което предизвикало поток от ругатни срещу тях от страна на нередовните пътнички, обясняват от Центъра за градска мобилност. Контрольорите тръгнали към отсрещната спирка, а момичетата - в посока Орлов мост, но докато групата пресича булеварда, върху главата на контрольора Георги Богданов е хвърлена блуза и в същия момент той е повален на платното от силен удар в лицето. След това момичетата започнали да го ритат и удрят. Колежките на Богданов разказват, че едно от момичетата е било с бръсната глава и с опит в бойните изкуства.\"Ако аз бях изяла такъв побой, сигурно сега щях да съм в тежко състояние в болницата\", каза контрольорката Галина Стоянова.Георги Богданов е придружен от колегите си до ИСУЛ, дал е показания в Пето РПУ. Богданов има лицева травма под дясното око, причинена от метален предмет, вероятно бокс.", "date": "2017.10.26", "title": "Три момичета пребиха контрольор в София"}
{"url": "https://offnews.bg/temida/evrokomisariat-po-pravosadie-tcatcarov-kazva-che-vsichko-e-nared-no-668117.html", "text": "Всеки път, когато се срещна с г-н Цацаров и когато имам възможност да обсъдя с него работата на прокуратурата, той е много убедителен. И винаги когато се срещам с него, оставам с впечатлението, че всичко в България е наред. След това виждам фактите, цифрите и резултатите - и у мен се появяват съмнения дали наистина всичко е прекрасно.Това заяви пред журналисти еврокомисарят по правосъдие Вера Йоурова след годишната министерска среща ЕС-Западни Балкани.Всеки път, когато се срещна с г-н Цацаров, му пожелавам успех и късмет да продължава с добрата работа и действително да постигне реални резултати, добави Йоурова.Следващият мониторингов доклад за България ще \"бъде справедлив и обективен\". Не може да се очаква констатациите в него да бъдат смекчени заради предстоящото българско председателство на Съвета на ЕС, обясни още еврокомисарят по правосъдие.Не знам кога ще отпадне механизмът за сътрудничество и проверка. Зависи от резултатите, каза Вера Йоурова.Тя припомни, че желанието на председателя на ЕК е механизмът да се прекрати и да се намери нов подход за работа и сътрудничество. Това решение обаче ще се \"базира на необратимостта и устойчивостта на реформите в България и Румъния.\"", "date": "2017.10.26", "title": "Еврокомисарят по правосъдие: Цацаров казва, че всичко е наред. Но фактите говорят друго"}
{"url": "https://offnews.bg/dw/bronzovata-kashta-koiato-skara-sofia-668119.html", "text": "Бронзова кула на мястото на мавзолея на социалистическата легенда Георги Димитров? Съдбата на този проект по повод българското председателство на ЕС още не е решена. Но междувременно той разбуни духовете в София, пише Томас Розер в репортаж за Дойче веле.Дали по повод българското председателство на ЕС в София ще бъде издигната 15-метрова бронзова кула? Решение все още няма, но проектът на живеещия в Австрия скулптор Пламен Деянофф, представен в НБУ, вече предизвиква дискусии. Емоции предизвиква не толкова самата кула от бронз, колкото мястото, където трябва да се издигне. На това място допреди 18 години се намираше мавзолеят на социалистическата легенда Георги Димитров, чието взривяване все още е обект на спорове.Навремето над жълтите павета на софийския площад „Александър Батенберг\" доминираше масивната сграда с колони, а дълги опашки от хора чакаха, за да влязат в социалистическия храм на покойника. Сега зейналата там празнина, заобиколена от един парк, е запълнена от умерено посещаван паркинг.Новото пространствено решение за мястото, където до взривяването му се издигаше мавзолеят на Георги Димитров, „ще помогне да се преодолее травмата от миналото\", уверява живеещият във Виена скулптор Пламен Деянофф. Австрийското посолство в София подкрепя плана му на мястото на срутения „последен дом\" на комунистическата легенда да бъде издигната една не по-малко импозантна „Бронзова къща\" в чест на българското Европредседателство през 2018 година. Но в София този план предизвиква противоречиви реакции.Символите на миналотоЗащото в България хората все още се разделени в оценката си за онова припряно събаряне на поклонническата сграда преди 18 години. През последните месеци от съществуването си осветената в зеленикаво покойническа крипта почти не привличаше любопитни. В края на 1980-те години малцина бяха онези, които слизаха в мрачните катакомби на мавзолея, за да хвърлят отегчен поглед на балсамираните останки на комунистическия лидер, починал през 1949 година. Дверите на мавзолея бяха затворени още малко преди срутването на социалистическата номенклатура в България. Година по-късно служителите в мавзолея изгубиха работата си, а стъкленият саркофаг – своя обитател. Останките на някогашния Генерален секретар на Коминтерна бяха кремирани и погребани през 1990 година – повече от четири десетилетия след смъртта му.За съжаление на някои историци, през 1999 година антикомунистическите противници на мавзолея решиха да го вдигнат във въздуха. Оказа се обаче, че поклонническото място не може толкова лесно да бъде изличено от картата на София. След три неуспешни опита, едва четвъртият успя да изравни със земята масивната сграда, снабдена дори с противоатомен бункер. В общи линии това колкото оспорвано, толкова и мъчително взривяване отне точно толкова време, колкото и изграждането на мавзолея: шест дни.Въпросът за отношението към символите на миналото занимава всички бивши социалистически държави след политическите промени. Вярно, трупът на Владимир Илич Ленин все още лежи като Спяща красавица в московския си мавзолей. Но в някогашните сателитни държави на разронилата се съветска империя много бюстове бяха свалени от постаментите им. Редом с Маркс, Енгелс и различните герои на работническо-селските движения, многобройни статуи на Ленин намериха нов дом в съответните „паркове на миналото\" в Москва, Вилнюс или Будапеща, които масово привличат туристи.Социализмът си отиде, бетонът оставаКултът към личността и авторитарното партийно господство днес отново са на мода в бившия социалистически свят. А архитектурните свидетелства за онази епоха на много места са си непокътнати – ако не броим берлинския Дворец на републиката, съборен заради азбеста. Дори поляците, които не хранят особено топли чувства към руснаците, се отказаха от събарянето на големия съветски подарък и мъдро запазиха варшавския Дворец на културата като масивен спомен за социалистическата епоха.И в София много граждани се ядосваха по повод припряното събаряне на мавзолея. „Трябваше да го направят музей на социализма\", това мнение беше широко разпространено. И наистина, дупката, която заличаването на историята с помощта на взрив отвори в градския пейзаж и в националното съзнание, предизвика точно толкова спорове, колкото и възникналият през 1990-те години въпрос как да се използва изпразненият от съдържание социалистически „храм на покойника\".През 2018 година България поема председателство на ЕС – тъкмо поради това градските първенци ще обсъждат идеята на Деянофф за оформяне на това пространство. Австрия, която поема от България председателство през втората половина на 2018, е готова да покрие разходите от три милиона евро за временното инсталиране (в продължение на една година) на 14-метровата „Бронзова къща\".Трудна страницаСпоред допитванията, в най-бедната страна от ЕС България живеят най-ентусиазираните европейски граждани. Въпреки това критиците смятат, че конструкцията, която копира прочутата „Хрельова кула\" от Рилския манастир, е неподходяща за това място, ако не и провокация. Също както навремето, когато мавзолеят набързо беше взривен, днес те отново обвиняват общинските власти, че с този проект рискуват да вземат еднолично решение, което не е било достатъчно широко обсъдено.Малина Едрева, председател на Комисията за култура към общината, подчертава пред местните медии, че окончателно решение по проекта все още няма. След двете представяния в НБУ и в Столичната библиотека, през ноември ще има и публично изслушване. И чак през декември съветниците ще вземат окончателното си решение за проекта и евентуалното му местоположение.България никога няма да бъде такава, каквато е била. Мнозина не харесват и пътя, по който се развива столицата София. В телевизионните анкети особено по-възрастните хора се отнасят скептично към плановете за преустройство на сегашния паркинг. „Такъв паметник на този паркинг? Що за глупост!\" пренебрежително маха с ръка един белокос пенсионер. Защото дори един комунистически лидер, споминал се преди почти 70 години, в България има повече от еднократния си земен живот.", "date": "2017.10.26", "title": "Бронзовата къща, която скара София"}
{"url": "https://offnews.bg/medii/twitter-blokira-reklamite-ot-akauntite-na-russia-today-i-sputnik-668115.html", "text": "Администраторите на Twitter ще блокират публикуването в платформата на микроблога на реклами, качвани от акаунти на руските медии Russia Today (RT) и Sputnik.Решението влиза в сила незабавно. То е взето въз основа на заключението на разузнавателната общност в САЩ, че двете медии са се опитвали да се намесят в изборите в страната през 2016 г. по поръчка на руското правителство.Това решение не бе взето с лека ръка и сега предприемаме тази стъпка като част от ангажимента си да защитаваме почтеността при ползването на Twitter от потребителите, заявява компанията.Същевременно 1,9 милиона долара, спечелени от Twitter при продажбата на реклами за Russia Today и Sputnik, ще бъдат дарени \"в подкрепа на външни изследвания как се използва Twitter в граждански инициативи и по време на избори\".Русия приема днешното решение на компанията като \"агресивна стъпка, предприета под натиска на специалните служби на САЩ и ще вземе ответни мерки\".Приемаме това като поредната агресивна стъпка, целяща блокиране на дейността на руската телевизия RT, която е резултат от натиск от представители на американския управляващ елит и специалните служби. Естествено, ще последват ответни мерки, заяви говорителката на руското външно министерство Мария Захарова.По думите й възпрепятстването на работата на руски медии, включително чрез арсенала на специалните служби, свидетелства за грубо нарушение от страна на САЩ както на международните, така и на вътрешните закони, които гарантират свободата на словото.Присъединяването на частни корпорации към тази кампания е свидетелство за безпрецедентна атака на американските силови структури над медиите, добави Захарова.Миналия месец Twitter обяви, че са блокирани около 200 руски акаунта след разследване на опити за онлайн намеса в изборите.", "date": "2017.10.26", "title": "Twitter блокира рекламите от акаунтите на Russia Today и Sputnik"}
{"url": "https://offnews.bg/knigi/prikazka-za-prikliuchenia-smelia-od-ledenite-velikani-i-skandinavski-668107.html", "text": "След впечатляващата „Скандинавска митология” британският писател Нийл Геймън кани малки и големи на ново пътешествие в света на митовете и легендите с „Од и Ледените Великани” – необичайна малка книга за деца и възрастни с илюстрации от Крис Ридъл.Сред смразяващия студ на зимата, която изглежда сякаш никога няма да свърши, в една мрачна утрин малкият Од облича най-топлите си дрехи, взима брадвата на баща си – единствения спомен, който е останал от него след смъртта му по време на викингска експедиция, – и поема през снега, за да потърси късмета си.Момчето, чието име означава „връх на острие“, загърбва познатото село, за да се втурне към неподозирано приключение в брутален и магичен свят на викинги, богове и великани. Митичният Асгард е застрашен и само много специален герой може да помогне на оказалите се безпомощни богове. Някой като Од.С присъщия си тънък хумор британският писател повдига сериозни въпроси за отношението към по-слабите и готовността да помогнеш дори тогава, когато самият ти имаш нужда от спасение.Нийл Геймън e британски писател, станал известен с графичните си новели. Един от най-близките приятели на Тери Пратчет и печелил най-престижните награди в областта на фантастиката, сред които наградите „Хюго“ и „Небюла“, Геймън се радва на почитатели по цял свят, а някои от най-известните му творби са с телевизионни и филмови адаптации.Крис Ридъл илюстрира множество творби за деца. Работи с големи писатели като Куентин Блейк и Нийл Геймън, както и с комедианта и актьор Ръсел Бранд, а у нас е познат с поредицата му, писана в съавторство с Пол Стюард – „Фъргюс Крейн и огнените диаманти“ и „Отвъд Гъстата гора. Хроники за Ръба“.Имаше едно време едно момче, което носеше необичайното име Од, но по онова време в името на момчето нямаше нищо необичайно. Името му означаваше „връх на острие“ и носеше късмет.Но пък самото момче си беше необичайно. Или поне така смятаха останалите хора от селото. И ако имаше нещо, което да му липсва, то беше именно късмет.Баща му беше загинал на поход в морето – преди две години, когато Од беше на десет. Да загинеш по време на поход в морето, не беше толкова необичайно, но бащата на Од не беше покосен от десницата на шотландец, така че да се покрие със слава в разгара на битката, както се полага на един истински викинг. Не, баща му беше скочил през борда, за да спаси едно от набитите дребни понита, които викингите взимаха със себе си на походи в морето, за да ги използват като товарни животни.Викингите товареха понитата с всички златни скъпоценности, храна и оръжия, до които успееха да се докопат, а след това понитата тежко се отправяха обратно към галерата. Затова понитата бяха най-ценните и отрудени членове на екипажа в една викингска галера. И след като Олаф Високия беше паднал убит от ръката на един шотландец, грижата за понитата се падна на бащата на Од. Бащата на Од нямаше много опит с понита, защото занаятът му беше на дървосекач и дърводелец, но се постара да се справи. Докато се прибираха обратно към дома, недалеч от островите Оркни се разрази буря, едно от понитата се отвърза и падна зад борда. Бащата на Од скочи след него в сивото море, завързан с въже, улови понито и с помощта на другите викинги го изтегли обратно на палубата.И още на същата нощ издъхна от студа, влагата и морската вода, която беше влязла в дробовете му.Когато се прибраха в Норвегия, останалите съобщиха на майката на Од какво се беше случило, а майката на Од съобщи на него самия. Од само сви рамене. Не се разплака. Не каза нищо.Никой не разбра какво изпитваше Од. Никой не знаеше какво си мисли. А в селото на бреговете на фиорда, където всички знаеха всичко за всички останали, това ги подлудяваше.По онова време нямаше викинги, които да не се занимават с нищо друго. Всеки си имаше и друга професия. Походите в морето бяха нещо, което мъжете предприемаха за забавление или за да се сдобият с неща, които не можеха да се намерят в тяхното собствено село. Включително и съпруги. Майката на Од беше толкова смугла, колкото беше бледолик баща му, и беше доведена от Шотландия на бреговете на фиорда на борда на викингската галера. Когато Од беше малко момче, тя му пееше песните, които беше научила като момиче – отдавна, преди бащата на Од да ѝ вземе ножа, да я метне на рамото си и да я отнесе на борда на галерата.Од се питаше дали Шотландия не ѝ липсва, но когато попита нея самата, тя му отговори, че не – липсваха ѝ само хора, които да говорят на родния ѝ език. Тя беше научила езика на норвежците, но продължаваше да го говори с акцент.Бащата на Од беше майстор на брадвата. Беше си построил колиба с една-единствена стая и стени от отсечени дънери дълбоко в горичката зад фиорда и ходеше там за по седмица, за да се върне с ръчната си количка, натоварена догоре с дърва, готови за сушене и обработка, защото по онези места правеха всичко от дърво: дори дървените пирони, с които съединяваха дървените греди, от които строяха дървени сгради и дървени кораби. През зимата, когато снегът беше твърде дълбок, за да се ходи в гората, бащата на Од седеше до огъня и дялкаше дървото, за да го превърне във фигурки с човешки лица, играчки, чаши и купи, а майката на Од шиеше, готвеше и неизменно пееше.Имаше прекрасен глас.Од не разбираше думите от песните, които пееше тя, но след това майка му му ги превеждаше, така че главата му се завърташе от видения за велики воини, които яхваха страховитите си коне и понасяха на китките си благородни соколи, неизменно придружавани от безстрашните си хрътки, и се отправяха към всякакви приключения, в които се сражаваха с великани, спасяваха невинни девици и избавяха потиснатите народи от зли тирани.След като бащата на Од умря, майка му вече не пееше толкова.Но пък Од продължи да се усмихва, което влудяваше останалите хора от селото. Од продължи да се усмихва дори след като осакати десния си крак.Бяха минали три седмици, откакто се беше върнала галерата и не беше донесла тялото на баща му. Од беше взел голямата секира на баща си за поваляне на дървета – толкова великанска, че едва успя да я вдигне – и я беше помъкнал към гората без капчица съмнение, че отсичането на дървета не крие никакви тайни за него, нетърпелив да приложи знанията си на практика.Както по-късно призна на майка си, сигурно трябваше да вземе по-малката брадва и да си избере някое по-малко дърво, на което да се упражнява.И въпреки това беше успял да направи нещо забележително.След като дървото беше паднало право върху крака му, той беше използвал секирата, за да изрови земята под крака си, така че да го измъкне, и беше отсякъл един клон от дървото, за да си направи патерица, защото всички кости в крака му бяха натрошени. А след това някак си беше успял да се върне у дома, като беше замъкнал обратно и тежката секира на баща си – сред хълмовете, където живееха, металът не беше в изобилие, и брадвите трябваше да бъдат разменяни или крадени, така че нямаше начин да я остави да ръждяса.И тъй, минаха две години и майката на Од се омъжи за Елфред Дебелия, който не беше лош човек, когато не се беше напил, но пък вече имаше четирима синове и три дъщери от предишния си брак (неговата собствена жена беше загинала, поразена от мълния) и нямаше никакво време да се занимава със сакатия си доведен син, така че Од започна да прекарва все повече време вдън горите.Од обичаше пролетта, когато в долините се спускаха водопади и под дърветата избуяваха горски цветя. Харесваше му и лятото, когато започваха да зреят първите горски плодове, както и есента, когато се намираха ядки и дребни ябълки. Но не хранеше топли чувства към зимата, когато хората от селото прекарваха възможно най-много време в големия чертог и се прехранваха с кореноплодни и осолено месо. През зимата мъжете влизаха в шумни препирни, изпускаха шумни пръдни и деряха гърлата си с шумни песни, докато не заспят – а сетне отново се събуждаха и подновяваха препирните си. Жените пък само клатеха глави и шиеха, плетяха и кърпеха.Към март месец най-тежката зима преминаваше. Снегът започваше да се топи, ледът в реките се пропукваше и светът отново идваше на себе си.Но не и тази година.Тази година зимата не отстъпи – като инвалид, който отказва да умре. Ден след ден небето оставаше сиво, ледът оставаше твърд като камък, а светът си оставаше неприветлив и студен.Хората от селото започнаха да си омръзват не на шега. Вече цели четири месеца се взираха един в друг от местата си покрай стените на големия чертог. Беше време мъжете да се заемат да подготвят галерата за плаване, а жените да разчистят земята за посев. Закачките им станаха груби. Шегите им станаха жлъчни. Препирните им станаха такива, че след тях оставаха ранени.Затова една сутрин към края на март, няколко часа преди изгрев-слънце, когато земята все още беше скована като желязо от студа, а Елфред Дебелия, децата му и майката на Од все още спяха дълбоко, Од си сложи най-дебелите и топли дрехи, отмъкна едно голямо парче опушена сьомга, което висеше при останалите от таванските греди в къщата на Елфред Дебелия, едно гърне с шепа разпалени въглени от огъня и втората най-хубава брадва на баща си, която завърза на кожен каиш на колана си, а после с накуцване се прокрадна навън и потъна в гората.Снегът беше дълбок и опасен, с дебела лъскава кора от лед. Дори за голям човек с два здрави крака нямаше да е лесно да ходи през него, а за едно момче с един здрав крак, един много болен крак и една дървена патерица всяко възвишение беше като планина.Од прекоси едно замръзнало езеро, което трябваше да се е разтопило още преди няколко седмици, и продължи навътре в гората, докато не стигна до старата дърварска колиба на баща си. Денят сякаш беше почти толкова къс, колкото в средата на зимата, и макар че пристигна едва следобед, навън вече беше тъмно като в полунощ.Вратата не можеше да се отвори от натрупания сняг и се наложи Од да вземе дървената лопата и да го изкопае, за да влезе в колибата. Сетне подхрани въглените в гърнето с натрошени съчки и ги остави да се разгорят, преди да прехвърли огъня в огнището, където имаше стари сухи дърва.На пода се търкаляше едно парче дърво, малко по-голямо от юмрука му. Од се канеше да го хвърли в огъня, когато пръстите му напипаха нещо издялкано по дървото, затова го остави настрани, за да го разгледа на светло. Напълни една тенджерка със сняг и го разтопи на огъня, а после се нахрани с опушена риба и гореща вода, в която пусна изсушени боровинки.Така беше по-добре. В ъгъла бяха останали сламеник и одеяла и не му беше трудно да си представи, че в колибата все още се носеше познатата миризма на баща му; тук никой не го удряше и не го наричаше „сакат“ или „идиот“, така че той разпали огъня достатъчно, за да продължи да гори до сутринта, и заспа почти щастлив.", "date": "2017.10.26", "title": "Приказка за приключения: Смелия Од, ледените великани и скандинавските фиорди (откъс)"}
{"url": "https://offnews.bg/obshtestvo/1014-uchilishta-i-gradini-stavat-sredishtni-shte-obuchavat-detca-ot-668087.html", "text": "1014 образователни институции - 762 училища и 252 детски градини, да станат средищни, предвижда обновеният списък на Министерството на образованието, чието гласуване в Министерския съвет предстои. Този статут им позволява да осигуряват транспорт, целодневно обучение и обедно хранене за учениците си, част от които пътуват от други населени места, в които няма училище или детска градина.Броят на средищните училища се намалява с 3, до миналата година той беше 765 - отпадат 25 и се включват 22 нови училища.25-те отпадат поради оптимизация на училищната мрежа и липса на минималния брой от 10 ученика, които пътуват от други населени места. Тези училища не се закриват, а само губят статута си на средищни, обясниха от пресцентъра на министерството.За пръв път през учебната 2017/2018 г. и детски градини могат да придобиват статут на средищни, както и на защитени (т.е. да получават допълнително финансиране, за да бъдат запазени, независимо от малкия си брой деца, защото са единствените в района).МОН предлага 96 детски градини и части от детски градини и 151 училища да бъдат включени в Списъка със защитените детски градини и защитените училища за учебната 2017/2018 година.В средищните детски градини се обучават общо 18 674 деца, като 2 230 деца в задължителна предучилищна възраст пътуват ежедневно от съседни населени места. В новите средищни училища, които сега се включват в списъка, учат 4 143 ученици, като 470 от тях пътуват ежедневно от съседни населени места. Към началото на учебната 2017/2018 година общо в средищните училища в страната се обучават 186 176 ученици, като пътуващите ученици до 16-годишна възраст са 40 352.Промените в Списъка се предлагат след мотивирани искания на кметовете на общините и след проверка от регионалните управления на образованието.Детската градина се обявява за защитена, когато нейното закриване би довело до това най-малко осем деца в задължителна предучилищна възраст да пътуват на 14 и повече километра извън населеното място, в което живеят. Другият случай, в който тя става защитена, е, ако поне на пет деца се налага да пътуват не по-малко от 20 километра до най-близката друга градина или училище, което организира предучилищно обучение. Защитените детски градини ще получават допълнително финансиране от 21 000 лева за градина в планински район и 19 000 лева за останалите.Критериите за защитено училище са различни за различните степени на образование. Училище, което обучава от първи до седми клас, става защитено в случай, че ако бъде закрито или преобразувано, поне 10 деца ще трябва да пътуват на 20 и повече километра до най-близкото училище. От осми до десети клас училището влиза в списъка, ако най-малко 15 ученици ще пътуват на повече от 30 километра. Допълнителната субсидия за тези училища е 32 000 лева за планински район и 29 000 лева за останалите. Най-малко четири деца в задължителна предучилищна възраст от друго населено място трябва да се обучават в детска градина, за да бъде тя обявена за средищна. Условието е в селищата, откъдето са децата, да няма градина или училище, което да организира задължително предучилищно образование. Също така градината трябва да е на най-малко разстояние от мястото, откъдето идват децата, измерено по асфалтов път. Условието се въвежда, защото в планинските райони често пъти по-краткият път е без асфалт, а в интерес на децата е да пътуват при безопасни условия до градината или училището.Най-малко 10 пътуващи ученици в задължителна училищна възраст от други населени места трябва да има в училище, което кандидатства за статут на средищно. За пътуващите деца и ученици се осигурява безплатен транспорт, като задължително се определят придружители на децата и на учениците от 1-4 клас по време на пътуването до средищното училище или до средищната детска градина.", "date": "2017.10.26", "title": "1014 училища и градини стават средищни - ще обучават деца от съседни градчета и села"}
{"url": "https://offnews.bg/politika/borisov-poseti-voennata-baza-butmir-v-saraevo-snimki-668113.html", "text": "Премиерът Бойко Борисов посети база Бутмир в Сараево. Посещението е в рамките на двудневната му визита в Босна и Херцеговина, която е първата на ниво министър-председател. В базата той беше посрещнат от командира на Щаба на НАТО в Сараево Робърт Хюстън.\"Бях посрещнат и от дъщеря му, която говори отлично български благодарение на майка си, наша сънародничка.През годините на българското участие в операцията на НАТО в Босна и Херцеговина, а след това и в операция „Алтеа“ на Европейския съюз българските военни контингенти са получавали високи оценки за професионалното изпълнение на задачите\", коментира пред медии Борисов.Бойко Борисов се срещна с командващия въоръжените сили на Европейския съюз там генерал-майор Антон Валднер.Премиерът Борисов отбеляза важността на операция EUFOR ALTHEA и подчерта, че тя е от ключово значение за поддържането на политическа и стабилна среда за сигурност в Босна и Херцеговина и за целия регион на Западните Балкани.„Операцията осигурява подкрепа за протичането на демократичните реформи в страната и подпомага Въоръжените сили. Вярвам, че българското участие в нея също допринася за постигането на целите в тази насока“, заяви Борисов.Българският министър-председател и генерал-майор Валднер изразиха задоволство от доброто сътрудничество на EUFOR с Щаба на НАТО в Сараево, като генерал-майорът даде висока оценка на българския контингент в състава на EUFOR ALTHEA.С командира на щаба на НАТО в Сараево бригаден генерал Робърт Хюстън Борисор обсъди важността, която има щаба на НАТО в Сараево за сигурността в региона и приобщаването на страната към евроатлантическите ценности.„България подкрепя активирането на подготовката на Босна и Херцеговина за НАТО и задълбочаването на доброто взаимодействие между ЕС и Алианса в сферата на сигурността и отбраната“, заяви министър-председателят.Той се срещна и с военните от българския контингент в състава на EUFOR ALTHEA и използва възможността да ги поздрави за професионализма и усилията, които полагат при изпълнение на задълженията си по време на мисията.Присъствието на български сили в Босна и Херцеговина започва от 1997 година с операцията на Стабилизиращите сили на НАТО (SFOR - Stabilisation Force), а след това и в операцията на ЕС \"Алтеа\". ", "date": "2017.10.26", "title": "Борисов посети военната база Бутмир в Сараево (снимки)"}
{"url": "https://offnews.bg/politika/simeonov-dejstviata-na-pilotite-granichat-s-natcionalna-izmiana-668114.html", "text": "За мен действията на пилотите от авиобаза Граф Игнатиево граничат с национална измяна и няма значение, че е в мирно време, заяви вицепремиерът Валери Симеонов в Пловдив. Той все пак уточни, че изразява лично мнение.По думите му, в авиобаза Граф Игнатиево е трябвало да има уволнени хора.Като бивш военен и от семейство на такъв не мога да си помисля, че военен, независимо дали летец, пехотинец или танкист, ще откаже да изпълни воинския си дълг, независимо дали в мирно или военно време, защото бил неразположен, каза Симеонов и добави, че не споделя констатацията на прокуратурата.Военните трябва да изпълняват воинския си дълг и затова те се подчиняват на едни по-особени закони - устави. В тези устави са предвидени много сериозни санкции, защото има едно понятие - измяна на родината или национална измяна, коментира вицепремиерът.Според него това е престъпление, което не бива да се оставя без последствия.", "date": "2017.10.26", "title": "Симеонов: Действията на пилотите граничат с национална измяна"}
{"url": "https://offnews.bg/futbol/ludogoretc-na-1-4-final-za-kupata-sled-duzpi-668120.html", "text": "Отборът на Лудогорец се класира на 1/4-финал за Купата на България, след като отстрани Берое.Мачът завърши при резултат 1:1 в редовното време, но разградчани излязоха краен победител след изпълнение на дузпи и общ резултат - 5:4.Първото попадение отбеляза Камен Хаджиев в 24-ата минута. В 36-ата Густаво Кампаняро изравни от дузпа. Лудогорец игра с експериментален състав, като треньорът Димитър Димитров - Херо пусна голяма част от резервите, за да се обиграват.\"Беше много емоционален и даже инфарктен за треньорите мач. Но интересен за феновете. Много положения за нас. Даже спрях да ги броя, две греди… Страхотен невървеж. Толкова положения е обидно да се пропускат. Не знам дали е липса на концентрация, или на неумение.С тази формация излизаме за първи път. Затова ни трябваше време за стиковка. След като получихме гола от ъглов удар, не си спомням даже да е имало положение, после влязоха момчетата в мача и наложихме тотално преимущество\", коментира Херо.", "date": "2017.10.26", "title": "Лудогорец на 1/4-финал за Купата след дузпи"}
{"url": "https://offnews.bg/temida/500-leva-garantcia-za-angel-bonchev-zaplashil-sina-si-s-ubijstvo-668101.html", "text": "Бившият президент на футболен клуб \"Литекс\" Ангел Бончев е с мярка за неотклонение „парична гаранция“ в размер на 500 лева, съобщиха от Софийската районна прокуратура.Той е обвинен за това, че около 17 ч. вчера в хидропарк „Казичане“ заплашил с убийство сина си Бончо Аврамов – като заредил законнопритежаван пистолет „Глок“ и го насочил към него с думите „Ей сега ще те гръмна като куче!“.Това заканване е възбудило у Аврамов основателен страх за осъществяването му, посочват още от Софийската районна прокуратура.Ангел Бончев беше сред жертвите на групата за отвличания \"Наглите\".Отвлечена от групата беше и съпругата му Камелия. Това стана в момента, когато тя трябваше да предаде пари за откупа на съпруга си.", "date": "2017.10.26", "title": "500 лева гаранция за Ангел Бончев, заплашил сина си с убийство"}
{"url": "https://offnews.bg/sviat/obrashtenie-na-puchdemon-beshe-otmeneno-ot-pravitelstvoto-bez-obiasnen-668099.html", "text": "Обръщението на каталунския премиер Карлес Пучдемон, в което се очакваше да обяви предсрочни избори, беше отменено от регионалното правителство без обяснение. Речта на Пучдемон трябваше да започне около 14.30 часа българско време. Първоначално тя беше отложена с един час, а след изтичането на посоченото време и съвсем отменена без повече обяснения. Речта на каталунския премиер беше насрочена за днес, ден преди испанският Сенат да гласува замразяване на автономията в Каталуния.Очаква се той да говори по-късно днес в каталунския парламент, както бе планирано първоначално. В същото време хиляди студенти протестираха днес по обяд в Барселона с искане за обявяване на независимост и срещу решението на испанските власти да поемат контрола над Каталуния. Те преминаха на шествие през централните улици на каталунската столица с червени карамфили в ръка и знамената на каталунската независимост около врата.\"Не можете да вкарате в затвора цял един народ. Не на франкистката репресия\", пишеше на голям транспарант, а студентите скандираха по прелитащ над тълпата хеликоптер: \"Окупационните сили вън!\".Движението \"Университети за републиката\" и студентският синдикат призоваха за стачен ден в университетите в четирите най-големи каталунски града - Барселона, Жирона, Леида и Тарагона - в знак на протест срещу прилагането на член 155 от испанската конституция, даващ право на правителството да суспендира автономията на областта, съобщи Асошейтед прес, цитирана от БТА.", "date": "2017.10.26", "title": "Обръщение на Пучдемон беше отменено от правителството без обяснение"}
{"url": "https://offnews.bg/ikonomika/13-vlaka-shte-zakasneiat-s-chas-zaradi-smianata-na-vremeto-668091.html", "text": "Предстоящата смяна на часовото време, в нощта срещу неделя, ще наложи промени във времепътуването на 13 пътнически влака, обявиха от БДЖ. При преминаването от лятно към зимно часово време е необходимо някои пътнически влакове да престоят в различни железопътни гари в нощта между 28.10.2017 г. и 29.10.2017 г. Това се налагало, за да не бъде нарушен графикът за движение на влаковете. От жп превозвача уточняват, че в железопътните превози е наложена европейската практика, влаковете да спрат в първата железопътна гара по маршрута си при наближаване на 04:00 ч. и да изчакат 60 минути. (Например, ако влакът по разписание трябва да тръгне от дадена гара в 05:00 ч., пътниците го очакват съответно в този час, така че той няма как да мине с един час по-рано и затова изчаква).По този начин не се засяга графикът за движение на влакове и не се получават закъснения.Европейският подход, който се ползва в тази ситуация с изчакване в най-близката жп гара, тази година ще засегне следните влакове, както и гарите, в които ще престоят са:Подробна информация за разписанията на влаковете клиентите на националния железопътен превозвач могат да получат на телефон 0700 10 200.", "date": "2017.10.26", "title": "13 влака ще закъснеят с час заради смяната на времето"}
{"url": "https://offnews.bg/sviat/opozitciata-vav-venetcuela-poluchi-tazgodishnata-nagrada-saharov-za-668081.html", "text": "Венецуелската демократична опозиция получи тазгодишната награда на Европейския парламент за свобода на мисълта \"Сахаров\", съобщи лидерът на либералите в Европарламента Ги Верхофстад.Наградата се присъжда на венецуелското Национално събрание, контролирано от опозицията, и на политически затворници. \"Тази награда подкрепя борбата на демократичните сили за демократична Венецуела\", заяви Верхофстат, цитиран от Асошиейтед прес и БТА.Той призова международната общност да се включи в борбата на венецуелския народ.През 2015 г. политическите затворници и опозицията във Венецуела също са били финалисти за наградата \"Сахаров\".Антиправителствените протести във Венецуела, които продължиха с месеци, станаха причина за смъртта на над 100 души и арести на опозиционери, сред които и кметът на квартал \"Чакао\" в столицата Каракас Рамон Мучачо, който беше осъден на 15 месеца затвор заради подкрепата си за демонстрациите. Наградата \"Сахаров\" за свобода на мисълта, кръстена в чест на съветския физик и политически дисидент Андрей Сахаров, се присъжда ежегодно от Европейския парламент. Създадена е през 1988 г., за да почете личности или организации, защитаващи човешките права и основните свободи.Миналата година наградата беше присъдена на две сексробини на \"Ислямска държава\" - Надя Мурад и Ламия Башар.", "date": "2017.10.26", "title": "Опозицията във Венецуела получи тазгодишната награда 'Сахаров' за свобода на мисълта"}
{"url": "https://offnews.bg/drugi/igrach-na-bruklin-se-prestori-che-e-ot-klivland-668088.html", "text": "На голям майтап станаха свидетели зрителите на двубоя от НБА между Бруклин Нетс и Кливлънд Кавалиърс тази нощ.Баскетболистът на Бруклин Тревър Букър се присламчи към играчите на Кливлънд по време на поредния таймаут и изслуша внимателно указанията на треньора на съперника.За капак Букър дори зададе въпрос на треньора Тай Люи, който само се засмя, а чуждият елемент си тръгна ухилен.Иначе Бруклин победи със 112:107. Звездата на Кавалиърс ЛеБрон Джеймс завърши с \"трипъл-дабъл\" за гостите - 29 точки, 13 асистенции и 10 борби, като това бе и 56-о подобно постижение в кариерата му.Джеймс имаше шанс да изравни резултата 7,6 секунди преди края, но пропусна два наказателни изстрела.Джеймс вече стана №1 по изиграни мачове в историята на Кливланд. Суперзвездата на Кавалиърс вече има 772 мача за Кавс, измествайки от върха досегашния лидер и свой бивш съотборник Зидрунас Илгаускас.Това е поредната клубна класация, която ЛеБрон оглавява - тоой е №1 и по изиграни минути, вкарани и опитани стрелби за 2 и 3 точки, пропуснати стрелби, вкарани и опитани наказателни удари, борби в защита, асистенции, отнети топки, грешки и вкарани точки.", "date": "2017.10.26", "title": "Играч на Бруклин се престори, че е от Кливлънд"}
{"url": "https://offnews.bg/politika/kmetat-na-mladost-protiv-novia-zakon-za-zastroiavaneto-na-sofia-668080.html", "text": "Кметът на Младост Десислава Иванчева се обяви против новия Закон за устройство и застрояването на Столична община, внесен в парламента от депутати от ГЕРБ. Промените са изготвени от екипа на главния архитект на София Здравко Здравков. Жителите на Младост и районната администрация не са уведомени по никакъв начин, въпреки че в мотивите към закона се твърди, че той е съгласуван с кметовете на райони в Столична община. Това не е съвпада с истината, поне за Район „Младост\", се казва в текста от екипа на Иванчева. Сред въпросите, които отправят към депутатите, е и един за зоната за строителство на небостъргачи, която \"включва в голямата си част комплексът на БАН. За приватизация и небостъргачи ли сте го предвидили?\". Ако се приеме този закон, той съществено ще засегне територията на района, тъй като предвижда зона за много високо строителство – между бул. „Александър Малинов\", бул. \"Христофор Колумб\", бул. \"проф. Цветан Лазаров\", ул. Обиколна, граница на район \"Младост\", р. Искър, бул. „Цариградско шосе\", ул. „Обреща\", бул. „Самоковско шосе\", бул. „Андрей Сахаров\", ул. „Ресен\", ул. „Анна Ахматoва\"* .Почти 80% от тази зона е разположена на територията на район \"Младост\", уточняват от кметството. Иванчева е внесла днес в парламента възраженията си като кмет на пряко засегнатия от новия проектозакон район „Младост\". Те са: \"Внесеният проект на ЗИДЗУЗСО има сгрешена насока и ред други недостатъци. Най-важното е, че променя трайно условията за развитие на града, определени с Общия устройствен план на Столична община, без да е спазена процедурата за негово изменение, която изисква провеждане на обществени обсъждания във всички двадесет и четири района на общината и ред други консултации и спазване на екологичното законодателство. Като кмет на Район „Младост\" настоявам, преди разглеждането му от народните представители в председателстваната от Вас комисия да бъде съобразен с финалните резултати по \"Визия за София\", които се очаква да бъдат приети от СОС през есента на 2018 г. След това Законопроектът да бъде подложен на обществени обсъждания съгласно чл. 127, ал. 1 от ЗУТ и на необходимите екологични преценки. Настоявам, също така, към проекта да се изработят и обсъдят симулации на бъдещия трафик и да се изясни развитието на останалата инфраструктура. Категоричното желание на жителите на района е да се запазят съществуващите в момента озеленени площи и по възможност да се осигурят и облагородят нови, което да залегне в проекта.\" Според промените в Закона небостъргачи ще се извисяват в две ситита - двустранно на Околовръстното при ж.к. Люлин и на бул. \"Цариградско шосе\" от кръстовището на 7-ми км до р. Искър. Поправките целят да въведат регламент в зоните без максимални стойности за кота корниз(височина) на сградите. В тях се определят за централната градска част до 50 метра, а за териториите със съществено значение за гледката към Витоша - в рамките на Околовръстното до 75 м, извън него - 15 метра.В останалата част на столицата регламентираната височина е 125 метра. Зелените площи в междублоковите пространства в София няма да могат да се застрояват или превръщат в паркинги, предвижда още законопроекта. ", "date": "2017.10.26", "title": "Кметът на Младост против новия закон за застрояването на София"}
{"url": "https://offnews.bg/obshtestvo/krivite-kolcheta-v-podleza-na-ndk-veche-v-prava-reditca-668092.html", "text": "Колчетата в подлеза на НДК, които скандализираха стотици столичани в социалните мрежи, вече са подредени в права редица.  Преди дни снимки на разкривените предпазители на тролейбусната спирка, ядосаха софиянци, а от фирмата изпълнител \"Трейс Груп\" обещаха да ги пренаредят за своя сметка. Тогава от компанията обясниха, че колчетата са поставени временно, като са използвани старите дупки между гранитните плочи. До късно снощи пренареждахме гранитните плочи от настилката на спирката, сменихме около 60 квадрата, отчете инж. Галин Йонев от фирмата изпълнител, цитиран от бТВ. Той не уточни колко е струвал ремонтът. ", "date": "2017.10.26", "title": "Кривите колчета в подлеза на НДК вече в права редица"}
{"url": "https://offnews.bg/politika/arestuvaha-bivshia-shef-na-liteks-zaplashil-sina-si-s-ubijstvo-668084.html", "text": "Бившият президент на футболен клуб \"Литекс\" Ангел Бончев е задържан в столичното Осмо РПУ за закана за убийство. 56-годишният Бончев е заплашил с пистолет сина си, съобщава в. \"24 часа\".Образувано е досъдебно производство, като следобед материалите ще бъдат докладвани в прокуратурата, след което ще бъде преценено дали да бъде повдигнато обвинение срещу Ангел Бончев, както и дали той да бъде задържан в ареста за 72 часа.Бончев има двама сина - Бончо и Ангел-младши. Към момента не е ясно кой от двамата бащата е заплашил с убийство и защо.Бончев беше сред жертвите на групата за отвличания \"Наглите\". Отвлечена от групата беше и съпругата му Камелия. Това стана в момент, когато тя трябваше да предаде пари за откупа на съпруга си. ", "date": "2017.10.26", "title": "Арестуваха бившия шеф на Литекс - заплашил сина си с убийство"}
{"url": "https://offnews.bg/obshtestvo/bchk-zapochna-daritelska-kampania-za-postradalite-burgaski-sela-668083.html", "text": "Българският Червен кръст активира номер за дарителски есемеси в помощ на пострадалите от бедствието в бургаските села. Номерът е 1466. С изпращането на един есемес се дарява 1 лев. Също така има и кампания за онлайн дарения:- чрез Epay - \"Пострадали при бедствия, аварии и катастрофи / Victims of disasters and crises- с Транскарт БЧК - \"Бедствия, аварии и катастрофи /  BRC – Victims of disasters and crisesДарителска сметка: В лева, Уникредит БулбанкIBAN: BG29UNCR70001506750406BIC: UNCRBGSFАкад. Христо Григоров, председател на БЧК, заяви, че в момента все още се прави оценка на щетите от бедствието. „На базата на тази оценка ние ще подготвим това, което е необходимо и ще помогнем. Нашитескладове са готови, но за голямо съжаление инфраструктурата ни е доста разбита и достъпът до селата, коитонай-много са пострадали, е тежък. Правим всичко възможно, за да бъдем своевременно там. В момента има възрастни хора, бременни жени, деца и семейства, които нямат абсолютно нищо и всичко е отнесено от водата\", каза той, цитиран от \"Фокус\".", "date": "2017.10.26", "title": "БЧК започна дарителска кампания за пострадалите бургаски села"}
{"url": "https://offnews.bg/obshtestvo/chetiri-lapi-fermite-za-norki-u-nas-sa-nezakonni-668086.html", "text": "Фермите за добив на ценни кожи от норки са в нарушение на действащите законови норми, стана ясно от проведена вчера кръгла маса по инициатива на Центъра за оценка на риска по хранителната верига. За това съобщават от международната неправителствена организация за защита на животните \"Четири лапи\".Наредбата за условията за отглеждане на пернат и космат дивеч изобщо не включва американската норка като разрешен за отглеждане у нас вид, но въпреки това през последните години Българска агенция по безопасност на храните, в явно нарушение на действащото законодателство, е издала разрешителни за животновъдни обекти на поне две ферми за норки.На кръглата маса също така стана ясно, че в село близо до Ямбол функционира ферма за норки, която дори няма регистрация от Българска агенция по безопасност на храните и за чието съществуване не знаят нито в Министерство на земеделието и храните, нито в Министерство на околната среда и водите.По единодушното мнение на експерти от ЦОРХВ и Природонаучния музей към БАН, подкрепено и от неправителствени организации, американската норка е силно инвазивен вид и отглеждането ѝ крие рискове за биоразнообразието, околната среда и общественото здраве.За д-р Марина Иванова, директор на „Четири лапи“ за България, отглеждането на диви животни за кожите им е крайно неприемливо от гледна точка на етиката. То също така крие огромни рискове за благото на хората и природата:Според изнесени данни от представители на Съюза на норковъдите, през 2016 г. у нас са произведени около 100 000 кожи от норки на стойност 3.5 млн. лева, като индустрията осигурява работни места за около 40 души. Плановете на бизнеса са да достигне нивата на добив на страни като Франция и Ирландия, където годишно се произвеждат около 200 000 кожи от американски норки.От представената от Съюза на норковъдите информация излиза, че стойността на една кожа от норка, произведена у нас, е около 18 евро – сред най-ниските на пазара, което говори за не особено качествен продукт. ", "date": "2017.10.26", "title": "Четири лапи: Фермите за норки у нас са незаконни"}
{"url": "https://offnews.bg/politika/trima-ministri-obviniha-nimh-i-vremeto-za-tragediata-v-burgasko-668093.html", "text": "Подобно на зам.-председателя на ГЕРБ Цветан Цветанов днес трима министри от кабинета обвиниха неправилната прогноза на Националния институт по метеорология и хидрология към БАН и проливните дъждове за бедствието в Бургаско, което отне живота на трима души. Не лошата инфраструктура, не взетите или невзетите мерки, а единствено природата и метеоролозите имат вина за погубените човешки животи. Днес от БСП поискаха четирима министри утре да отговарят на въпроси относно бедствието, трима дойдоха изненадващо веднага - вътрешният министър Валентин Радев , икономическия Емил Караниколов и този на околната среда Нено Димов. Първи на въпросите на социалистите отговаряше Караниколов, който от трибуната на НС сричаше данни за извършените проверки в цялата страна на язовирите - откакто съществува Главна дирекция \"Надзор на язовирните стени и съоръженията към тях\" от началото на 2016-та са направени над 5600 проверки, а най-честите нарушения са липсата на техническа документация и затлачване с боклуци от свлачища. Разбира се, на всяко нарушение се издава и предписание. От началото на 2017-та пък са извършени 192 проверки на язовирите в Бургаска област.След Караниколов на трибуната на НС се качи еко министърът Нено Димов, който досущ като синоптик от тв екрана, изчете прогнозата на НИМХ към БАН за трагичните дни, като от тях ставало ясно, че техните предупреждения били за валежи до 60 л/кв.м, а реално са паднали 200 л/кв. м. Димов ще замине за бедстващите райони в събота, когато и ще търси решение къде да се съхраняват отпадъците от повреденото от дъждовете депо за смет. Заради проливните дъждове депото, което обслужва 9 общини, не работи, съобщи Димов. Вътрешният министър Радев пък успокои гражданите в бедстващия район да не се притесняват от мародери, тъй като жандармерия и полиция пазят къщите и селата. На място има и специализирана техника, както и доброволци, каза Радев. До края на деня ще бъде отворен и пътят Бургас-Средец, но за другите затворени към момента пътища няма информация кога ще бъдат отворени отново. Радев обяви още, че Областният управител на Бургас Вълчо Чолаков е внесъл сигнал до прокуратурата за изясняване на причините за бедствието. ", "date": "2017.10.26", "title": "Трима министри обвиниха НИМХ и времето за трагедията в Бургаско"}
{"url": "https://offnews.bg/analizi-i-komentari/koj-shte-uvolni-vitceto-po-tishinata-premierat-ili-narodat-668097.html", "text": "\"За мен действията на пилотите от авиобаза \"Граф Игнатиево\" граничат с национална измяна и няма значение, че е в мирно време\", заявил вицепремиерът Валери Симеонов.За мен пък действията на вицето по тишината, настанил в мотела си гранични полицаи срещу тлъсти държавни командировъчни, е корупция на гърба на данъкоплатците, погазваща Закона за конфликт на интереси.Добавя ли, че въпросната персона сам предложи и наложи промени в Закона за обществените поръчки, елиминиращи търговете и конкурсите за обекти от стратегическо значение за националната сигурност, след което забрани с правителствен акт показването на пропадналата гранична ограда, отговорно твърдя: Ако развращаващата обществените нрави корупция е в особено големи размери, тя е углавно престъпление, граничещо с национална измяна.За мен посегателството върху свободата на словото и съдене на държавни и частни медии от самозабравил се вицепремиер граничи с управленческа лудост.За мен оставането в правителството на човек с присъда граничи с погазване на правовия ред в държавата.Понеже с действията си вицето е рецидивираща заплаха за гражданския мир и националната сигурност, не е ли време за всенародна подписка за отстраняването Му от кабинета?", "date": "2017.10.26", "title": "Кой ще уволни вицето по тишината: премиерът или народът?"}
{"url": "https://offnews.bg/politika/vizh-koj-govori-peevski-pusna-deklaratcia-za-razgrabvaneto-na-ktb-668075.html", "text": "Медийният издател, бизнесмен и депутат от ДПС Делян Пеевски наруши дългото си мълчание и излезе с декларация за разграбването на Корпоративна търговска банка и законопроекта, който той и негови колеги от партията готвят относно казуса с КТБ. Днес в парламента Йордан Цонев и Хамид Хамид от ДПС официално обявиха, че са внесли законопроекта за изменение и допълнение на Закона за банковата несъстоятелност, но без Делян Пеевски да бъде до тях.30-ина минути след изявлението на Цонев стана ясно каква е избраната от Пеевски форма за изява: декларация, разпратена до медиите.Какво има да каже Пеевски относно разграбването на КТБ и подготвения от него законопроект:", "date": "2017.10.26", "title": "Виж кой говори: Пеевски пусна декларация за разграбването на КТБ"}
{"url": "https://offnews.bg/obshtestvo/prekratiavat-sluzhebno-registratciata-ako-kolata-ne-mine-tehnicheski-668100.html", "text": "Регистрацията на превозно средство ще се прекратява служебно, ако на годишния технически преглед се установят опасни повреди. Това решиха депутатите, които гласуваха промени в Закона за движението по пътищата на първо четене. След като автомобилът мине успешно прегледа, регистрацията му ще се възстановява пак служебно.  На технически преглед вече ще минават и мотопедите, високоскоростните трактори и превозните средства с атракционна цел. Предвижда се също удостоверенията за техническа изправност да се признават взаимно в случай на пререгистрация на вече регистрирано в друга страна-член на ЕС превозно средство. Регламентира се и извършването на допълнителни технически прегледи в случай на временно спиране от движение на превозно средство, поради техническа неизправност възникнала след произшествие, при изменение в конструкцията на превозното средство, свързано с безопасността или опазването на околната среда или промяна в категорията му.Предвижда създаването на специален орган по надзор, както и се предоставя възможност на контролните органи да извършват повторни проверки на техническата изправност. Обменът на информация между Министерството на вътрешните работи и Изпълнителната агенция „Автомобилна администрация” за регистрираните пътни превозни средства и за проведените периодични прегледи за техническа изправност ще се извършва по електронен път. Предвидена е и глоба на лице, което манипулира километража. Срокът за промените между първо и второ четене бе удължен на 3 седмици.Заместник-председателят на ПГ на „БСП за България“ Георги Свиленски заяви, че приемането на промените в Закона за движение по пътищата за два месеца ще донесе щети за МВР в размер на 5 млн. 635 хил. лв. без ДДС. Причината е, че от началото на следващата година вече ще има един стикер за технически преглед, а не както е сега - един, който поставя КАТ и един от ДАИ, а заради унифицирания стикер, МВР трябва да смени всички изработени, поръчани и платени досега стикери. ", "date": "2017.10.26", "title": "Прекратяват служебно регистрацията, ако колата не мине технически преглед"}
{"url": "https://offnews.bg/obshtestvo/taksita-na-protest-danak-ot-2-32-lv-na-den-im-idval-mnogo-668073.html", "text": "Таксиметрови шофьори надуват клаксони и обикалят сградата на Столична община, подкрепени от свои колеги със свирки и тъпан. Те не искат да плащат данъка за таксиметров превоз от 850 лева, определен им от общината. Сумата от 2,32 лева на ден била непосилна за недоволните, организирани от Синдикален съюз „Сила“. Те настояват данъкът им да бъде най-много 300 лева. Искам да попитам обществото дали е съгласно една група от граждани да не плаща данъци, коментира протеста Екатерина Йорданова, председател на Постоянната комисия по транспорт и туризъм на Столичния общински съвет. Тя уточни, че никакви искания и предложения не са постъпвали в Комисията, а срокът, в който могат да се правят промени, изтича на 31 октомври.Преди въвеждането на този данък проведохме поредица от срещи с всички представители на бранша. Дебатът продължи доста дълго време и всички се обединихме около тази сума, каза още Йорданова. „До края на този месец имаше възможност да бъде обсъждана или инициирана промяна на данъка, но такава не е имало. Аз нямам против да се срещна с легитимен представител на организацията на протестиращите“, каза още тя и уточни, че законът е ясен и общината го изпълнява. По думите й в момента се водят разговори как ще бъде предоставяна услугата по време на Българското председателство на Съвета на ЕС. ", "date": "2017.10.26", "title": "Таксита на протест, данък от 2,32 лв. на ден им идвал много"}
{"url": "https://offnews.bg/sviat/vlak-i-bronetransportior-se-sblaskaha-vav-finlandia-chetirima-zaginah-668076.html", "text": "Най-малко четирима души са загинали, а поне осем са били ранени при при катастрофа между бронетранспортьор и пътнически влак във Финландия. Злополуката станала по време на военни учения, съобщи Ройтерс, цитирана от БТА.Влакът и бронетранспортьорът се сблъскали в южния град Расеборг. По данни на местни медии ранените са поне осем души, а загиналите - най-малко трима. По непотвърдена информация загиналите са войници. Пострадалите са откарани в болници в Расеборг, на 85 км югозападно от столицата Хелзинки. ", "date": "2017.10.26", "title": "Влак и бронетранспортьор се сблъскаха във Финландия, четирима загинаха"}
{"url": "https://offnews.bg/sviat/detca-bombi-orazhieto-na-glavorezite-ot-boko-haram-668042.html", "text": "Момичетата не искаха да убиват никого. Те вървяха мълчаливо за известно време, експлозивите около кръста им ги дърпаха към земята докато пръстите опипваха детонатора. Опитваха да измислят начин да се измъкнат.„Не знам как да махна това нещо от мен“, си спомня 16-годишната Хадиза, изпратена на мисия. „Какво ще правиш с твоя“, попитала тя 12-годишното момиче, стоящо до нея, на което също имало завързана бомба.\"Ще отида, където няма никой и ще се взривя“, отговорило безнадеждно то.Североизточна Нигерия, която вече 8 години воюва с терористичната групировка Боко Харам, се е превърнала в страна, която се страхува от собствените си момичета.От началото на тази година, екстремистите са извършили 2 пъти повече самоубийствени атентата, отколкото през цялата 2016 г. Според УНИЦЕФ повече от 110 деца до сега са използвани за терористични актове. Поне 76 от тях са под 15-годишна възраст, а едно от момичетата се взривило с бебе на гърба си.Бомбите в основните райони, в които се води битката с Боко Харам, поразяват най-често джамии, пазари, пропускателни пунктове, лагери за бежанци и всички други места, на които се събират хора. Изкопани са ровове около Университета в Майдугури, най-големият град в областта Борно в североизточна Нигерия, за да забавят терористите камикадзета.„Знаех много добре, че бомбата ще ме убие“, казва 14-годишната Маимума.Използването на деца от Боко Харам за атентат се случва толкова често, че официалните лица на местата, където групировката оперира, предупреждават гражданите да внимават за момичета, готови да се самовзривят. Огромен билборд с надпис „Спри тероризма“ в Майдугури, родното място на нигерийските екстремисти, показва намръщено, с диви очи момиче, което държи експлозив.Далеч от доброволни участници в самоубийствените взривове, децата, които са успели да се измъкнат, разказват как са били отвлечени и държани в плен, а семействата им избити. Всички те си спомнят начина, по който терористите им завързват колан с експлозиви на кръста или хвърлят бомба в ръцете им, преди да ги изпратят към място, претъпкано с хора. На много от тях е казано, че религията ги задължава да изпълнят нареждането. Те са се спасили, защото не са задействали детонатора, а в последствие властите или обикновени граждани са им помогнали да се освободят от експлозивите.„Брат ми беше тук и уби някои от вашите мъже. Той не беше достатъчно разумен, за да разбере, че не е необходимо да го прави“, казала 15-годишната Айша на войници.Тя напуснала дома с баща си, но Боко Харам успявя да ги хване. Екстремистите убили баща ѝ, а веднага след това вижда да завързват колан с експлозиви за нейния по-малък брат. Двама от тях го качили на мотор и отпътували. По-късно те се завърнали без него, празнувайки. Казали ѝ да не плаче. „Той уби зли хора“, спомня си думите им тя.Малко след това терористите завързали бомба и за нея. Изпратили я да върви към близката военна база. В последствие тя разбира, че брат ѝ се е взривил на същото място.Много от интервюираните момичета разказват, че са били принуждавани да се самоубият, след като са отказали да се „омъжат“ за някой от бойците на Боко Харам. Групировката от години насилва пленените деца.„Страхувам се когато видя жена“, споделя Хасан, член на местната цивилна армия.За момичетата, използвани като камикадзета, дори доближаването до властите, за да потърсят помощ, е изключително опасно. Войници и цивилни на местата за проверка в града са под постоянна тревога за всеки съмнителен, а това обикновено значи всяко момиче, което носи увит шал около главата и достатъчно дълга дреха, за да прикрие колан с експлозиви. Според ООН само за последните три месеца на 2016 г. 13 деца от 11 до 17-годишна възраст са убити, защото са били сгрешени за терористи. „Има неспокойствие, хората се страхуват, когато видят жена или малко момиче на претъпкано място“, разкрива Хариет Дюър, представител на УНИЦЕФ в Майдугури.„Казаха ми да бъда сигурна, че съм готова за рая“, помни Амина на 16 години.Почти всички от тези деца, преживели ужаса на Боко Харам, са прекъснали своето образование заради войната. Те мечтаят да станат учители, лекари или адвокати. Момичетата споделят, че ценят своята религия и не споделят вижданията на групировката, че исляма подкрепя самоубийство посредством взривяване.Превод от , заглавието е на OFFNews.bg", "date": "2017.10.26", "title": "Деца бомби: Оръжието на главорезите от Боко Харам"}
{"url": "https://offnews.bg/politika/bsp-vika-chetirima-ministri-v-parlamenta-za-bedstvieto-v-burgasko-668078.html", "text": "ПГ на „БСП за България“ настоява утре в парламента да бъдат изслушани четирима министри за действията ибездействията на институциите, довели до жертвите в Бургаско, каза заместник-председателят на социалистите Жельо БойчевОт БСП искат утре да бъдат изслушани министърът на околната среда Нено Димов, на икономиката Емил Караниколов, навътрешните работи Валентин Радев и на регионалното развитие Николай Нанков.„В този ден на траур, най-малкото, което можем да направим е да поискаме информация относно всички действия или бездействия на български институции, довели до загубата на живота на четирима български граждани“, казаБойчев.От БСП също така искат от Министерството на икономиката законодателни промени, свързани с класификацията на потенциално опасните язовири.Според социалиста Манол Генов трябва да се направят промени в Закона за водите и наредбите, които използва Държавната агенция за метрологичен и технически надзор (ДАМТН), за да се направи тази класификация.„Един от наболелите въпроси в момента наистина е свързан с ДАМТН, тъй като има пропуск в законодателството. Имаме класификация на язовирите като потенциални и опасни“, каза Генов. Той поясни, че става въпрос за тези, които са над 50 хил. кубика.„В случая с Бургас имаме 7 язовира, представляващи каскада“, каза той. Манол Генов обясни, че всеки от язовирите самостоятелно не представлява потенциална опасност, но при интензивни валежи за няколко денонощия, може нещо да се случи.Според колегата му Атанас Костадинов от БСП липсва координация между институциите и тя се оказва фатална. „Това е порок, който от много години е факт за българската държава, но потърпевши са гражданите“, коментира Костадинов.„Нашето настояване е проследявайки целия механизъм на обвързана компетентност на поне четири институции да покажем истината по въпроса и да се вземат мерки, които да не поставят България в ситуация, в която все едно се намираме в Средновековието“, допълни Костадинов.", "date": "2017.10.26", "title": "БСП вика четирима министри в парламента за бедствието в Бургаско"}
{"url": "https://offnews.bg/futbol/levandovski-smenia-bajern-s-real-madrid-668064.html", "text": "Нов звезден трансфер се пече на \"Сантяго Бернабеу\". Според публикация на мадридския \"Ас\" полският нападател на Байерн Мюнхен Роберт Левандовски е казал \"Да\" на Реал Мадрид и \"белия балет\" ще се опита да го привлече през лятото.Левандовски премина в Байерн през 2014 година и има договор до лятото на 2021 година. Той е недоволен от обстановката в Мюнхен и рестриктивната трансферна политика, която спъва клуба от спечелване на Шампионската лига.Според популярен сайт за трансфери, цената на Левандовски е около 80 милиона евро. Той има 162 мача за баварския гранд във всички турнири, като е отбелязал цели 123 гола.Късно снощи Байерн (Мюнхен) се справи трудно с коварния РБ (Лайпциг) в среща от втория кръг на турнира за Купата на Германия. След 120 минути битка на \"Ред Бул Арена\" и резултат 1:1 се стигна до изпълнения от бялата точка, където тимът на Юп Хайнкес беше безпогрешен - пет от пет.В същото време Тимо Вернер пропусна последния изстрел за домакините от Лайпциг.Иначе в редовното време Емил Форшберг вкара за домакините от много спорна дузпа в 68-ата минута, но след само пет Тиаго Алкантара изравни. От 53-ата минута мюнхенци бяха с човек повече след втори жълт картон на Наби Кейта.", "date": "2017.10.26", "title": "Левандовски сменя Байерн с Реал Мадрид"}
{"url": "https://offnews.bg/temida/razbiha-grupa-za-trafik-na-migranti-v-5-darzhavi-i-nie-v-kiupa-668096.html", "text": "В България, Белгия, Франция, Холандия и Великобритания се провежда мащабна операция за неутрализиране на организирана престъпна група, незаконно превеждаща чужди граждани от Афганистан и Пакистан в страни от Европейския съюз, съобщиха от прокуратурата. Между България, Белгия, Франция, Холандия и Великобритания през март 2017 г., с участие на Евроджаст и Европол, бе създаден съвместен екип за разследване /СЕР/. Съдебните власти в петте държави извършват координирано и съгласувано действия на територията на собствените си страни, с подкрепата на Евроджаст и Европол. Тази група транспортира незаконните мигранти с автомобили, в които имало изградени специални тайници за превозваните лица, с цел да не бъдат установени при извършване на проверки от граничните власти.В държавите от СЕР се събират доказателства и за извършване на престъплението „пране на пари“ от организираната престъпна група.Разследването срещу тази група е започнало през 2016 г. във Великобритания и Холандия, които са установили, че дейността на групата се осъществява и на територията на други три държави в ЕС. В България разследването срещу групата е започнало в началото на март 2017 г. от Специализираната прокуратура.Операцията е логистично подпомогната от Европол, която е предоставила информация за особеностите при разследването в различните правни системи. Европол участва в днешната операция чрез предоставяне на анализ за провеждане на операцията. Беше анализирана и обменена в реално време информацията, което доведе до координирани действия на територията на петте държави.В България са задържани 7 лица, в изпълнение на издадени европейски заповеди за арест по искане на Белгия и Франция. В Белгия са задържани 13 лица, а във Великобритания задържаните лица са 22.Създаден е координационен център в рамките на Евроджаст с участие на всички национални бюра на заинтересованите държави и аналитичния отдел на Евроджаст, който продължава да работи в момента и координира действията на територията на България, Белгия, Франция, Холандия и Великобритания.Действията продължават. ", "date": "2017.10.26", "title": "Разбиха група за трафик на мигранти в 5 държави, и ние в кюпа"}
{"url": "https://offnews.bg/sviat/pokushenie-sreshtu-ukrainski-deputat-v-kiev-zaginali-sa-dvama-dushi-668066.html", "text": "В Киев беше извършено покушение срещу депутата от Радикалната партия Игор Мосийчук. Експлозията е станала в сряда вечерта, пред сградата на телевизия Еспресо, където депутатът участвал в предаване.Бомбата е била поставена върху мотор. При взрива депутатът е бил ранен. Двама души са загинали - един от охранителите му и един пешеходец, обясняват от Службата за сигурност на Украйна, цитирани от РИА Новости. Пострадали са още двама души, сред които и политологът Виталий Бала.Депутатът е бил опериран. Състоянието му се оценява като средно тежко. Другите пострадали също са в болница, без опасност за живота. По случая е започнало разследване. Полицията е събрала записите от охранителните камери около мястото на взрива. Мосийчук е убеден, че нападението е било срещу него. По думите му поръчителите са в Москва, а изпълнителите - в Киев. ", "date": "2017.10.26", "title": "Покушение срещу украински депутат в Киев, загинали са двама души"}
{"url": "https://offnews.bg/evropa/prehodniat-period-za-brekzit-veroiatno-shte-bade-sakraten-do-20-mesetc-668070.html", "text": "Европейският съюз вероятно ще предложи на британската министър-председателка Тереза Мей преходен период след Брекзит от само 20 месеца, пише британският в. \"Гардиън\", като цитира високопоставени източници в Брюксел.В своята реч във Флоренция в края на септември Мей официално поиска преходен период от \"около две години\" за смекчаване на излизането на Великобритания от ЕС през март 2019 г., през който Обединеното кралство да остане в единния пазар и митнически съюз.Ирландското правителство открито призовава за по-дълъг период - до пет години, за да могат компаниите да се подготвят за промените в митническите процедури. Това предложение е подкрепяно от мнозина във Великобритания.Висши служители от ЕС обаче смятат, че най-вероятно евентуално споразумение за напускане ще предвижда Великобритания да излезе от правните структури на общността на 31 декември 2020 г.Засега не са взети решения по въпроса, а останалите 27 страни от ЕС още не са обсъдили официално условията на евентуален преходен период. Те само се съгласиха да направят това в края на срещата на Европейския съвет миналия петък.По-рано тази седмица главният преговарящ на ЕС Мишел Барние също изглежда намекна, че подобен график би устройвал общността. \"Според мен е разумно той да покрива финансовия период, следователно до 2020 г.\", каза Барние.Подобен график би съвпаднал с края на седемгодишния бюджет на ЕС през декември 2020 година. ЕС също така вероятно ще настоява Великобритания да остане в общата политика по риболова, чиито квоти важат за календарната година, което превръща приключването на преходния период през декември 2020 г. в практическо решение, заяви един от източниците, цитирани от \"Гардиън\".Повечето условия на евентуален преходен период не се очаква да бъдат оспорвани. ЕС обаче очаква британското правителство да възрази срещу условието на общността европейските рибари да продължат да бъдат допускани в британски води в замяна на достъпа до единния пазар, отбелязва вестникът.", "date": "2017.10.26", "title": "Преходният период за Брекзит вероятно ще бъде съкратен до 20 месеца"}
{"url": "https://offnews.bg/politika/peevski-vnese-zakonoproekta-s-kojto-shte-spira-razgrabvaneto-na-ktb-668067.html", "text": "Делян Пеевски, Йордан Цонев и Хамид Хамид от ДПС официално внесоха в парламента законопроекта за изменение и допълнение на Закона за банковата несъстоятелност, който бе обявен миналата седмица от Цонев. Според вносителите му, законопроектът има за цел да спре разграбването на КТБ и да възстанови изгубените средства. Без да бъде изненадващ факт, Делян Пеевски днес не беше в парламента, за да обясни мотивите си. Цонев и Хамид повдигнаха леко завесата и дадоха подробности, а относно липсата на медийния издател и депутат казаха:\"Ако този законопроект бъде приет, той ще се яви ефективен правен инструмент в ръцете на синдиците да възстановят разграбеното от КТБ, защото към този момент те нямат тази възможност\", каза Цонев. До този момент от ДПС не са разговаряли с други парламентарни групи за подкрепа, като относно политическата подкрепа към законопроекта Цонев каза:Според зам.-председателя на ПГ на ДПС тези, които застанат срещу законопроекта на Пеевски, са именно хората, разграбили КТБ.В парламента пред журналисти Цветан Цветанов от ГЕРБ коментира, че от парламентарната група не са запознати все още с документа и коментар по темата нямаше. от БСП бяха на същото мнение. Зам.-председателят на ПГ на социалистите Жельо Бойчев каза, че депутатите ще се запознаят със законопроекта и ще бъде изработена позиция по темата.Законопроектът на Пеевски, Цонев и Хамид е направен по публичните анализи на \"Аликс партнърс\", синдиците и квесторите на КТБ. Законът на Пеевски предвижда и урежда действия на временни и постоянни синдици, както и недействителността на сделките, извършени от трети лица.Според внесения законопроект в Закона за кредитните институции се създава нова алинея, която казва, че квесторите няма да имат право да заличават учредени от длъжници обезпечения.", "date": "2017.10.26", "title": "Пеевски внесе законопроекта, с който ще спира разграбването на КТБ"}
{"url": "https://offnews.bg/ikonomika/forum-v-sofia-badeshteto-e-na-balans-mezhdu-aetc-i-vei-668068.html", "text": "На 25 октомври 2017 г. в София се проведе първата дискусия на Експертен клуб „Ядрената енергетика за по-устойчиво бъдеще“. В събитието, организирано от списание „Ютилитис“, участваха експерти и представители на енергийния бизнес от България и чужбина. Сред ключовите участници бяха Тим Йео, председател на New Nuclear Watch Europe, проф. д-р Атила Асоди, упълномощен представител на унгарското правителство за разширяването на АЕЦ „Пакш“, Вадим Титов, директор на регионалния център на „Росатом“ за Централна Европа и Боян Рашев от denkstatt България, консултант по устойчиво развитие. Модератори на дискусията бяха доц. д-р Атанас Георгиев, гл. редактор на списание „Ютилитис“ и Славчо Нейков, експерт по енергийна политика.Сред ключовите въпроси, обсъдени по време на дискусията, бяха ролята и мястото на ядрената енергетика в концепцията за устойчива енергетика на бъдещето; възможно ли е да се разчита само на енергия от ВЕИ; къде е пресечната точка на социално поносимите цени на електроенергията и сигурността на енергоснабдяването; как да се постигне баланс между АЕЦ и ВЕИ в търсене на нисковъглероден енергиен микс.Той уточни, че възобновяемите и атомните източници на енергия трябва да се допълват. При това, като базова мощност, с невисоката си и най-важното - предсказуема стойност, атомната енергетика няма алтернатива. Според Международната агенция по енергетика, за осигуряване на безвъглероден баланс делът на атома в световната енергетика трябва да достигне 25% до 2050 г.Тим Йео подчерта, че за европейските страни, планиращи изграждане на нови АЕЦ, като Франция, Румъния, Словакия, Чехия, Великобритания и евентуално България, е най-важно да изберат надеждни и доказани технология и доставчици, както и да не се поддават на антиядрени настроения.„Заради проблемите с непостоянството на производството и отсъствието засега на технология за дългосрочно, гъвкаво съхранение на електроенергията, ние мислим, че твърде голяма зависимост от възобновяемите енергийни източници ще застраши безопасността на доставките и може да доведе до увеличаване на цените. Все още ще са необходими базови генериращи мощности и това може да бъде осигурено от газовите електроцентрали или АЕЦ. Днес ние знаем, че газът е по-чист от въглищата, но също знаем, че газът не е достатъчно чист, за да може самостоятелно да помогне за достигане на целевите показатели за намаляване на въглеродните емисии до 2030 г. Затова е необходим значителният принос на атомната енергетика.“В подкрепа на неговите думи Боян Рашев посочи, че през 2016 г., въпреки милиардите субсидии и бума на ВЕИ, в Германия има ръст на парниковите емисии от почти 10 млн. тона в сравнение с 2015 г. и това се дължи на факта, че се е увеличило производството от въглищни ТЕЦ, за да се балансира производството от ВЕИ.В дискусията за мястото на АЕЦ в нисковъглеродната енергетика на бъдещето се включи и Атила Асоди, който представи унгарския опит от проекта за разширяване на АЕЦ „Пакш“. Той подчерта, че Брюксел е дал „зелена светлина“ за строителството на АЕЦ „Пакш“ 2, защото след двугодишно разследване е установил, че АЕЦ „Пакш“ 2 е в съответствие с целите на Договора за Евратом и ще подпомогне тяхното изпълнение. Освен това новата атомна електроцентрала в Унгария обслужва европейските интереси, тъй като увеличава надеждността на доставките на електроенергия в ЕС, каза Асоди. Нещо повече, по думите му Европейската комисия е изчислила в своя доклад от 88 страници за АЕЦ „Пакш“ 2, че очакваната вътрешна норма на възвръщаемост на проекта е средно 7,35% годишно, като тя е изчислена на база целия жизнен цикъл на инвестицията, т.е. десетгодишен период на подготовка и поне 60 години за експлоатация на централата. В резултат на Междуправителствено споразумение с Русия, Унгария печели близо 40% от дейностите, свързани със строителството на АЕЦ „Пакш“ 2. Те ще бъдат възложени на унгарски компании.И експертите, и представителите на енергийния бизнес се обединиха по време на събитието около идеята, че когато говорим за прогнозируемост и социална поносимост на цените, за сигурност на доставките и за нисковъглеродна енергетика, ВЕИ и АЕЦ не са конкуренти, а се допълват. Те са двете страни на един и същ медал и само в правилен микс могат да постигнат заложените климатични цели, по-устойчиво бъдеще и по екологично чиста енергетика.", "date": "2017.10.26", "title": "Форум в София: Бъдещето е на баланс между АЕЦ и ВЕИ"}
{"url": "https://offnews.bg/zvezdi/kralitca-elizabet-ii-pritezhava-restorant-na-mcdonald-s-668062.html", "text": "Кралица Елизабет II е горд собственик на ресторант McDonald's, съобщи . Нейно величество притежава търговски център в Оксфордшър, където наред с други масови марки за Великобритания като Marks and Spencer и Primark, се намира и заведението за бързо хранене.Но това не е първият ресторант McDonald's, който кралицата притежава. През 2008 година Елизабет II придобива Slough's Bath Road Retail Park, където се намирал и първият ѝ ресторант от най-голямата верига за бързо хранене в света. Осем години по-късно, през 2016, кралицата продава парцела за 177 милиона долара.Макар да е трудно да си представим, че кралицата често посещава McDonald's, нейните внуци със сигурност са били почитатели на веригата и на класическото меню с подарък „Happy Meal“.„Спомням си, че един ден принцеса Даяна влезе при нас и ни каза да отменим обяда, защото ще води момчетата на обяд в McDonald's. По нейни думи, децата искали играчката в менюто. Може да бяха принцове на Великобритания, но обичаха храната на „обикновените деца“, разказва Дарън Макгрейди, бивш кралски готвач.Кралицата притежава различни имоти за сумата от 13 милиарда долара. Освен замъците, които принадлежат на кралския род по право, Елизабет II притежава хиляди хектари гора, хиподрум и дори офшорни вятърни ферми. Всички те се управляват от Crown Estate и се прехвърлят като печалба за британското Министерство на финансите.", "date": "2017.10.26", "title": "Кралица Елизабет II притежава ресторант на McDonald's"}
{"url": "https://offnews.bg/futbol/balakov-shte-uchi-germantcite-na-futbol-668051.html", "text": "Легендата на българския национален отбор, Етър, Спортинг и Щутгарт Красимир Балъков открива футболно училище в Германия.Той и неговият екип ще обучават в Ройтлинген момчета между 6 и 14 г. в тънкостите на най-популярната игра, съобщава balakov.bg.Амбициозният проект предвижда специална концепция за подготовка на таланти, като акцентите падат върху изграждането на професионални навици и възпитаване в ценностите на съвременното общество като уважение, толерантност, отговорност, дисциплина.Идеята за създаването на футболното училище на името на най-обичания от феновете на Щутгарт играч датира отдавна. Тя е обмисляна дълго време от Краси и е приета с ентусиазъм от негови колеги и приятели, които го подкрепят при реализирането й.Бившият капитан на националния отбор от доста време работи по подобен проект, който да осъществи и в България, но проблеми най-вече от бюрократично естество забавят реализирането на тази негова мечта.", "date": "2017.10.26", "title": "Балъков ще учи германците на футбол"}
{"url": "https://offnews.bg/analizi-i-komentari/liubitelski-komentar-na-futbolna-tema-668049.html", "text": "Като човек, който отдавна не гледа мачове нито на стадиона, още повече „по телевизията” (друга възраст, други приоритети, други алтернативи плюс липса на време), точно аз да коментирам футбола е на пръв поглед нелепо. Но този път ще го направя, защото българският футбол е отражение на цялата българска действителност,, понякога едно към едно, понякога в още по-уродлива форма. Вчера вечерта мой приятел ми говореше с гняв и потрес как отборът на олигархията (който едно време, макар и свързан с Държавна сигурност и милицията се наричаше Отбор на народа), най-напред бе направил предложение, което не може да се откаже на едно закъсало финансово провинциално отборче да си разменят домакинството в един мач за купата (!), а после, понеже прехвалените звезди, купени на килограм с неясни средства, намирисващи на пране на пари (ало, ДАНС, не беше ли към вас пришита Агенцията за финансово разузнаване!?), които не са вкарвали гол от месеци, не можаха да вкарат гол и този път, това отборче допълнително си реши, очевидно, финансовите проблеми, вкарвайки си автогол, за да продължи напред отбора на олигархията.Та взех повод от тази гавра със здравия разум, от това нагло предизвикателство към всеки, който обича футбола, реших да напиша този коментар за футбола.В българския футбол, както и децата знаят, властва отборът на олигарха. Самият олигарх е изплел мрежа на господство, която вече всички наричат октопод. Той контролира всичко от и до – футболен съюз, съдии, медии, мачове. Това всъщност е нещо като офшорка, която участва в българското първенство, защото това е най-лекият и най-лесен начин да стигнеш до големите европейски пари. Ако някой ден се намери по-лесно и по-леко първенство за стигане до евромилионите, офшорката би отишла там.И след като отборът на олигарха като бизнес-бижу се храни с европари и гсподства с всевъзможни средства в нашия футбол, ето че и отборът на олигархията тръгна по неговия път. Започна превръщането му в подобие на отбора на олигархията, копиране на неговия модел. Но понеже няма за съсипване на български търговски флот, върху чиито пепелища да се направи футболно бижу, тук ще помага властта, това, което хората с ирония наричат модела „БДС”, плюс неясни пари, намирани по неясен начин и хвърляни на вятъра, с мирис на необходимост бързо да се похарчи нещо голямо и да се вземат ударни комисионни. Не ги разбирам тези работи. Но критичната маса ченгена, пърхаща около отбора на олигархията говори, че там няма как да има нещо чисто. Ясно е, че отборът на олигархията започва да копира модела на отбора на олигарха – едно към едно. Купуване на чужденци на килограм, постепенно изгонване на българите в отбора, купуване на мачове, домакинства, отделни играчи. След провала с „Ботев”-Пловдив, вече се прави абсолютно същото – отборът на олигархията да не губи мачове срещу провинциалните отбори – където не е ясно дали ще спечелят дори на 10%, се вземат мерки да е сигурно, че ще се спечели със 100%.И така, ние имаме два отбора с един и същи бизнес-модел. Два отбора, чиято цел са европейските пари. Големите европейски пари. Единствените реални пари у нас. Ах, да, властта има още едни реални пари – вземането на милиардни заеми, които изяждат бъдещето дори на правнуците ни.Какво може да направи мразеният от властта, презираният от олигарха и олигархията, ненавижданият от много медии, унижавания от доста съдии отбор на ЦСКА?Не знам.То е цяло чудо, че ЦСКА го има. Има го заради неистов, животински страх от неговите привърженици.Страх от червена футболна революция.Какво да се прави? Вечният въпрос - что делать!ЦСКА може да тръгне по същия път както отбора на олигарха и отбора на олигархията. И да стане декоративна част от статуквото. Но поради редица причини – властови, финансови, икономически, криминални, ченгесарски, медийни и други, това не е възможно. Няма как да се случи. Шансовете на този вариант са 5%.ЦСКА може просто да се умори, да не издържи, да не намери в един момент сили да се бори в тази криминално-корупмирана футболна среда, при тези изнасилвания и унижения с базите, при тези доноси до Европа и постепенно да се срине до нещо като „Славия” – съществуване по инерция, по традиция, без облик, без физиономия, без характер, без живец, а само ярки изказвания, на които мафията на властта и властта на мафията във футбола се смеят, а някои сайтове си пълнят страниците да става дженк, моабет, лаф, шоу. Шансовете на този вариант са 10%.ЦСКА може да промени в известна степен днешния модел на развитие, като много повече се опре на българското – българските футболисти и българския футбол. Да стане още по-здрав гръбнак на българските национални отбори, да консолидира някои професионални тимове за борба за чистота на нашия футбол, да е алтернатива като ценности и поведение на отбора на олигарха и отбора на олигархията. Да не се отчайва при неправди, да се радва при победи – на футболното поле и на истината. И когато в България започне войната на обществото срещу олигархичния модел, а тя е неизбежна, защото този модел повече не може да продължава, а олигархията и нейните властови слуги не позволяват друг модел, тогава неизбежно ще се сринат и отборът на олигарха и отборът на олигархията, защото ще започне надничането, а после и разследването на техните дела. А заедно с него и спасяване с бягство на благодетелите на тези два отбора. Първо ще бъде страшно, после ще стане славно. Това ще бъде златното време на нормална България и времето на нормалните, в частност, отбори, а най-вече на ЦСКА. Шансовете на този вариант са 35%.ЦСКА може да продължи по започнатия път – да се бори срещу статуквото и да бъде фон на мафиотизирането на българския футбол и българския спорт. Ще изправя криле, ще печели мачове поред, после ще го съсичат и ще му пречупват крилете. Ще има душевни кризи на привържениците и огорчения, ще има и върхове и радости, наистина временни, наистина за утеха. Но те са по-добре от това да го няма ЦСКА. Шансовете на този вариант са 50%.Статията е от блога на проф. д-р Николай Слатински ", "date": "2017.10.26", "title": "Любителски коментар на футболна тема"}
{"url": "https://offnews.bg/politika/deputatite-pochetoha-s-minuta-malchanie-zhertvite-ot-navodneniata-v-bu-668052.html", "text": "Парламентът почете с едноминутно мълчание жертвите от бедствието в Бургаско, което вчера отне живота на трима души. Председателят на Народното събрание Димитър Главчев заяви от името на парламента, че всички са солидарни със скръбта и болката на близките на загиналите. „Искрено сме съпричастни към жителите от тези райони“, каза Главчев.Според него е най-важно местната власт и органите да обединят усилията си в справянето със стихията.Към момента продължава търсенето на изчезналата жена при наводнението в Бургаско, а в Община Камено е обявен ден на траур в памет на трите жертви от потопа.Проливните дъждове продължиха близо денонощие, последва приливна вълна, а водата отнесе пътища и мостове. Десетки домове са наводнени.", "date": "2017.10.26", "title": "Депутатите почетоха с минута мълчание жертвите от наводненията в Бургаско"}
{"url": "https://offnews.bg/politika/borisov-zaminava-na-parvo-ofitcialno-poseshtenie-v-bosna-i-hertcegovin-668054.html", "text": "Премиерът Бойко Борисов заминава на двудневно официално посещение в Босна и Херцеговина, където ще се срещне с министър-председателя на федерацията Денис Звиздич. Двамата ще обсъдят засилването на икономическото и регионалното сътрудничество, както и евроинтеграцията на Босна и Херцеговина, съобщава БНР.Посещението на Борисов в Сараево е първото на ниво министър-председател в двустранните отношения и е част от интензивните усилия на България да съдейства за евроатлантическата интеграция на страните от Западните Балкани.В правителствената делегация са още вицепремиерът Томислав Дончев, министърът на отбраната Красимир Каракачанов, министърът на икономиката Емил Караниколов и транспортният министър Ивайло Московски.В първия ден от визитата делегация ще посети военната база БУТМИР, където е разположен българският контингент в състава на EUFOR.В петък в програмата на премиера Борисов е предвидена освен среща с Денис Звиздич, председателстващ Съвета на министрите на БиХ, и разговори с председателите на двете камари на парламента.По-късно министър Ивайло Московски и министърът на съобщенията и транспорта на Бих Исмир Юско ще подпишат Споразумение за изменение на Спогодбата между България и Босна и Херцеговина за международни автомобилни превози на пътници и товари, с което се намаляват ограниченията по маршрутите на българските камиони.", "date": "2017.10.26", "title": "Борисов заминава на първо официално посещение в Босна и Херцеговина"}
{"url": "https://offnews.bg/obshtestvo/tcvetanov-smamri-meteorolozite-ne-poznali-za-poroia-v-burgasko-668057.html", "text": "Вторият човек в ГЕРБ Цветан Цветанов намери вина в метеоролозите за водното бедствие в Бургаско, при което загинаха трима души.Той подчерта, че не само в България, а в целия свят, действията, които предприемат властите, са на база метеорологичната прогноза.Освен критиката си към прогнозата за времето, Цветанов излезе и с приятелски съвет към лидера на БСП Корнелия Нинова.На въпрос дали се притеснява за Корнелия Нинова, Цветанов отговори:Бившият МВР министър коментира и съмненията на лидера на Столетницата, че двете катастрофи с таксиметрови коли, които я застигнаха в рамките на месец не са случайни.", "date": "2017.10.26", "title": "Цветанов смъмри метеоролозите, не познали за пороя в Бургаско"}
{"url": "https://offnews.bg/politika/v-aviatciata-niama-bunt-no-chashata-prelia-smiata-bivsh-komandir-na-668055.html", "text": "Бунт на пилоти в авиобаза Граф Игнатиево не е имало, а твърденията за пълзящ преврат са \"пълни глупости\".Така бившият командир на Военновъздушните сили и настоящ депутат от ДПС  определи  на пилоти да изпълнят планираните за деня учебни полети. Пред Нова тв Симеонов коментира и изказването на бившия министър на отбраната , според когото протестът на пилотите бил \"пуч\" и е инспириран от най-високо ниво.\"Бунт и пълзящ преврат са пълни глупости, тъй като човекът, който го е казал, не познава естеството на летателната работа и проблемите са много по-сериозни. Те произхождат от това, че в годините, в следствие на хроничното недофинансиране, се стигна до този момент и до тези действия на пилотите\", обясни Симеонов. Той пряко нападна Ненчев като отговорен за състоянието на авиацията. Симеонов каза, че когато е поел командването на ВВС е заварил сключен договор от 2006 до 2012 година за ремонт и поддръжка на изтребителите МиГ-29 в Русия. Абонаментното обслужване на самолетите е гаранитрало годишния им нальот и допълнителната летателна подготовка на пилотите.\"На практика това абонаментно обслужване не се случи. Колегите от ВВС, най-вече в лицето на инженерно-техническия и летателния състав, направиха всичко възможно да бъде удължен летателният ресурс на самолетите\", припомни Симеонов. По това време командир на бойната авиация беше Румен Радев, който беше в  с Николай Ненчев.По думите на Симеонов извършения със собствени сили ремонт на изтребителите е бил недостатъчен за летателната дейност и така пилотите навъртали едва по едва 30 часа годишно в въздуха, при стандарт от 180 часа в държавите от НАТО. Симеонов припомни, че при управлението на Ненчев договор за поддръжка на самолетите е имало, но той \"престоял 6 месеца в касата на един зам.-министър\". Така се стигнало до момента, в който от 15 летящи изтребители имало едва 7 изправни. \"Вече чашата е преляла, защото се стигна до безизходица, защото ремонтът на МиГ-29 беше забавен от същия този човек\", каза Симеонов и обясни, че бил съгласен с откъсването от зависимостта от Русия, но до придобиването на нов тип изтребител старата техника трябва да бъде поддържана.  Според него, ако сега бъде подписан договор, първите самолети могат да бъдат доставени след две години. Така на практика трябва да има летателна техника, която да осигури подготовката на пилотите до идването на новата.\"Редките полети и намаляването на подготовката води до увеличаване на риска и за това в авиацията, пилот който чувства че има проблем, може да се откаже да лети\", обясни Симеонов. По думите му с намаляването на възможността за подготовка, намалява и броят на пилотите, които могат да носят бойно дежурство.", "date": "2017.10.26", "title": "В авиацията няма бунт, но чашата преля, смята бивш командир на ВВС"}
{"url": "https://offnews.bg/sviat/ikea-se-izvini-i-spria-seksistka-reklama-v-kitaj-video-668056.html", "text": "Шведският мебелен гигант ИКЕА се извини и спря спорна тв реклама в Китай, за която се твърди, че е сексистка, пише Би Би Си.Клипчето показва майка, която се кара на дъщеря си, защото тя не довела у дома приятеля си, за да се срещне с родителите ѝ. То предизвика обвинения в проява на безчувственост към жените, които живеят без партньор. Неомъжените жени са подложени на голям натиск от китайското общество, в което бракът е приоритет.Въпреки че ИКЕА изтегли 25-секундната реклама, тя все още може да бъде намерена онлайн. Тя започва с напрегната семейна вечеря, на която млада жена се обръща към майка си и казва уплашено \"Мамо...\". Майка ѝ хвърля пръчиците за хранене и отвръща: \"Ако следващия път не доведеш приятел у дома, повече не ме наричай майка!\".Тогава добре облечен млад мъж се появява на входната врата с букет. Дъщерята го представя като приятеля ѝ пред възрадваните родители, които веднага слагат прибори за хранене и украса от ИКЕА. Клипчето завършва, като показва как четиримата щастливо изглеждащи хора се хранят заедно край масата.Много хора коментираха, най-вече онлайн, че рекламата дискриминира неомъжените жени. Ако нямаш приятел, членовете на семейството ти те презират - какви ценности предава това, пита  потребител на една от най-популярните социални медии в Китай - Weibo.\"Дори такъв тип ситуации да се случват в много семейства, не е подходящо да се правят реклами за това, погрешно е\", отбелязва друг.", "date": "2017.10.26", "title": "ИКЕА се извини и спря сексистка реклама в Китай (видео)"}
{"url": "https://offnews.bg/obshtestvo/mnogoetazhni-parkingi-v-tcentara-na-plovdiv-reshavat-problemite-s-traf-668053.html", "text": "В центъра на Пловдив ще бъдат изградени многоетажни паркингни като част от мерките за справяне с трафика в града. Намеренията на управата на града са достъпът на автомобили в центъра на Пловдив постепенно ще бъде ограничаван. За сметка на това ще се увеличават пешеходните зони, обявиха от Общината.Предстои през следващите години в района да бъдат изградени многоетажни паркинги, които да поемат на натоварването от централните улици, съобщава БНТ 2.Намеренията на общината са центърът на града да бъде максимално свободен от автомобили. Паркингът до хотела на площад \"Централен\" ще бъде намален за сметка на увеличаване на пешеходната алея. Най-вероятно ще бъде премахната и зоната за паркиране в края на улица \"Иван Вазов\".Многоетажните паркинги, които ще поемат автомобилите от центъра, ще бъдат изградени на две места - улица \"Любен Каравелов\" на мястото на бившия диагностичен център 6 и до Хуманитарната гимназия на улица \"Четвърти януари\". Според голяма част от жителите на Пловдив обаче паркинги в централната зона няма да облекчат натоварения трафик в града.", "date": "2017.10.26", "title": "Многоетажни паркинги в центъра на Пловдив решават проблемите с трафика"}
{"url": "https://offnews.bg/snukar/svetovniat-shampion-po-snukar-stiuart-bingam-diskvalifitciran-za-zaloz-668060.html", "text": "Световният шампион по снукър за 2015 година Стюърт Бингъм беше дисквалифициран за половин година и глобен 22,4 хиляди евро заради дългогодишно участие в залози за резултати на мачове.Решението е официално и беше обявено от Световната асоциация по професионален билярд и снукър (WPBSA). Наказанието на Бингъм влиза в сила от 28 октомври и ще изтече на 26 януари 2018 година.Половината от санкцията му е условна. Бингъм има право да обжалва до 6 ноември, но не се знае дали ще се възползва от него. През 2016 година той беше приет в Залата на славата на снукъра.В продължение на седем години той е правил прогнози в букмейкърски къщи с няколко акаунта, включително мениджърът му е залагал от негово име на свои двубои между 2003 и 2015 година, като именно за тях Бингам отрича.В резултат на лишаването от състезателни права до края на януари Бингам ще пропусне някои от най-силните и престижни турнири в календара за сезона - Международния шампионат, “Шампион на шампионите”, Шанхай Мастърс, Откритото първенство на Северна Ирландия, Откритото първенство на Шотландия, “Мастърс” и Шампионска лига.", "date": "2017.10.26", "title": "Световният шампион по снукър Стюърт Бингъм дисквалифициран за залози"}
{"url": "https://offnews.bg/politika/vmro-poiska-merki-sreshtu-tciganskia-tormoz-v-karlovsko-668059.html", "text": "ВМРО се обяви за мерки срещу \"циганския тормоз\" в Карловско, обявиха от малката управляваща партия.Воеводите обясняват, че след кървавото меле в Баня, в което група цигани пребиха служители на горското стопанство при опит да предотвратят незаконна сеч общинският съветник от ВМРО – БНД в Карлово Светлозар Янков е изпратил писмо до депутата от „Обединени патриоти“ Александър Сиди. В него се настоява за спешни мерки за прекратяване на циганския тормоз в региона, засилено полицейско присъствие и разкриване на полицейски участъци в проблемните села в общината.От партията са категорични, че е настъпил моментът за по-сериозни стъпки в посока защита интересите, живота и здравето на населението в общината.Александър Сиди от своя страна незабавно е внесъл питане до вътрешния министър Валентин Радев с искане за точни и ясни отговори на повдигнатите от карловци въпроси.Ето и питането на депутата:", "date": "2017.10.26", "title": "ВМРО поиска мерки срещу циганския тормоз в Карловско"}
{"url": "https://offnews.bg/politika/dragomir-stojnev-biudzhetat-ne-e-sastezanie-na-tcifri-a-pravene-na-p-668077.html", "text": "Бюджетът, който предлагаме не е съревнование на цифри с управляващите и кой колко ще налее в дадена система, която е пробита. Това заяви зам.-председателят на ПГ на „БСП за България“ Драгомир Стойнев пред БНТ. Той обясни, че левицата иска тази система да бъде променена така че: да имаме хора, които да остават в България – квалифицирани и образовани, които да получават достойно заплащане; здравеопазване, което да не оставя хората да умират в линейките. Стойнев подчерта, че имаме сериозен проблем с неравенствата и доходите - има 2,9 млн. български работници, чието осигуряване е около 700 лв. и приблизително 10 хил., които взимат над 25 хил. лв. „С прогресивния данък, който предлагаме, намаляваме данъците на всички хора, които получават заплата до 2 600 лв.“, обясни той. По думите му има начин тези пари да бъдат компенсирани за бюджета - тези с доходи над 10 хил. лв. ще плащат 20% данъци върху доходите. Като втора такава мярка той посочи промяна на модела на правене на бюджет. Според него ГЕРБ всяка година изкуствено намалява БВП и когато дойде април месец, и трябва да се актуализира 3-годишната бюджетна прогноза, изведнъж се оказва, че БВП е по-голям, има повече приходи и започва да се говори за излишъци. Зам.-председателят на ПГ на левицата обаче подчерта, че те не се разпределят от българския парламент, а от МС. „Ние искаме да се види реалната картина, че БВП е подценен с 1,1 млрд. лв. и близо 1,6 млрд. лв. са скритите приходи. 6% са приходите от акцизи към БВП за 2008г., а сега 4,9%, а от ДДС са над 10% през 2008г., а сега - 9,2%“, обясни той. По думите му няма борба с контрабандата и Министерство на финансите нарочно не желае да събере тези приходи, а те реално могат да бъдат събрани. Не увеличаваме дефицита, а искаме тези средства да бъдат събрани. Когато остават повече пари у хората, ще се повиши потреблението и това ще задвижи и икономиката“, каза още той. Драгомир Стойнев заяви, че най-ключово е образованието и от него тръгва всичко. „Затова от БСП предлагаме там, където държавата има нужда от конкретни професии, които са ключови за развитието на икономиката, те да бъдат изцяло държавна поръчка – геодезисти, инженери“, обясни той и допълни, че на година става въпрос за 7-8 хил. бройки, които ще струват не повече от 6 млн. лв. на държавния бюджет.Стойнев попита, ако се правят само сметки в коя система ще се налее повече, това ще помогне ли да няма таван на направленията при личните лекари, лекарствата ще поевтинеят ли, или няма да се връщат пациенти и да се препращат към други болници, защото иначе биха довели до свръх разходи. „Не е нормално в големи общини като Враца, Ловеч, Поморие, Димитровград хората да нямат достъп до качествено здравеопазване. „Искаме смяна на модела на образование като се премахне принципът \"парите следват ученика\"; здравеопазването, където болниците да не са търговски дружества. Искаме дебат в обществото, защото сега е моментът когато се дебатират политики“, категоричен бе той. Драгомир Стойнев подчерта, че БСП е започнала промяната от себе си със смяната на начина на избиране на председателя и с въвеждането на мандат за народните представители. Според него няма да има сблъсък на Конгреса, защото тези 7-8 човека, които протестират нямат проблем с политиките на БСП, а имат лични проблеми. По думите му един е недоволен, че вече не е депутат, друг- че не е зам.-председател на партията, трети- че е сменен като председател на партията. „Когато искаме промяна, всички трябва да участване в нея. Затова искаме откровен разговор на този Конгрес, за да обсъдим третия етап от промяната след тази в партията – алтернативата, която предлагаме за промяна България“, заключи Драгомир Стойнев. ", "date": "2017.10.26", "title": "Драгомир Стойнев: Бюджетът не е състезание на цифри, а правене на политики"}
{"url": "https://offnews.bg/politika/pargov-bsp-niama-da-predlaga-alternativen-biudzhet-na-sofia-668094.html", "text": "София пламна от протести тази есен, а ГЕРБ черпи за благодарствени писма, сесията на СОС мина така лежерно, все едно са във ваканция. Тази критика отправи председателят на групата на БСП Лява България в Столичния общински съвет Калоян Паргов след сесията днес.Има толкова проблеми, които трябва да обсъдим и да намерим решения, а управляващите действат така, все едно са на почивка. Вчера в Транспортна комисия ни черпиха за благодарствени писма, все едно всички проблеми и неудобства в столицата са разрешени. Днес сесия от час и половина! Скоро ще бием рекорда на Народното събрание по краткост на заседанията\", каза той.Общинските съветници не са функция на администрацията. Администрацията е функция на политиките и приоритетите, обясни той. \"Преди по-малко от година говорихме за промяна на технологията, по която управляващите изготвят и СОС приема бюджета. До момента нищо не се е случило, а остават два месеца до края на годината. Крайно наложително е много внимателно да обсъдим приоритетите, които ще залегнат в Бюджет 2018. Трябва да обсъдим отделните ресори и да видим от какво има най-голяма нужда в София. От 10 години приоритет на СО е образованието. И в тази връзка питам дали всички детски градини и училища са санирани към този момент?!\", каза още Паргов.Той обясни, че БСП няма да предлага алтернативен бюджет на София. \"Имаме конкретни предложения за това как да бъде повишена приходната част, коментира още той.  Това са нашите приоритети. Продължаваме да настояваме за достатъчно средства за благоустрояване на кварталите извън централната част на София. Всичко това го говорим и го предлагаме от години. Крайно време е управляващите да се съобразят с нуждите на гражданите в столицата. Хората искат да живеят добре тук и сега, а не след години. Затова са нужни качествени действия в момента от страна на всички нас в Столичния общински съвет\", каза още лидерът на столичните социалисти. ", "date": "2017.10.26", "title": "Паргов: БСП няма да предлага алтернативен бюджет на София"}
{"url": "https://offnews.bg/obshtestvo/zabraniha-reklamite-na-gmo-hrani-668058.html", "text": "Със 132 гласа \"за\" и само 1 \"против\" депутатите приеха на първо четене Законопроекта за храните, с който се въвеждат някои нови регламенти относно етикетирането и рекламирането на храни. Със закона се въвежда изрична забрана за реклама на ГМО храни и на храни, за които има нормативно въведени ограничения за употреба от деца, посредством реклами или търговски съобщения, насочени към детска аудитория, в които участват деца или представят деца, консумиращи такива храни.Забраняват се и рекламите на храни със съставки и вещества в себе си като мазнини, трансмастни киселини, сол и захар, които не отговарят на изискванията за здравословно хранене.Най-голямо несъгласие с проекта имаха по време на комисиите От Асоциацията на производителите на безалкохолни напитки в \"България\" се обявиха категорично против законопроекта в частта му за \"бутилирани води\".Според тях законопроектът в тази част принципно се различава от първоначално обявения вариант, подкрепен от тях.Посочиха, че в частта \"бутилирани води\" съществува терминологично и смислово несъответствие както с европейските дефиниции, така и с действащи норми на Закона за водите, което ще създаде правна несигурност и предпоставки за административен произвол.Предвидено е създаването на публичен национален регистър на бизнес операторите и обектите за производство, преработка и дистрибуция на храни, който БАБХ ще поддържа на интернет страницата си.Предвидено е и създаването на Национален съвет по храните като постоянен консултативен орган, координиращ държавната политика в сектор „Храни”, с участието на представители на всички заинтересовани страни. Определени са правата на браншовите организации на производителите, преработвателите и дистрибуторите на храни и критериите, по които ще бъдат допускани за участие в съвета.За първи път се регламентират и изискванията за търговия с храни от разстояние. Въвежда се регистрация на превозните средства за транспортиране на храни от животински произход и на храни от неживотински произход като брашно, хляб, хлебни и сладкарски изделия. Регистрацията ще се удостоверява със стикер. ", "date": "2017.10.26", "title": "Забраниха рекламите на ГМО храни"}
{"url": "https://offnews.bg/sviat/kremirat-kralia-na-tajland-godina-sled-smartta-mu-668063.html", "text": "Кралят на Тайланд ще бъде кремиран година след смъртта му.Петдневната церемония, отдаваща последна почит на крал Пхумипхон Адунядет, починал на 13 октомври 2016 г. на 88 години, започна вчера с будистки обред в Големия кралски дворец в присъствието на новия крал Рама X.Днес десетки хиляди тайландци изпълват улиците на столицата Банкок. Сградите са декорирани с жълти невенчета, а хората са облечени в черно в знак на почит.Тази вечер кралят ще  бъде кремиран. За церемонията по кремацията в Банкок пристигнаха високопоставени гости от над 40 държави, включително 16 монархии. Очаква се тя да привлече и 250 хил. жители на Тайланд.Много от хората пристигнаха в столицата преди дни и чакаха през нощта по улиците, за да посрещнат процесията.", "date": "2017.10.26", "title": "Кремират краля на Тайланд година след смъртта му"}
{"url": "https://offnews.bg/politika/turtcia-smenia-poslanika-si-v-balgaria-668082.html", "text": "Турция изпраща нов посланик в България. Името му е Хасан Улусой и той ще наследи досегашния първи дипломат на турция у нас Сюлейман Гьокче, съобщава БГНЕС като се позовава на публикация в държавния вестник на Турция.Гьокче ще оглави дипломатическата мисия в Гватемала.Хасан Улусой е завършил политически науки в университета в Истанбул, както и обучение по европейски изследвания в Лондонското училище по икономика, има докторска степен от Близкоизточния технически университет. Заемал е различни длъжности в Министерството на външните работи на Турция, бил е посланик в Нигерия и високопоставен служител в дипломатическата мисия в Мексико.Владее английски и френски, немски и норвежки.Името на Гьокче беше замесено покрай предизборната кампания у нас. Той се появи в клип на партия ДОСТ, за което патриотичните формации отправиха  за намеса на Турция в изборите у нас. ", "date": "2017.10.26", "title": "Турция сменя посланика си в България"}
{"url": "https://offnews.bg/ikonomika/chez-zameni-bezplatno-6000-krushki-s-nazhezhaema-zhichka-s-energospest-668079.html", "text": "„ЧЕЗ Електро България“ АД осъществи още една своя кампания, популяризираща енергийната ефективност – „Подарък от ЧЕЗ без повод“. Партньор в инициативата бе търговска верига „Мосю Бриколаж“ чрез магазините си в София /кв. „Дружба“, кв. „Люлин“ и „Ринг МОЛ“/, Благоевград и Плевен.От 19 до 25 октомври 2017 г., всеки клиент на „ЧЕЗ Електро България“ АД, който върна стара, използвана крушка с нажежаема жичка в посочените магазини, получи безплатно LED крушка.Своето мнение изрази и Милен Йорданов от Плевен:„ЧЕЗ Електро България“ АД е силно ангажирано с популяризиране на идеите на енергийната ефективност като начин да се управлява и ограничава ръста в потреблението на енергия. Това е най-устойчивият икономически и природосъобразен начин за намаляване на разходите за електроенергия. Дългосрочната стратегия на дружеството е да популяризира енергийната ефективност сред клиентите. „ЧЕЗ Електро България“ АД се стреми към тази цел чрез формирането на изцяло ново отношение към потреблението на електроенергия в полза на околната среда.Компанията изпълнява и дългосрочна програма за насърчаване на разумното и отговорно използване на електроенергията. Част от тази програма е популяризирането на мерки за намаляване на крайното потребление чрез информационни и образователни кампании за потребителите, включително и за деца – обучения, беседи, игри, брошури, справочници. На корпоративния уебсайт , в раздел „За клиента“ е разработена специална секция „Енергийна ефективност“, където клиентите могат да намерят разнообразни съвети за разумно и отговорно използване на електроенергията.", "date": "2017.10.26", "title": "ЧЕЗ замени безплатно 6000 крушки с нажежаема жичка с енергоспестяващи"}
{"url": "https://offnews.bg/obshtestvo/oshte-izdirvat-izcheznala-zhena-sled-potopa-v-burgasko-668045.html", "text": "Продължава търсенето на изчезналата жена при наводнението в Бургаско, а в Община Камено е обявен ден на траур в памет на трите жертви от потопа. През нощта жандармерията е охранявала пострадалите села. В наводнените райони дежурят и аварийно-спасителни екипи, съобщи Нова телевизия.Проливните дъждове продължиха близо денонощие, последва приливна вълна, а водата отнесе пътища и мостове. Десетки домове са наводнени.Седем каскадни язовира са със скъсани стени. Обявено беше бедствено положение.Едно от най-пострадалите места е село Равнец. Все още е в сила бедственото положение в Община Бургас и Община Камено, а разчистването на щетите продължава.И днес няма да работи детската градина, защото нивото на водата все още е високо. Училището в Равнец ще работи, но това в Горно Езерово ще остане затворено.", "date": "2017.10.26", "title": "Още издирват изчезнала жена след потопа в Бургаско"}
{"url": "https://offnews.bg/obshtestvo/sprat-vodata-na-osem-mesta-v-sofia-668043.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради подмяна на хидрофорна уредба до бл. 370, жк. „Младост“ 3, се налага спиране на водоподаването от 10:00 до 19:00 часа на бл. 370, бл. 371, бл. 372.Пресвързване на уличен водопровод на ул. „Жюл Лошо“, жк. „Овча купел“ 2, налага спиране на водоподаването от 9:00 до 21:00 часа на бл. 40А, бл. 41А, бл. 42А, бл. 41Б.Подмяна на спирателни кранове на ул. „Светлина“, кв. „Кумарица“ налага спиране на водоподаването от 9:00 до 21:00 часа в района на ул. „Светлина“, ул. „Дъбиците“, ул. „Леярска“, ул. „Стадион“.Монтаж на спирателен кран на ул. „Света гора“, жк. „Лозенец“, налага спиране на водоподаването от 10:00 до 20:00 часа по бул. „Джеймс Баучер“ от ул. „Милин Камък“ до ул. „Христо Смирненски“, по ул. „Димитър Димов“ от ул. „Милин Камък“ до „Йоан Екзарх“, по ул. „Йоан Екзарх“ от бул. „Джеймс Баучер“ до ул. „Димитър Димов“, по ул. „Света гора“ от бул. „Джеймс Баучер“ до ул. „Презвитер Козма“.Във връзка с подмяна на сградно водопроводно отклонение на ул. „Д-р Иван Селимински“, кв. „Васил Левски“, се налага спиране на водоподаването от 9:30 до 18:00 часа по ул. „Д-р Иван Селимински“ от ул. „Рилска обител“ до ул. „Поп Грую“по ул. „Ген.Георги Вазов“ от ул. „Григорий Цамблак“ до ул. „Д-р Иван Селимински“.Поради подмяна на сградно водопроводно отклонение на ул. „Сливен“, жк. „Банишора“, се налага спиране на водоподаването от 9:00 до 16:00 часа по ул. „Сливен“ от ул. „Козлодуй“ до ул. „Охрид“ по ул. „Габър“ от ул. „Шумен“ до ул. „Охрид“.Изключване на уличен водопровод на ул. „Ген. Гурко“, с. Бусманци, налага спиране на водоподаването от 9:30 до 17:30 часа на ул. „Средно ливаде“.Без вода във връзка с подмяна на сградно водопроводно отклонение на ул. „Клен“, вилна зона „Малинова долина“, ще бъдат от 10:00 до 18:00 часа в района на ул. „Клен“, ул. „Бяла река“, ул. „Трилистник“, ул. „Полски бряст“.", "date": "2017.10.26", "title": "Спрат водата на осем места в София"}
{"url": "https://offnews.bg/politika/lukarski-za-novoto-diasno-prilichat-na-of-ne-spodeliame-ideite-im-za-668046.html", "text": "Председателят на СДС Божидар Лукарски на няколко пъти иронизира новото дясно обединение на ДСБ, Да,България, Зелените, БЗНС и ДЕОС при днешното си участие в сутрешния блок на Нова телевизия.В неделя Лукарски днес обясни, че СДС не се засегнали от това, че не са поканени на срещата, тъй като нямали място в подобен формат. Бившият икономически министър на три пъти каза, че това обединение много наподобява на Отечествения фронт (ОФ).Според него Зелените и ДЕОС също не са десни партии, а и в СДС изобщо не споделяли възгледите им за узаконяване на хомосексуалните връзки и гей браковете.Освен това според Лукарски в някои от тези партии имало по-малко членове, отколкото в студиото на сутрешния блок на бТВ. Водещият Антон Хекимян обясни за зрителите, че зад камерите около тях има десетина души.", "date": "2017.10.26", "title": "Лукарски за новото дясно: Приличат на ОФ, не споделяме идеите им за гей браковете"}
{"url": "https://offnews.bg/istoria/sadbata-na-trajcho-kostov-ot-visshia-eshelon-na-vlastta-do-smartna-668033.html", "text": "В нощта на 16 срещу 17 декември 1949 година, в 2 часа и 30 минути, в Софийския централен затвор е изпълнена смъртната присъда на Трайчо Костов Джунев. Един от най-известните функционери на БКП, чиято дейност е от изключително значение за партията по време на Втората световна война. В настоящия материал ще разберете как се стига до злощастния край на Трайчо Костов и превратностите в житейския му път.Трайчо Костов е роден на 17 юни 1897 година в София. Завършва Първа мъжка класическа гимназия с отличен успех през 1916 година. Следва право в Юридическия факултет на Софийския университет, но прекъсва поради избухването на Първата световна война. Като част от армията завършва Школата за запасни офицери. Преди и след войната е стенограф в българския парламент на нещатна позиция, като именно стенографията е едно от неговите любими занимания. Продължава следването след края на войната, но не успява да завърши поради партийната си дейност и арестуване.Трайчо Костов има дълга кариера в комунистическата партия. Увлича се по младежкото комунистическо движение, а от 1920 година вече е член на БКП (тесни социалисти). Включва се в подготовката на Септемврийското въстание през 1923 година, а от следващата работи за ЦК на партията като деловодител. През октомври обаче е арестуван. Подложен на мъчения от Обществена безопасност, той извършва опит за самоубийство, хвърляйки се от четвъртия етаж на сградата на дирекцията на полицията. Оцелява, след като пада на покрива на съседното кафе. Осъден е на осем години затвор.Успял да се спаси благодарение на амнистията от 1929 година, Костов заминава за Москва, където става член на ВКП (б) и работи в Задграничното представителство на БКП, а заедно с това и в ръководството на Коминтерна. През 1936 година става член на Политбюро. По време на процеса срещу ЦК през 1942 година получава доживотна присъда. Излиза на 7 септември 1944 от Плевенския затвор и е натоварен с влиятелна роля в ЦК като координатор и обединяващ работата на комитета. Води редовна кореспонденция с Георги Димитров, който по това време е в Москва. По този начин Костов участва във вземането на най-важните решения, касаещи партията.След 9 септември застава начело на организираната кампания срещу противниците на новата власт. Върл поддръжник е на Народния съд. Участва в състава на четвъртото правителство на ОФ от 11 декември 1947 година като подпредседател на Министерския съвет и председател на Комитета по стопански и финансови въпроси.Нека обърнем поглед към международната обстановка през този период и решаващия фактор за българската политика – Съветския съюз. Студената война вече е започнала, идеята за народна демокрация е изоставена от Сталин като негодна в новите условия и той приема мерки за установяване на засилен контрол върху комунистическите партии. Това става на известната среща в Шкларска Поремба през 1947 година, на която Сталин създава условията за единни действия на комунистическите партии за засилено уеднаквяване към съветския модел. Новата линия се прокарва чрез създаденото Коминформбюро.Още тогава се забелязва известно колебание сред някои дейци на БКП, които вярват, че следването на един национален път е по-прагматичен начин за достигането до съветския модел, тъй като би взел предвид специфичните условия и особености на българската икономика. От подобни съображения изхожда и Трайчо Костов.Поддържането на тази линия се оказва невъзможно. През 1948 година в комунистическото движение настъпва разрив между двама от неговите лидери – Йосиф Сталин и Йосип Броз Тито. Сталин затяга още повече юздите и действията му показват стремеж да представи Югославия като горчив урок за останалите източноевропейски страни, в случай че последват примера на Тито.Съдбата на Трайчо Костов сякаш е решена още през декември 1948 година в Москва, когато заедно с Георги Димитров и Вълко Червенков е на среща със съветския лидер. Във вечерта на 6 срещу 7 декември Сталин критикува отказа на Костов български стопански и търговски институции да дават сведения на сътрудниците на съветското посолство относно цените на стоките, които България изнася в Западна Европа. Направено е сравнение с действията на югославските власти, които също отказват да споделят информация, касаеща държавни тайни с Москва.Какъв е отговорът на Трайчо Костов? Той споделя пред Сталин, че принципно не е против предоставянето на информацията, но това следва да се осъществява в един по-централизиран маниер, през него, като председател на Комитета по стопански и финансови въпроси. Тук Сталин избухва и издава своя въпрос-присъда:„Вие що за комунист сте? Жулик!(крадец, мошеник) Аз имах за Вас по-добро мнение. Трябва да се види откъде сте и кой сте Вие? Я ме погледнете! Искате да се биете? Ще се преборим. Само знайте, че ние на половин път никога не се спираме. Ще доведем борбата докрай!“Останалото, както се казва, е история. През януари 1949 година във връзка с учредяването на СИВ в Москва се намират Васил Коларов, Добри Терпешев и Антон Югов. По време на срещата съветските представители отново говорят за национализма на Трайчо Костов и неговата грешка.", "date": "2017.10.26", "title": "Съдбата на Трайчо Костов – от висшия ешелон на властта до смъртната присъда"}
{"url": "https://offnews.bg/na-tozi-den/dimitrov-den-e-praznuvat-oshte-dimana-i-dicho-667386.html", "text": "Днешният ден е за почит към великомъченик Димитрий Мироточиви и преп. Димитра Доростолска, Димитровден е от най-обичаните празници на старите българи. Той е граничен, завършва земеделския сезон с прибрани рала под стрехите и подредени изсушени дърва за зимата. На него чорбаджиите се разплащат с ратаи, наети по Гергьовден, и спазаряват нови хора, които ще им слугуват. И досега се вярва, че сделка, сключена на този ден, ще е много добра. Някога на Распус, както е наречен Димитровден от народа ни, трудовата борса била в кръчмата – ратаите получавали кат дрехи и по чифт цървули за всеки месец, през който ще работят на шефа. Договорът не можело да бъде развален, докато не изтече периодът на устното споразумение, а при разплащането чорбаджията трябвало да почерпи хората, от които е доволен. И наемниците се ориентирали по тази щедрост, а „благия” му характер изпитвали на гърба си по-нататък. Жените, които се хващали слугини, можело да бъдат изгонени от чорбаджията при всяко недоволство в неговото семейство даже без заплащане. Разпус е и за уреждане на вересиите. Идват си за Димитровден гурбетчиите, а със заработеното през годината уреждат сметките при селския търговец за стоките от първа необходимост, вземани на доверие от тяхното семейство...Финансовата значимост на деня навярно е карала старите българи да мислят, че срещу Димитровден небето се отваря и светлинки показват на праведните къде има съкровища и дали ще се изпълнят съкровените им желания. В този момент било важно да се направи и практическа прогноза за времето през следващите месеци, а и за плодородието през следващата година. Има много народни предсказания, свързани с Димитровден, а важността на този граничен момент между есен и зима е представена с пословицата „Св. Димитър зима носи”. Светецът язди червен кон и от брадата си тръска снежинки, а според наблюденията на народните метеоролози за около 40 дни след празника му идва истинската зима. Ако се случи да се заредят топли и слънчеви дни, казват им циганско лято...По традиция на Димитровден се поднасят бели цветя на именяците, за да е снежна зимата, а коматът догодина - дебел. Точно определена е и гощавката: яхния от петел, ако празнува мъж, ястие от кокошка – ако празнува дама. Неизменни са курбанът от овнешко месо, ябълковата пита или печени плодове, варена царевица, рачел от тиква... Храна готвели за няколко дни, понеже от Димитровден не се бърка в брашното, не се пипа в скрина, нито в качето с кисело зеле, за да не нападат мишките запасите вкъщи. Хубаво е на този ден домакините да обърнат внимание и кой пръв прекрачва прага, полазникът определя какви ще бъдат следващите месеци за семейството и стопанството.Празник имат:Димитър, Митко, Димана, Диди, Дичо, Мичо, Тако, Туша, Митра, Митана, Митоша и други техни производни", "date": "2017.10.26", "title": "Димитров ден е, празнуват още Димана и Дичо"}
{"url": "https://offnews.bg/litca/93-godishniat-dzhordzh-bush-se-izvini-che-pipal-aktrisa-po-dupeto-668044.html", "text": "Бившият американски президент Джордж Буш-старши се извини отново снощи след обвинението към него, че е докоснал неприлично отзад актрисата Хедър Линд, докато позирал за снимка с нея, предаде ДПА.\"За да предразположи хората, президентът обикновено им разказва един и същи анекдот, и в някои случаи той потупва жени по задните части по съвсем добродушен начин. Някои намират това за невинно, а други - очевидно за неуместно. Президентът Буш най-искрено се извинява на всички, които се чувстват засегнати\", се казва в официалното изявление.Президентът вече се извини веднъж в по-ранно изявление, след като актрисата Хедър Линд каза, че той \"ме пипна отзад от инвалидната си количка, а жена му Барбара Буш беше до него\".В пост в социалната мрежа Инстаграм, който по-късно бе изтрит, Линд писа също, че Буш й казал \"мръсен виц\" по време на срещата им преди 4 г.Обвинението срещу експрезидента идва на фона на вълната от подобни обвинения напоследък срещу други видни мъже, включително холивудския магнат Харви Уайнстийн, предизвикали широк публичен отзвук.", "date": "2017.10.26", "title": "93-годишният Джордж Буш се извини, че пипал актриса по дупето"}
{"url": "https://offnews.bg/sviat/turtcia-pusna-pod-garantcia-osem-pravozashtitnitci-obvineni-v-teroriz-668090.html", "text": "Турски съд пусна под гаранция осем правозащитници, обвинени във връзки са терористични организации. Сред освободените е германецът Петер Щойднер, чието задържане създаде напрежение между Берлин и Анкара през лятото. Щойднер присъства на конференция за човешките права в Истанбул, а след събитието беше арестуван. Освободени са още шведът Али Гарави и директорката на турския клон на \"Амнести интернешънъл\" Идил Есер. Обвинението срещу природозащитниците остава. Делото трябва да започне на 22 ноември. Те са обвинени за връзки с терористични организации, сред които Кюрдската работническа партия (ПКК) и организацията на Фетхуллах Гюлен, когото Анкара обвинява за опита за преврат в Турция през юли миналата година. Сред подсъдимите е и Танер Кълъч от ръководството на турския клон на \"Амнести\", който обаче остава в ареста, защото срещу него има повдигнато обвинение в тероризъм и по друго дело.", "date": "2017.10.26", "title": "Турция пусна под гаранция осем правозащитници, обвинени в тероризъм"}
{"url": "https://offnews.bg/nauka/otkriha-otpechatak-na-nov-vid-hishten-dinozavar-gigant-668048.html", "text": "Международен екип палеонтолози откри фосилни отпечатъци на стъпало с три пръста на нов вид гигантски месояден динозавър. Откритието е направено в Южна Африка, където той е живял преди двеста милиона години.Става дума за една от най-големите следи от крака на тероподи, откривани някога на африканския континент. Като се имат предвид размерите – 57 на 50 см, животното е трябвало да бъде дълго около 9 метра и високо близо три метра, според учените, които са публикували откритието си в американското научно издание Plos One.Този динозавър на ръст е бил четири пъти по-едър от лъва, смятат изследователите от университета в Манчестър, от Южна Африка и от Бразилия.Новият вид е наречен Kayentapus ambrokholohali. Той принадлежи към група динозаври, известни като мегатераподи, двукраки гиганти като Tyrannosaure rex (T. rex), който живее по-късно на американския континент и е дълъг около 12 м.Отпечатъците са намерени в древен геологически слой в Лесото, датиран на 200 млн. години. Това е първото доказателство, че месоядни тероподи с голям ръст са живели в тази екосистема, която е била доминирана от тревопасни динозаври, както и от всеядни и по-дребни месоядни.Откритието е важно също и защото показва, че гигантските динозаври вече съществуват в началото на Юрския период. Досега палеонтолозите смятаха, че до този период динозаврите са били много по-дребни – средно между три и пет метра на дължина. Едва много по-късно, през Креда, която започва преди 145 млн. години, започват да се появяват гигантски тероподи като Tyrannosaure rex.„Това откритие показва първото присъствие на много големи хищни динозаври в началото на Юра, в южната част на Гондвана. Това е праисторически континент, който по-късно се е разцепил, за да сформира Африка и другите континентални маси“, отбелязва друг учен от екипа.Такива големи отпечатъци на стъпала са рядко срещани по света. Има само още едно известно подобно място, датиращо също отпреди 200 млн. години, където са открити подобни отпечатъци. То се намира в Полша, съобщава БГНЕС.", "date": "2017.10.26", "title": "Откриха отпечатък на нов вид хищен динозавър гигант"}
{"url": "https://offnews.bg/sviat/nindzha-kradetc-se-okaza-74-godishen-pensioner-668047.html", "text": "В Япония заловиха най-издирвания крадец в страната.Местните полицаи била шокирана кой се крие зад маската на бандита.В продължение на 8 години човекът, облечен като нинджа, обрал 250 магазинa и частни домове. Нанесъл е щети за повече от 200 000 долара.Когато най-накрая властите в Страната на изгряващото слънце хванали разбойника, се оказало че той е пенсионер на 74 години.В медиите наричаха крадеца \"нинджата на нашето време\" и години наред спекулираха кой успява да се измъкне толкова дълго от полицията.", "date": "2017.10.26", "title": "Нинджа крадец се оказа 74-годишен пенсионер"}
{"url": "https://offnews.bg/sport/sportat-v-efir-na-26-oktomvri-668050.html", "text": "Тенис, футбол, баскетбол, колоездене и мотоциклетизъм очакват феновете на спорта в ефира днес. От 19 часа Берое и Лудогорец ще определят последния 1/4-финалист в турнира за Купата на България.8.30 ч Тенис, Мастърс (жени) в Сингапур, F+/Sport+ HD  14.00 ч Тенис, турнир за мъже във Виена, Mtel sport 1 14.30 ч Тенис, Мастърс (жени) в Сингапур, F+/Sport+ HD 16.00 ч Тенис, турнир за мъже в Базел, Mtel sport 2 19.00 ч Футбол, Лудогорец – Берое, Диема спорт 20.00 ч Баскетбол, Жалгирис - Реал (М), Mtel sport 2  21.00 ч Дартс, Европейско първенство, Нова спорт 21.30 ч Футбол, Ла Коруня - Лас Палмас, RING 21.30 ч Колоездене, \"6 дни на Лондон\", Eurosport 1 22.00 ч Тенис, турнир за мъже в Базел, Mtel sport 1  22.00 ч Баскетбол, Олимпия – Барселона, Mtel sport 2  22.30 ч Футбол, Фуенлабрада - Реал (М), bTV Action 4.50 ч MotoGP, Гран при на Малайзия (трен.), Mtel sport 1 ", "date": "2017.10.26", "title": "Спортът в ефир на 26 октомври"}
