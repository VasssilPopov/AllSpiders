{"url": "https://offnews.bg/futbol/boj-mezhdu-fenove-na-botev-i-politciata-chetirima-sa-v-bolnitca-675099.html", "text": "Сблъсъкът между Левски и Ботев Пловдив днес не се размина без проблеми. Трима запалянковци на пловдивчани бяха закарани в болница, а двама – в ареста след сблъсък с полицията в столично заведение, съобщиха от bTV.По-късно и прегледаните са били задържани. Възможно е и други свързани с инцидента да бъдат привикани за разпити.Инцидентът е станал в бирария на улиците \"Оборище\" и \"Черковна\".Над 120 фенове нахлули в заведението, хвърляли бутилки по останалите посетители и се държали агресивно. Малко по-късно се разразил конфликт между запалянковците и минаващи от там младежи.При намесата на полицията, един от служителите на реда е пострадал и също е отведен в болнично заведение. Районът на заведението е отцепен.", "date": "2018.02.18", "title": "Бой между фенове на Ботев и полицията, четирима са в болница"}
{"url": "https://offnews.bg/kultura/cherveno-tvarde-cherveno-ili-je-vois-rouge-balgarskiat-d-675101.html", "text": "Новият и първи пълнометражен документален филм на Божана Панайотова „Червено, твърде червено“ имаше голям успех на тазгодишното издание на Берлинале.Кинозалата в Берлин ръкопляска дълго след края му, усети пулса на филма и влезе изцяло в атмосферата му. Филмът е еклектичен, артистичен и непринуден. От стари архивни кадри до заснети скайп разговори, режисьорът доказва, че не способите, а креативността имат значение в киното.Божана започва разследване в своето миналото и това на родителите си, за да намери отговори, които не са еднозначни. Тя изпада, както баща й казва иронично, в една „пост-комунистическа параноя“.Красотата във филма се състои в неговото неусетно превъплъщение от едно разследване на тъмните страни на комунизма в един дълбоко личен филм. Зрителят се намира зад кулисите на едно семейство, което би могло да бъде всяко едно българско семейство, преживяло комунизма.Лентата е богата на кадри. Кадри, които показват българина, който изпитва срам и неудобство, и начинът, по който той говори за комунизма, или по-точно как не говори толкова често за него.Интернационалната публика хареса филма, който наистина представя една свежа гледна точка - за да имат хората по света по-различно и по-богато разбиране за съдбата на „най-бедната“ държава в Европейския съюз. Едно голямо „благодаря“ на Божана Панайотова и на семейството й, което е жертвало много за създаването на филма.„Червено, твърде червено“ е докосващ и различен филм. Може да го гледате съвсем скоро на София филм фест и би било жалко да го изпуснете.", "date": "2018.02.18", "title": "„Червено, твърде червено“ или „Je vois rouge“. Българският документален филм на Берлинале"}
{"url": "https://offnews.bg/sviat/lavina-zatrupa-10-dushi-v-shvejtcaria-675103.html", "text": "Десетима човека бяха затрупани днес от лавина на 2500 м надморска височина в швейцарския кантон Вале, съобщи местната полиция, циитрана от АФП, ДПА и Ройтерс.По думите на полицейския говорител Стев Леже инциднтът е станал в района на град Фено до френската граница.Започнало е издирване на затрупаните, но засега няма данни за съдбата им, пише БТА.", "date": "2018.02.18", "title": "Лавина затрупа 10 души в Швейцария"}
{"url": "https://offnews.bg/gimnastika/furor-na-gimnastichkite-ni-v-moskva-675087.html", "text": "Българският национален ансамбъл по художествена гимнастика спечели златен медал на пет обръча на престижния турнир от сериите Гран при в Москва.Във финала родните грации получиха резултат 18.900 за изпълнението на съчетанието си, с което надвиха ансамбъла на домакините, останал на втора позиция с 18.500 точки. Ансамбълът ни, в състав Симона Дянкова, Мадлен Радуканова, Елена Бинева, Теодора Александрова и Лаура Траатц бяха силни в изпълнението си и заслужено стигнаха до златния медал. Бронзът остана за ансамбъла на Узбекистан с 15.900 точки.По-късно днес възпитаничките на Весела Димитрова и Михаела Маевска ще участват и във финала на 3 топки и 2 въжета. Сериозни успехи имаше и за гимнастичките ни на индивидуално в руската столица.Боряна Калейн спечели сребърен медал на обръч, след като получи оценка 17.150, като бе изпреварена единствено от рускинята Дина Аверина. В съпътстващия турнир в Москва Ерика Зафирова стигна до бронзовото отличие в многобоя.", "date": "2018.02.18", "title": "Фурор на гимнастичките ни в Москва"}
{"url": "https://offnews.bg/112/ubiha-85-godishna-zhena-i-namushkaha-66-godishnata-%d1%9d-dashteria-v-lom-675086.html", "text": "85-годишна жена е била в Лом, а дъщеря ѝ е била тежко ранена, съобщи полицията.Тялото ѝ е намерено в събота след подаден сигнал. 66-годишната ѝ дъщеря е била открита с порезни рани в областта на шията и гърдите. Лекари се борят за запазването на живота ѝ.Полицията отишла в дома им по сигнал, подаден от жена към 10:45 ч.На място веднага отишли полицейски и медицински екипи, които откарали ранената в болница.На място е извършен оглед, при който е установена дълбока порезна рана в областта на шията на починалата.Една от водещите версии на криминалистите на РУ-Лом е битов скандал.По случая е образувано досъдебно производство.", "date": "2018.02.18", "title": "Убиха 85-годишна жена и намушкаха 66-годишната ѝ дъщеря в Лом. Лекари се борят за живота ѝ"}
{"url": "https://offnews.bg/futbol/bufon-bori-stresa-s-rev-675088.html", "text": "Големият вратар на Ювентус Джанлуиджи Буфон разкри как се справя със стреса и напрежението. Оказа се, че коравият мъж често плаче, когато остане сам.\"Сълзите помагат. Освобождават от напрежението и те карат отново да се почувстваш човек. Никога не плача обаче заради футбола.Играта може и да те развълнува, но победите и загубите са част от нея. Плача за по-възвишени и романтични неща\", споделя Буфон в документалния филм за Ювентус, който се завъртя в Netflix и стана хит сред феновете на \"бианконерите\".Джиджи е част от Ювентус от 2001 година насам. След неуспеха на Италия да се класира на световното първенство в Русия той обяви оттеглянето си от националния отбор, но е пред завръщане с перспективата да играе на Евро 2022, когато ще е на 42 години.", "date": "2018.02.18", "title": "Буфон бори стреса с рев"}
{"url": "https://offnews.bg/zimni/hvanaha-ruski-medalist-ot-piongchang-2018-s-doping-675090.html", "text": "Пореден допинг скандал разтърси руския спорт. Бронзовият медалист от смесените двойки на кърлинг Александър Крушелницки е дал положителна проба.Според информация на журналиста Дмитрий Дерунец, в пробата му са открити следи от мелдоний, но самият спортист отхвърля обвиненията и в момента дава показания пред представители на допинг контрола на олимпийските игри.Председателят на Руската федерация по кърлинг Дмитрий Свищев заяви, че не разполага с официална информация за положителна допинг проба на Крушелницки и не може да коментира ситуацията.\"За момента това са само слухове. Преди да кажа каквото и да било, трябва да имам пред себе си нещо официално. Засега няма потвърждение\", каза Свищев, цитиран от руските медии.От руската делегация поискаха незабавно отваряне и на втората проба, което ще се случи още утре.В Русия се надигна страхотно недоволство от случая, като този път се обвиняват самия спортист и официалните лица.Мелдоният явно е приеман от Крушелницки далеч преди Пьонгчанг, тъй като следите му се откриват почти година след приема.Очакванията са проба Б да потвърди резултатите, което означава дисквалификация от 2 до 4 години, отнемане на медалите в полза на Норвегия и изгонване от олимпийското село.В други коментари се говори за пореден заговор срещу руските спортисти, като целта е да бъдат дискредитирани. Ударът е и срещу комисията на МОК, която преценяваше кои руснаци да допусне на олимпиадата.", "date": "2018.02.18", "title": "Хванаха руски медалист от ПьонгЧанг 2018 с допинг"}
{"url": "https://offnews.bg/sviat/netaniahu-razmaha-parche-ot-dron-pred-iranskia-vanshen-ministar-i-pred-675095.html", "text": "Ако е необходимо, Израел ще действа срещу Иран, а не само срещу съюзниците му в Близкия изток. Това заяви министър-председателят на страната Бенямин Нетаняху, на конференция по сигурността в Мюнхен, Германия. Той отново подчерта, че за Техеран е най-голямата заплаха за света, предаде Ройтерс.Предупреждавайки Иран да се въздържа от въоръжена агресия, Нетаняху размахваше парче дрон, дошъл от Сирия и свален миналата седмица на израелска територия.\"Господин Зариф, разпознавате ли това? Би трябвало - ваше е\", обърна се премиерът към иранския външен министър Джавад Зариф и продължи: \"Не се опитвайте да изпробвате решимостта на Израел\".Той подчерта, че \"Израел няма да позволи иранският режим да надене на врата ни терористична примка\".Активното участие на Иран в конфликта в Сирия ще промени решението на Израел да не се намесва, каза той и допълни: \"Ако (президентът Башар) Асад допусне проникването на Иран на територията на Сирия, това ще промени позицията ни\".Според израелския премиер Иран се опитва да създаде империя, която обкръжава Близкия изток от юг в Йемен, и сухопътен мост от Иран към Ирак, Сирия Ливан и ивицата Газа.Израел ще употреби всички сили, за да не може Иран да действа в Сирия, каза още израелският премиер.\"Иранските намерения в Сирия са съвсем ясни. Иран иска да обедини Техеран и Тартус и да създаде една държава. Израел ще възпре Иран в опитите му да продължи военните действия в Сирия\", заяви премиерът. По данни на израелските специални служби Техеран се стреми да създаде бази в Сирия, добави той.\"Има един положителен фактор - това (действията на Иран) сближи араби и израелци и може би по този начин ще успеем да постигнем мир между израелци и палестинци\", прогнозира той.Нетаняху изрази съболезнования към близките на загиналите при днешната катастрофа в Иран. Но поведението му предизвика реакция от намиращият се в залата в Мюнхен ирански външен министър.Техеран отрича да има дронове, оръжия и бази в Сирия, като казва, че е изпратил само военни съветници в помощ на силите на Асад.", "date": "2018.02.18", "title": "Нетаняху размаха парче от дрон пред иранския външен министър и предупреди: Не си играйте с решимостта на Израел"}
{"url": "https://offnews.bg/sviat/tcentralniat-banker-na-latvia-v-aresta-prezidentat-svika-saveta-za-si-675092.html", "text": "Управителят на латвийската централна банка Илмар Римшевич е бил задържан от служители на Бюрото за превенция и борба с корупцията, съобщи днес офисът на премиера Марис Кучинскис, предаде Ройтерс.Той е бил разпитван в продължение на 7 часа в офис на антикорупционната служба в Рига, след което е бил прехвърлен на друго място, допълва АФП.От Бюрото отказват коментар за ареста, а негова говорителка заяви, че ще бъде направен коментар, когато е възможно.В петък в дома и офиса на управителя на Латвийската банка бяха извършени обиски.След ареста президентът на Латвия Раймондс Вейонис обяви, че свиква Националния съвет за сигурност. Той поясни, че съветът се свиква, за да обсъди ситуацията в банковия сектор. Все още няма публично обявена дата.", "date": "2018.02.18", "title": "Централният банкер на Латвия в ареста, президентът свика съвета за сигурност"}
{"url": "https://offnews.bg/zimni/fotofinish-donese-na-furkad-chetvarto-zlato-video-675091.html", "text": "Доминаторът в биатлона Мартен Фуркад стигна до 4-ия си златен медал от зимни олимпийски игри, след като спечели масовия старт на 15 километра в Пьонгчанг.Французинът спечели след драматичен финален спринт с германеца Симон Шемп. Фотофиниш трябваше да определи шампиона, след като двамата биатлонисти дадоха равно време на финала.Очакванията за дуел между Фуркад и Йоханес Тингес Бьо не се състояха, след като норвежецът за пореден път не издържа на напрежението и завърши на 16-о място.Честта на скандинавската страна защити Емил Хегле Свендсен. Олимпийският шампион в тази дисицплина от Сочи грабна бронзовия медал в спор на финала с друг германец – Ерик Лесер.За Фуркад това е второ злато от ПьонгЧанг 2018, след като той триумфира и в преследването на 12,5 км. 29-годишната суперзвезда на биатлона вече има общо 6 олимпийски медала (4 златни и 2 сребърни). Във Ванкувър 2010 той взе сребро в масовия старт, а в Сочи 2014 грабна злато в индивидуалния старт на 20 км и в преследването, а в масовия старт остана със сребро.До края на олимпийските игри предстоят три старта в биатлона. След два дни е смесената щафета, на 22 февруари е женската щафета, а ден по-късно мъжката.", "date": "2018.02.18", "title": "Фотофиниш донесе на Фуркад четвърто злато (видео)"}
{"url": "https://offnews.bg/sviat/shte-promenim-zakona-grazhdani-na-florida-se-obiaviha-sreshtu-svobo-675094.html", "text": "Пламенна реч срещу политиката за свободно закупуване на оръжие в САЩ произнесе 18-годишната ученичка Ема Гонзалес. Момичето е част от оцелелите след масовата стрелба в училище във Флорида миналата седмица, когато 19-годишният Никълъс Крус уби 17 души.\"Нека всеки политик, който взима пари от Националната асоциация за оръжия, да се засрами\", каза Гонзалес пред оцелели, родители на деца и граждани на Форт Лодърдейл, където именно се разви трагедията.Тя нападна президентът Доналд Тръмп за това, че е получил огромна сума пари по време на своята кампания преди изборите именно от лобитата на оръжейния бизнес. В отговор на изказването на момичето тълпата скандираше \"срам\".\"Това беше последната масова стрелба. Ние ще променим закона\", закани се ученичката, след като припомни, че Крус съвсем законно е купил оръжието, с което изби 17 души. \"Въпросът за това дали човек трябва да притежава автоматично оръжие не е политически. Това е въпрос на живот и смърт\", заяви ученичката. \"Ако президентът дойде при мен и ми каже, че това е ужасна трагедия и няма какво да се направи, ще се радвам да го попитам колко пари получи от Националната асоциация за оръжия\", допълни тя, \"всъщност няма значение, защото я знам - 30 милиона.\" По-рано днес пък президентът на САЩ пък хвърли вината за случилото се върху ФБР.Тръмп написа в Туитър:\"Много е тъжно, че ФБР пропусна всички сигнали, свързани със стрелеца от Флорида. Това е неприемливо. Те губят твърде много време да докажат връзка между Русия и предизборния щаб на Тръмп. Върнете се към основните си задължения и ни накарайте да се гордеем!\"Американските власти попаднаха под изстрелите на остри критики за това, че не са предприели действия по няколко тревожни сигнала, свързани със стрелеца Крус. По-рано ФБР призна, че на 5 януари е получило обаждане от близък на Крус, който е разказал, че младежът имал намерение да убие хора, в това число и в учебно заведение.\"Тази информация трябваше да бъде разглеждана като потенциална заплаха и трябваше да бъде предадена на бюрото на ФБР в Маями, което щеше да извърши необходимите разследвания. Случило се е точно обратното и се оказва, че не е имало задълбочено разследване и процедурите не са били спазени\", написа в съобщение до медиите Федералното бюро за разследване.Информаторът е съобщил по телефона, че Крус е въоръжен и че публикува заплашителни послания в социалните мрежи.ФБР също така призна, че през септември потребител в YouTube е подал сигнал за коментар, оставен от потребител с име Никълъс Крус. Коментарът гласи: \"Ще стана професионален стрелец в училищата\".След атаката, която е осемнадесетата подобна в рамките само на тази година, множество хора започнаха да призовават за по-голям контрол над продажбата на оръжия в САЩ. ", "date": "2018.02.18", "title": "'Ще променим закона': Граждани на Флорида се обявиха срещу свободната продажба на оръжия в САЩ"}
{"url": "https://offnews.bg/obshtestvo/paralizirana-zhena-reshi-da-kachi-vr-musala-s-pomoshtta-na-dobrovoltc-675096.html", "text": "Множество организации се обединяват около една цел - да помогнат на парализираната Евгения Кусева да се качи на най-високата точка на Балканите - вр. Мусала. Доброволци, Планинската спасителна служба, както и \"Сдружение един живот\" ще помогнат на любителката на спорта Евгения отново да бъде там, където обича - планината. Жената преживява катастрофа с мотор преди 3 г. и от тогава е прикована към инвалиден стол. Това обаче не я спира да мечтае за покоряване на върхове.\"Евгения е любител на екстремните спортове, моторист, човек, който обича движението и никога не се спира на едно място, любител на природата, планинар и експериментатор. Всичко това е валидно и днес, въпреки нелепата катастрофа с мотор, която я оставя обездвижена и в инвалидна количкa. Тя не спира да мечтае нито за миг. С изкачването на връх Мусала Жени иска да отправи послание към обществото и хората, приковани към инвалидни колички, че няма невъзможни неща, стига да вярваш в мечтите си\", пишат организаторите на инициативата. Групата ще тръгне на 26 февруари от Боровец и ще се прибере на 28 февруари.", "date": "2018.02.18", "title": "Парализирана жена реши да качи вр. Мусала с помощта на доброволци"}
{"url": "https://offnews.bg/sviat/razreshiha-na-zhenite-ot-sauditska-arabia-da-otkrivat-sobstveni-firmi-675102.html", "text": "Саудитките вече имат право да откриват собствени фирми, без да искат съгласието на настойник от мъжки пол, съобщи правителството, което цели по този начин да стимулира частния сектор.\"Сега жените могат да основават собствени предприятия и да ползват интернет услугите (на правителството), без да е необходимо да доказват, че имат съгласието на свой настойник\", обяви на сайта си министерството на търговията и инвестициите, цитирано от Франс прес.Досега саудитките трябваше да представят доказателство, че имат разрешение от свой настойник от мъжки пол (най-често съпруг, баща или брат), за да могат започнат административни процедури.От миналата година влиятелният 32-годишен саудитски престолонаследник Мохамед бин Салман извършва поредица реформи за стимулиране на участието на жените в обществения живот. Целта е до 2030 г. делът на работещите жени в Саудитска Арабия да нарасне от 22 на над 30 процента.На 12 февруари прокуратурата в Рияд съобщи, че възнамерява за първи път в историята си да назначи жени.Саудитската паспортна служба наскоро съобщи, че 107 000 жени са кандидатствали за 140 свободни работни места на летищата и граничните пунктове.Миналата година кралството обяви, че от юни 2018 г. жените ще имат право да шофират, а от януари саудитските жени вече могат да посещават стадионите.Принц Мохамед бин Салман обеща Саудитска Арабия да стане \"умерена и толерантна\" страна, скъсвайки с уахабизма - крайноконсервативно течение в исляма, което досега вредеше на имиджа на монархията на Запад.Въпреки отварянето на кралството обаче, саудитките остават подчинени на множество ограничения. Те все още се нуждаят от разрешение на настойник от семейството, за да следват в университет или пътуват например.", "date": "2018.02.18", "title": "Разрешиха на жените от Саудитска Арабия да откриват собствени фирми"}
{"url": "https://offnews.bg/kultura/zashto-se-sluchi-armenskiat-genotcid-edin-balgarin-otgovaria-s-nov-do-675097.html", "text": "Най-новият филм на режисьора Костадин Бонев – „Изкореняване“ отправя документален поглед към края на Османската империя и нейната агония, продължила 25 години. Конкретният фокус е върху геноцида срещу арменците, като според статистическите данни жертвите само през 1915-та година (убити и депортирани) са един милион и четиристотин хиляди души.Премиерата на филма ще е на 11 март по време на 22-рото издание на София филм фест.„Темата за разпада на Османската империя и проведения геноцид над арменския народ се загнезди в съзнанието ми след един разговор по повод филма ми за Вапцаров. Забелязали ли сте, във всички филми за геноцида се акцентира на фактите, на това, което се е случило? Аз исках да открия защо се е случило. И отделих четири години, за да разбера точно това“, споделя Костадин Бонев за предисторията около своя филм.В процеса на правене на филма най-трудното за режисьора се оказва преглеждането в детайли на огромните масиви от информация, съхранявани в десетина музеи и архиви в Европа и Америка. Истинска находка се оказали документите в Държавния архив и Военния архив във Велико Търново.„Отвсякъде пристигаха материали, изпращани от хора, които искаха да ми помогнат. В подобна ситуация човек не може да не е пристрастен. Киното е субективно по дефиниция. Стремежът ми беше да извадя фактите наяве, на показ. Не можех да не се вълнувам, докато го правех, но присъди не съм издавал. Това изначално ми е чуждо“, разказва още режисьорът.Един от най-важните детайли в „Изкореняване“ е, че има съвременна гледна точка към събитията. Това е постигнато чрез участието на няколко фотографи-арменци от различни градове - Ереван, Гюмри, Истанбул и Варна. Чрез техните разкази и фотографии се създава особена емоционална връзка между събитията от преди 100 години и днешното ни живеене. Важен е и приносът на трима композитори – Арто Тунчбояджиян, Серж Танкян и Андре Симонян, чиято музика е „кръвоносната система“ на филма.„Харесвам епизодите, показващи връзката между съдбата на арменците и българите. Все пак, петстотин години сме живели в една империя. Който си въобразява, че това не му е повлияло, е за окайване“, категоричен е Костадин Бонев.", "date": "2018.02.18", "title": "Защо се случи арменският геноцид? Един българин отговаря с нов документален филм (трейлър)"}
{"url": "https://offnews.bg/obshtestvo/stotitci-se-prekloniha-pred-apostola-u-nas-otkriha-negov-pametnik-v-p-675106.html", "text": "В страната започнаха честванията по случай 145-ата годишнина от смъртта на Васил Левски. Десетки граждани и гости на София се преклониха днес пред паметника му в София, за да отдадат почит на великото му дело.Днес бе и шествието, организирано от НФСБ на чело с вицепремиера Валери Симеонов. В 17,30 днес то тръгна от паметника на Левски и приключи пред църквата \"Света Петка Самарджийска\", където има хипотези, че е погребан. Според Симеонов 18 февруари е \"истинската\" дата на кончината на великия българин. Стотици хора от цялата страна се събраха в Карлово на площад \"Васил Левски\", където се проведе възпоменателна заря.Министърът на отбраната Красимир Каракачанов прие почетната рота на 61-ва Стрямска механизирана бригада, а след това бе отдадена и минута мълчание в почит на великия българин. Градът ще продължи с честванията и утре.Открита бе и паметна плоча на Васил Левски в българското посолство в Атина. Над 200 наши сънародници участваха в провята, която започна в българския храм \"Свети преподобен Йоан Рилски Чудотворец\" и продължи пред българското посолство.Стихове за Апостола рецитираха ученици от българските неделни училища в гръцката столица. Под звуците на български възрожденски песни гостите поднесоха венци и цветя пред барелефа, съобщиха от Външно министерство.В цялата страна бяха организирани възпоменателни събития в чест на великия българин. Те ще продължат и утре, когато в 18.00 ч. президентът Румен Радев ще изнесе реч пред паметника му в столицата.", "date": "2018.02.18", "title": "Стотици се преклониха пред Апостола у нас, откриха негов паметник в посолството ни в Атина"}
{"url": "https://offnews.bg/politika/mvnr-da-prevarnem-sborishta-kato-lukovmarsh-v-chast-ot-minaloto-675072.html", "text": "Външно министерство осъди проведения снощи Луковмарш чрез декларация, разпространена тази сутрин до медиите.В нея се казва, че МВнР \"категорично осъжда провелата се снощи в столицата за поредна година демонстрация на ксенофобия, дискриминация и омраза, известна като \"Луковмарш\".\"Тази проява на неподправена нетърпимост към другия се провежда по-малко от месец, след като целият свят отдаде почит към жертвите от Холокоста - се казва в документа. - Снощният марш събра в България, която в момента е и председател на Съвета на Европейския съюз, хора от различни националности, дошли тук, за да демонстрират омраза и нетолерантност. Това трябва да бъде ясен сигнал за нас като общество и като европейци, които не са забравили страданията, причинени от Втората световна война, че не е достатъчно само да припомняме трагичните събития.\"\"Всеки акт на омраза и прослава на антисемитската и нацистката идеология е абсолютно неприемлив. Пробуждането на нетърпимост към различния, проповядването на нетолерантност и яростната употреба на словото на омразата са опит за разклащане на демократичните ценности\", се казва още в позицията.МВнР високо цени усилията на Световния еврейски конгрес и Организацията на евреите в България „Шалом“ за повишаване на обществената информираност по тази тема, както и насърчаването на борбата с причините за антисемитизма и речта на омразата, подчертават от Външно и уверяват, че ще продължат да работят с международните организации и партньори за спазването правата на човека, борбата с насилието и разпространяването на културата на мира, \"за да се превърнат сборища като „Луковмарш“ в част от миналото\".", "date": "2018.02.18", "title": "МВнР: Да превърнем сборища като Луковмарш в част от миналото"}
{"url": "https://offnews.bg/tenis/grigor-dimitrov-otnovo-ne-uspia-da-se-protivopostavi-na-federer-675093.html", "text": "Най-добрият ни тенисист Григор Димитров отново преклони глава пред великия Роджър Федерер. Хасковлията претърпя седма загуба от швейцареца, след като отстъпи с 0:2 сета (2:6 2:6) във финала на турнира от категорията ATP 500 в Ротердам.Двамата днес за първи път се изправиха един срещу друг на последната стълбичка от турнирите, а българинът за втори път губи с този резултат от Федерер. Швейцарецът срази Григор със същия резултат и на полуфиналите в Бризбън през 2015 година.В първия сет Маестрото бе просто перфектен и стигна до пробиви в петия и седмия гейм, като си взе с лекота всичките подавания и не му се наложи да спасява нито една точка за пробив в него.Във втория сет ситуацията бе подобна и Димитров губеше с пробив още след първия гейм, а след това Маестрото достигна и до пробив в петия гейм. До края нямаше повече пробиви и Фед Експрес стигна до експресен успех.Само веднъж във всичките им 7 двубоя до момента първата ни тенис ракета успя да вземе сет на Федерер и това се случи на Australian Open през 2016 г., когато мачът завърши 4:6, 6:3, 1:6, 4:6.С триумфа си на холандска земя пък швейцарецът завършва една перфектна седмица за него, след като само преди няколко дни той официално си уреди първото място в ранглистата.", "date": "2018.02.18", "title": "Григор Димитров отново не успя да се противопостави на Федерер"}
{"url": "https://offnews.bg/zimni/dvama-nashi-zastavat-na-start-v-piongchang-na-18-fevruari-675070.html", "text": "Двама българи застават на старт в днешния ден на ПьонгЧанг 2018. Това са алпийците ни Алберт Попов и Камен Златков, които ще се пуснат в гигантския слалом при мъжете. Попов ще стартира с 43-ти номер в първия манш, а Златков е с 66-ти.Българите на Олимпийските игри днес:03:15 часа - Алберт Попов и Камен Златков: Ски-алпийски дисциплини (гигантски слалом, 1 манш, мъже)Пълна програма за 18 февруари:02:05 часа - Кърлинг (мъже): групова фаза03:00 часа - Фрийстайл ски (мъже): слоупстайл, квалификации03:15 часа - Ски - алпийски дисциплини (мъже): гигантски слалом, 1 манш05:10 часа - Хокей (мъже): групова фаза06:15 часа - Фрийстайл ски (мъже): слоупстайл, финали06:45 часа - Ски - алпийски дисциплини (мъже): гигантски слалом, 2 манш07:05 часа - Кърлинг (жени): групова фаза08:15 часа - Ски бягяне (мъже): щафета 4х10 км09:40 часа - Хокей (мъже): групова фаза13:00 часа - Фийстайл ски (мъже): скокове, финали13:00 часа - Бързо пързаляна с кънки (мъже): отборно преследване13:05 часа - Кърлинг (мъже): групова фаза13:15 часа - Биатлон (мъже): масов старт13:15 часа - Бобслей (жени): двойки, 1 манш13:56 часа - Бързо пързаляне с кънки (жени): 500 м, финал14:10 часа - Хокей (мъже): групова фаза14:40 часа - Бобслей (жени): двойки, 2 манш", "date": "2018.02.18", "title": "Двама наши застават на старт в Пьонгчанг на 18 февруари"}
{"url": "https://offnews.bg/obshtestvo/13-gradusa-dnes-minus-1-maksimalna-temperatura-idnata-sabota-675071.html", "text": "Днес започналото от запад заоблачаване ще обхване цялата страна и вечерта в северозападните райони ще превали слаб дъжд, показва прогнозата на НИМХ-БАН.Преди обяд на места в равнините ще има намалена видимост. В източните райони ще духа слаб южен, а в Дунавската равнина - запад-северозападен вятър.Максималните температури ще са между 5° и 10°, а в югозападните райони - до 13°. В София минималната температура ще е 0, а максималната - 8 градуса.През предстоящата нощ на много места в Северна България ще има превалявания от дъжд, а след полунощ, с проникването на по-студен въздух от североизток, в Предбалкана и високите полета на Западна България ще превали сняг.Атмосферното налягане е малко по-високо от средното за месеца - слабо ще се понижи.Над планините ще има значителна облачност, но почти без валежи. Ще духа предимно умерен запад-югозападен вятър, който по-късно през деня ще се ориентира от северозапад. Максималната температура на височина 1200 метра ще е около 6°, на 2000 метра – около 0°.Над Черноморието ще има значителна облачност, с повече слънце над южното крайбрежие. Ще духа слаб до умерен южен вятър. Максималните температури на въздуха ще са между 7° и 9°, а на морската вода - 5-7°. Вълнението на морето ще бъде 1-2 бала.През цялата следваща седмица ще вали сняг, показва прогнозата на БАН.От понеделник до петък минималната температура ще е между 1 и 3 градуса, а максималната - от 4 до 6.В събота ще е още по-студено. Тогава средната максимална температура ще е минус 1, а минималната - минус 6 градуса.", "date": "2018.02.18", "title": "13 градуса днес, минус 1° максимална температура идната събота"}
{"url": "https://offnews.bg/futbol/avtogol-donese-pobedata-na-levski-nad-botev-plovdiv-675104.html", "text": "Автогол на Пламен Димов донесе първата победа на Левски с 1:0 над Ботев Пловдив в пролетния полусезон на Първа лига.Двубоят се изигра пред пълните трибуни на стадион \"Виваком Арена Георги Аспарухов\", които геройски издържаха до 88-ата минута, за да видят как отборът им повежда в резултата.Двата тима направиха здрав мач, в който интересните положения липсваха, с изключение на гредите на Антонио Вутов и Тодор Неделев. През всички 90 минути \"сините\" имаха териториално надмощие, но както и през есента, срещнаха сериозни трудности пред отбелязването на гола.Напук на многото трансфери, треньорът на домакините Делио Роси пусна само двама от новите сред титулярите. На вратата започва Божидар Митрев, а пред него в защита действат Милош Цветкович, Давид Яблонски, Холмар Ейолфсон и Иван Горанов. Филипе Нашименто, Жорди Гомес, Роман Прохазка и Жерсон Кабрал са халфовете, а Антонио Вутов и Станислав Костов играят в атака. Така Габриел Обертан е оставен на пейката.Етър - Септември София - 3:3Верея - ЦСКА - 0:5Черно море - Берое - 1:4Локомотив Пловдив - Пирин Благоевград 1:0Лудогорец - Славия - 4:1Левски - Ботев Пловдив - 1:0Витоша Бистрица и Дунав играят утре от 17:30 часа. ", "date": "2018.02.18", "title": "Автогол донесе победата на Левски над Ботев Пловдив"}
{"url": "https://offnews.bg/sviat/zhertvite-ot-padnalia-helikopter-v-meksiko-se-uvelichiha-na-14-675073.html", "text": "14 души, сред които шестмесечно бебе, загинаха в Мексико при катастрофа на хеликоптер, предаде Би Би Си.Катастрофата стана вчера, първоначално бе съобщено за 13 жертви.На борда на хеликоптера са били министърът на вътрешните работи и губернаторът на югозападния щат Оахака, които не са пострадали. Те са оценявали щетите от земетресението в петък с магнитуд 7.2 и епицентър в Оахаса, което разтърси и сгради в Мексико сити, отдалечен на 350 км., но не взе жертви.Пилотът загубил контрол над управлението и се е опитвал да кацне. Машината е паднала върху автомобили, превозващи оцелели от земетресението в село, намиращо се недалеч от епицентъра на земетресението. Свидетели казват, че токът в селото угаснал след земетресението и е било тъмно, когато хеликоптерът приближил земята. Направил няколко кръга над селото, вдигайки плътен облак прах, което допълнително намалило видимостта.Неясно е дали сред загиналите има и пътници от хеликоптера, или 14-те жертви са били в ударените автомобили.", "date": "2018.02.18", "title": "Жертвите от падналия хеликоптер в Мексико се увеличиха на 14"}
{"url": "https://offnews.bg/obshtestvo/zapochvat-tceremoniite-za-145-ata-godishnina-ot-gibelta-na-levski-675089.html", "text": "145-ата годишнина от гибелта на Васил Левски ще бъде отбелязана тази вечер в родния му град Карлово с възпоменателна церемония, съобщи общината. Тя започва в 18 ч. на площад \"Васил Левски\".Утрешният ден в Карлово ще започне с архиерейска света литургия и панихида в памет на Левски в храма „Света Богородица” (от 9 ч).От 11 ч на площада има възпоменателен митинг поклонение с поднасяне на венци и цветя през паметника на героя и шествие до родната му къща. От 12 ч в Национален музей ”Васил Левски” ще бъдат отбелязани 140 години от смъртта на майката на Левски Гина Кунчева.Ритуали по полагане на цветя в знак на признателност към Левски има в още няколко града на страната.В Ловеч ще има заря-проверка и гражданско поклонение.В катедралния храм \"Света Троица\" там ще бъде отслужена панихида.Тържествената заря-проверка пред паметника на Апостола ще започне от 18.30 ч. Във военния ритуал по поднасяне на венци и цветя пред най-големия монумент на Левски у нас ще участват военнослужещи от Центъра за начална подготовка в Плевен и Представителния духов оркестър на Сухопътните войски.Ул. \"Мадара\" ще бъде затворена за автомобили от 12 до 21 ч.Във Велико Търново днес бяха поднесени венци и цветя пред паметника на Левски.Честванията започнаха с изпълнение на литературно-музикална композиция „Поклон, Апостоле!“ в изпълнение на Павел Люцов и Милка Люцова - членове на клуб „Млад възрожденец“.Учениците припомниха делото на Апостола на българската свобода, както и историята на паметника на героя във Велико Търново - открит през 1946 г., дело на скулптура Любомир Далчев.Слово произнесе председателят на Общобългарски комитет „Васил Левски“ Васил Василев.„Днес е Сирни Заговезни – ден на Прошка. Мисля, че съвпадението на тази дата с годишнината от гибелта на Апостола, ни задължава днес да поискаме прошка от него за това, че не сме успели да осъществим заветите му и да направим България такава, каквато той е искал да види“, посочи Василев.Заупокойна молитва отслужи Негово благоговейнство свещеник Давид Йовчев. След това се проведе военен ритуал за полагане на венци и цветя на признателност с изпълнение на „Химн на Р България”.На честванията присъстваха кметът на Велико Търново инж. Даниел Панов, зам.-областният управител Ивета Кабакчиева, председателят на Общински съвет – Велико Търново Венцислав Спирдонов, представители на двата университета в града, народни представители, общински съветници, общественици.Националният военноисторически музей в София представи вчера и днес на своите посетители безплатно най-успешната си образователна програма - „Васил Левски - вчера и днес“. Утре постоянната хронологична и външна експозиция на музея ще работи извънредно от 10.00 до 18.00 ч.Утре от 17 ч. в софийския храм \"Света София\" ще бъде отслужена архиерейска панихида в памет на йеродякон Игнатий – Васил Левски. След това започва литийно шествие. 18 часа пред Паметника на Апостола в София ще започне церемонията поклонение.Събития по повод 145 г. от гибелта на Апостола на свободата има в още редица български градове.", "date": "2018.02.18", "title": "Започват церемониите за 145-ата годишнина от гибелта на Левски"}
{"url": "https://offnews.bg/sviat/samolet-s-65-dushi-na-borda-se-razbi-v-iran-vsichki-sa-martvi-obnove-675075.html", "text": "Пътнически самолет с 65 души на борда се е разбил в планинска област в Иран, предаде Ройтерс. Всички са мъртви, обявиха от компанията - иранската „Aseman“.Самолетът е пътувал между Техеран и Ясудж. Той излетял от международното летище Мехрабад в 8 ч. местно време. На борда са били 59 пътници, включително едно дете, както и шестчленен екипаж.Първоначално бе разпространена информация, че загиналите са 66, но по-късно стана ясно, че един човек е пропуснал полета. Самолетът на авиокомпания \"Асеман еърлайнс\" се е разбил при мъгла в планински район на 780 км южно от Техеран.Всички спасителни служби бяха вдигнати по тревога веднага. Лошото време обаче е попречило на хеликоптер на националната спасителна служба да кацне. Иранският Червен полумесец обяви, че е изпратил 12 екипа към района.„Поради факта, че зоната е планинска, не е възможно да изпратим линейки“, обяви говорител на националната спасителна служба, цитиран от агенция ИСНА.", "date": "2018.02.18", "title": "Самолет с 65 души на борда се разби в Иран, всички са мъртви (обновена)"}
{"url": "https://offnews.bg/izvan-terena/niama-drama-nedelev-i-terzijska-sa-po-shtastlivi-ot-vsiakoga-675080.html", "text": "Приятелката на нападателя на Ботев Пловдив Тодор Неделев - Анита Терзийска абсолютно опроверга плъзналите през седмицата информации, че има проблеми на любовния фронт.Покрай публикация на любимата на футболиста на 14 февруари, че е необвързана, но има с кого да празнува, плъзнаха слухове, че двамата са се разделили. Историята се разду, а фенове на Ботев съветваха Тошко да си потърси по-непретенциозно момиче, вместо красавицата Анита.Привърженици на Левски пък решиха да провокират национала в утрешния мач на \"Герена\" със скандирания, които да бъркат с пръст в предполагаема рана. Фенове се заканваха да го тормозят със скандирания, поставящи под съмнение морала на любимата му.Оказа се, че слуховете за раздялата на Тошко и Анита са силно преувеличени. Двамата си качиха обща снимка във Фейсбук днес, като взаимно се обясниха в любов.", "date": "2018.02.18", "title": "Няма драма, Неделев и Терзийска са по-щастливи от всякога"}
{"url": "https://offnews.bg/zimni/hirsher-triumfira-v-gigantskia-slalom-popov-ostana-28-i-675078.html", "text": "Марсел Хиршер спечели алпийския гигантски слалом на Олимпийските игри в Пьонгчанг. Австриецът финишира за 2:18.04 минути, след като беше най-бърз в първия манш с 1:08.27 минута, а във втория направи солидно спускане за 1:09.77 минута, с което триумфира убедително.Това е второ олимпийско злато за Хиршер от Пьонгчанг след триумфа в комбинацията и общо трето отличие от зимни Игри след среброто в слалома в Сочи 2014.Втори на 1.27 секунда завърши Хенрик Кристоферсен от Норвегия. Французинът Алекси Пентюро се нареди трети с изоставане от 1.31 секунда.Алберт Попов записа най-предно класиране при дебюта си на Олимпиада. Той се нареди 28-и с изоставане от 5.56 секунди. 20-годишният състезател беше 34-и след първия манш с 1:12.39 минута, но направи по-добро второ спускане за 1:11.21 и прогресира с шест места в крайното подреждане.Другият български дебютант Камен Златков беше 59-и след първия манш с 1:17.65 минута, но не завърши втория.", "date": "2018.02.18", "title": "Хиршер триумфира в гигантския слалом, Попов остана 28-и"}
{"url": "https://offnews.bg/futbol/hvaliat-berbatov-pri-pobeda-na-kerala-blastars-675082.html", "text": "Треньорът на Керала Бластърс Дейвид Джеймс заяви, че включването на бившия национал Димитър Бербатов през второто полувреме е помогнало на отбора да запази преднината си при победата с 1:0 като гост на Нортийст Юнайтед в мач от 16-ия кръг на индийската футболна Суперлига. Бербатов се появи в игра в 69-ата минута на мястото на испанеца Виктор Пулга и действаше като полузащитник.\"Бербатов имаше ключова роля, след като влезе като резерва. Той много добре дирижираше играта на отбора и ни помогна да запазим преднината си\", коментира Джеймс.\"Не беше най-добрият ни мач, но в предишни срещи сме играли по-силно, но пък не сме успявали да спечелим. Все пак в края се брои резултата. Не смятам, че сме имали късмет да победим. Вкарахме хубав гол след статично положения, наш първи през сезона от защитник\", каза още бившият вратар.Керала Бластърс стигна до успеха с попадение на бившия бранител на Манчестър Юнайтед Уес Браун с глава след центриране от корнер на Джакичанд Синг в 28-ата минута.С успеха отборът се утвърди на петото място с 24 точки и запази шансове да се класира за плейофите за титлата, след като изостава само на точка зад четвъртия Джамшедпур, който днес гостува на третия Ченайин.", "date": "2018.02.18", "title": "Хвалят Бербатов при победа на Керала Бластърс"}
{"url": "https://offnews.bg/obshtestvo/plochev-ne-beshe-za-tozi-post-naj-dobre-i-za-nego-i-za-nzok-e-da-pod-675077.html", "text": "\"Проф. Плочев категорично не беше за тоя пост. Той никога не се е занимавал със здравно осигуряване – това е много специфична дейност. Изумен съм, че изискванията за управител на Касата са толкова ниски, че са по-ниски от тези за директор на районна каса, а за всяка такава институция, от типа на банка, застрахователно дружество и други подобни, има един куп изисквания.\"Това заяви бившият подуправител на Националната здравноосигурителна каса д-р Димитър Петров в интервю за bTV.В петък министърът на здравеопазването Кирил Ананиев поиска оставката на Плочев, защото си позволил зад гърба му да поиска актуализация на бюджета на НЗОК, за да може да бъдат изчистени дългове към чуждестранни здравни каси.\"Казах му, когато си тръгвах, че най-доброто, което може да направи за Касата и за себе си е да се махне по най-бързия начин, защото ще има проблем. Той не вижда какво става, какво му дават да подписва, какво му правят отвън\", допълни отстраненият от НЗОК в края на миналата година д-р Петров и уточни, че първоначално Плочев не искал да подписва, защото се е страхувал. \"В момента има тотална намеса в оперативното управление на Касата от страна на министерството в лицето на заместник-министър Начева (бел. ред. Жени Начева) - посочи още д-р Петров. - Тя кадрува в Касата, разпорежда се директно на административния персонал, променя бюджети на болници и тъй нататък, което не само, че не е редно, според мен тя извършва серия закононарушения в това отношение.\"Димитър Петров беше категоричен, че и министърът, и заместничката му Начева отдавна отлично знаят за задълженията ни към чуждите каси.\"Това са много лесно предвидими разходи, тъй като ги плащаме след 18 месеца. Тоест към юни миналата година сме били наясно какво трябва да платим през цялата 2018 година. Това е можело да се предвиди в бюджета, който се приема октомври месец. Грешката на проф. Плочев е следната - трябвало е да се сети да го постави тогава. Втората е начинът, по който се опитва да тръгне към актуализация на бюджета - не е това процедурата, вероятно го прави от некомпетентност\", каза д-р Петров.\"От друга страната обаче е публичен факт, че бюджетите на Касата се правят в Министерство на финансите и то точно от зам.-министър Жени Начева, която е председател на Надзора (бел. ред. Надзорния съвет). Там стои въпросът, че тя, знаейки, че тези средства трябва да се платят през 2018 г., защо не ги е предвидила в това перо от бюджета. Това не е само тази година, а от предишни години са трупани подобни дефицити, прехвърлени са средства от тези плащания към други здравноосигурителни плащания\", посочи той и уточни, че лично Кирил Ананиев е водил преговорите за разсрочване на задълженията ни към германските каси.Според него Касата не е независима институция и е необходимо това да се върне.Здравният министър не може да уволни управителят на НЗОК. Той трябва да подаде оставка.Според Петров обаче Камен Плочев не е единственият, който трябва да си отиде. Жени Начева трябва да си подаде оставката, категоричен бе той.", "date": "2018.02.18", "title": "Плочев не беше за този пост, най-добре и за него, и за НЗОК е да подаде оставка"}
{"url": "https://offnews.bg/zvezdi/ema-uotsan-dari-1-mln-paunda-za-zhertvite-na-seksualen-tormoz-675081.html", "text": "Звездата от „Хари Потър“ Ема Уотсън дари 1 милион паунда на нов фонд, целящ да подпомага жертвите на сексуален тормоз, съобщи Би Би Си.Дарението бе направено, след като 190 известни жени от Великобритания и Ирландия подписаха отворено писмо, публикувано в Observer, което призовава за прекратяването на сексуалния тормоз на работното място. Сред тях са Кийра Найтли, Ема Томпсън, Джема Артъртън, Кери Мълиган и Софи Оконьо.Фондът е създаден от 190-те жени, подписали писмото, и още 160 души, сред които има академици, активисти и благотворителни работници. Средствата ще се използват и за осигуряване на адвокатски услуги за оплакалите се от секстормоз жени.Тази вечер на церемонията по връчването на наградите на Британската академия за филмово и телевизионно изкуство (БАФТА) се очаква жените да са облечени в черно в знак на солидарност към холивудското движение Time's Up. То започна в резултат на твърдения за сексуална злоупотреба от множество актриси срещу филмовия продуцент .В писмото се казва, че церемонията по връчването на наградите е времето да се отпразнува този важен момент на солидарност и единство през границите, което превръща това движение в международно. В него се казва още: „Това движение е по-голямо, отколкото просто някаква промяна в нашата индустрия“.Уотсън е един от първите дарители на Фонда за справедливост и равнопоставеност в Обединеното кралство, който започна кампания за осигуряване на мрежа за консултации на засегнатите жени и мъже.", "date": "2018.02.18", "title": "Ема Уотсън дари 1 млн. паунда за жертвите на сексуален тормоз"}
{"url": "https://offnews.bg/sviat/polskiat-premier-obvini-evreite-za-holokosta-izraelskiat-skandalno-675079.html", "text": "Министър-председателят на Израел Бенямин Нетаняху смъмри остро полския си колега, която заяви, че евреите са сред извършителите на Холокоста. Нетаняху заяви, че забележките на Матеуш Моравецки са \"скандални\", пише Би Би Си.Нетаняху посочи още, че те показват \"неспособност за разбиране на историята\".Размяната на реплики стана седмици, след като Израел осъди новия полски закон, според който са незаконни твърденията, че полската нация е участвала в престъпленията на нацизма. Законът бе подписан от президента Анджей Дуда и се очаква съдът да постанови дали текстовете съответстват на конституцията.Според текста му който обвини, публично и в противоречие с фактите, полската нация или полската държава в отговорност или съучастие в нацистките престъпления, извършени от Третия германски райх... ще бъде подложен на глоба или затвор в продължение на до три години. Добавено е изречението, че казаното няма да подлежи на наказание, ако е извършено в рамките на художествена или научна дейност.Моравецки отправи обвинението си към евреите по време на конференция по сигурността в Мюнхен. В отговор на въпрос, зададен от израелски журналист, който го попита дали ще се счита за престъпление по новия закон някой да каже, че е имало полски сътрудници на Холокоста.Моравецки отговори: \"Изключително важно е първо да разберем, че, разбира се, това няма да бъде наказуемо, няма да бъде разглеждано като криминално престъпление да се каже, че е имало полски извършители - както е имало и еврейски извършители, както и руски извършители, както и украински... не само германски извършители\".Полският премиер не е отговорил публично на критиката на Нетаняху.", "date": "2018.02.18", "title": "Полският премиер обвини евреите за Холокоста, израелският: Скандално!"}
{"url": "https://offnews.bg/lajfstajl/igra-na-tronove-pomogna-na-reditca-darzhavi-da-razviat-turizma-si-675098.html", "text": "Хърватия, Малта, Северна Ирландия и Исландия се превърнаха в изключително желани туристически дестинации, след като екипът на популярния сериал „Игра на тронове“ засне част от сериите си там, съобщи БНТ.Поради големия интерес към сериала, почти всяко малко градче, където е имало снимки, се превръща в мечтана туристическа дестинация, от което посещаемостта на местността се качва средно със 120%, а печалбата стига 600%.От Хърватия отчитат сериозно увеличение на посещенията и вече са създали 3-часови турове, струващи 57 евро, за да показват на феновете местата, на които са заснети някои от сцените в сериала.Най-голям успех, обаче, постигна Северна Ирландия, спечелила над 140 милиона евро от продукцията, която е създала 900 работни места. Освен от самия сериал, местните жители припечелват и от продажбата на албуми със снимки на актьорите, посетили града им.", "date": "2018.02.18", "title": "'Игра на тронове' помогна на редица държави да развият туризма си"}
{"url": "https://offnews.bg/112/tri-tir-a-se-sblaskaha-na-patia-sled-botevgrad-675083.html", "text": "Три турски ТИР-а се сблъскаха и усукаха на пътя след Ботевград, посока магистрала \"Хемус\", съобщи полицията.По първоначална информация няма пострадали.На мястото са полицейски екипи, които извършват оглед и изясняват причините за катастрофата, станала към 12 ч. днес.Движението в района се осъществява в една лента и се регулира от служители на реда.", "date": "2018.02.18", "title": "Три ТИР-а се сблъскаха на пътя след Ботевград"}
{"url": "https://offnews.bg/zimni/ski-begachite-umirat-za-seks-v-piongchang-675085.html", "text": "Ски бегачите са най-големите привърженици на свободната любов в олимпийското село в Пьонгчанг, разкри американският сноубордист Шон Уайт.\"Обикалят като зверове и са готови да си легнат с всяка\", споделия легендарният Летящ домат, който има три олимпийски титли.\"Американците правят най-добрите партита. Късмет е да си с тях в един блок. Стават ли оргии? Да, стават\", допълва Уайт в интервю, които придоби огромна популярност след поредната му титла в Пьонгчанг.Пред завръщане в сноуборда пък е 29-годишната Мело Имай, която се беше позагубила в последните години. Тя се оттегли след Торино 2006, роди две деца, поработи като проститутка и се снима в няколко порнофилма. Сега дамата е амбицирана да се подготви за олимпиадата в Пекин след 4 години.", "date": "2018.02.18", "title": "Ски бегачите умират за секс в Пьонгчанг"}
{"url": "https://offnews.bg/sviat/tass-vtori-amerikanski-raketen-eskadren-minonosetc-e-vliazal-v-cherno-675074.html", "text": "Американският есминец \"Рос\" е преминал Босфора и е влязъл в Черно море, предаде тази нощ ТАСС, като се позова на съобщение на Шести американски флот и цитирана от БТА.Според пресслужбата на флота корабът е влязъл в Черно море с цел операции за поддържане на сигурността по море, повишаване на регионалната стабилност и укрепване на съвместимостта на ВМС на съюзниците и партньорите от НАТО.\"Ние сме ангажирани със създаването на здрави връзки в Черноморския регион, които са от критично значение за мира и стабилността. Нашето присъствие тук укрепва доверието и убеждава нашите съюзници в ангажимента ни към сигурността в региона\", заявява командирът на кораба Брайън Гало, цитиран от ТАСС.Разрушителят от клас \"Арли Бърк\" е въоръжен със система за ПРО \"Иджис\" и крилати ракети \"Томахок\".Ескадреният миноносец от ВМС на САЩ \"Карни\" вчера е преминал Босфора и е влязъл в Черно море, присъединявайки се към есминеца \"Рос\", съобщи ТАСС, като се позова на пресслужбата на Шести американски флот.Според цитираното съобщение на 17 февруари \"Карни\" се е присъединил към \"Рос\" в Черно море \"за провеждане на морски операции по сигурността. Влизането на втори американски кораб в Черно море е в рамките на графика, който позволява на ВМС на САЩ да поддържат оперативно присъствие в региона\".\"Решението да изпратим едновременно два кораба в Черно море беше взето по-рано, а не като реакция на каквото и да било\", заявява командирът на разрушителя \"Карни\" вицеадмирал Кристофър Грейди.\"Ние работим в избрано от нас време и в избрано от нас темпо в този стратегически важен регион. По своя характер корабите са мобилни и гъвкави сили и ВМС са способни по уникален начин да предоставят надеждни сили за защита на нашите интереси по целия свят\", добавя той.В съобщението се отбелязва, че за последен път два американски бойни кораби са се намирали в Черно море едновременно по време на американско-украинските учения Sea Breeze през юли 2017 г.Продължаващото присъствие на ВМС на САЩ в Черно море \"демонстрира нашия ангажимент към регионалната стабилност, сигурността на морската навигация на нашите партньори в Черноморския регион и колективната защита на нашите съюзници от НАТО\", казва Грейди, цитиран от ТАСС.Разрушителят \"Карни\" от Шести американски флот е 14-ият кораб от клас \"Арли Бърк\", въоръжен е със система за противоракетна отбрана \"Иджис\", ракети \"Томахок\" и \"Харпун\", системи за ПВО и борба с подводници и може да носи два щурмови вертолета MH-60R \"Сикорски\", допълва ТАСС.От днес до 22 февруари 2018 година на неофициално рутинно посещение в град Варна пък ще бъде ескадреният миноносец USS CARNY от състава на ВМС на САЩ, съобщи пресцентърът на ВМС. Командир на кораба е капитан II ранг Питър Халворсен.", "date": "2018.02.18", "title": "ТАСС: Втори американски ракетен ескадрен миноносец е влязъл в Черно море"}
{"url": "https://offnews.bg/politika/zdraveopazvaneto-v-balgaria-e-v-kritichno-polozhenie-tvardi-chervenia-675084.html", "text": "„Здравеопазването в България е в критично положение и БСП заяви това още при приемането на Бюджета на НЗОК”. Това каза народният представител от ПГ на „БСП за България” Георги Гьоков пред БНР.Той добави, че действията на управителя на касата - проф.Плочев доказват, че здравеопазването е недофинансирано, а задлъжнялостта на касата е голяма.„Сумата, която касата дължи е 271 200 475 лв.”, добави още народният представител.Той заяви още, че \"проф. Плочев е бил заплашван от високопоставен политик. В публичното пространство излезе, че чрез посредник, здравния министър го е заплашвал, за да подаде оставка. Това показва стила на управление на държавата в момента”.„Преди няколко години един министър на финансите, определян като добър мениджър от премиера, отмъкна вероломно от касата 1.5 млрд. лв. Управляващите отново говорят за мениджмънт в касата и поставят финансите на преден план, за сметка на здравноосигурения пациент”, отбеляза народният представител.Гьоков заяви, че след като човек си плаща осигуровките, има право на лечение, включително и в чужбина. Той добави, че процесите, които текат в момента са опит за овладяване на НЗОК. „4.5 млрд. лв. не са малко пари и за управляващите е важно кой ги контролира”, каза още той.Георги Гьоков бе категоричен, че управителят на НЗОК, трябва да е независим от политиците и да провежда политика, единствено, в интерес на пациентите. ", "date": "2018.02.18", "title": "Здравеопазването в България е в критично положение, твърди червеният депутат Георги Гьоков"}
