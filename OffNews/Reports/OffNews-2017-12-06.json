{"url": "https://offnews.bg/sviat/donald-tramp-prizna-jerusalim-za-stolitca-na-izrael-obnovena-670722.html", "text": "Доналд Тръмп призна Йерусалим за столица на Израел, предават световните информационни агенции.\"Реших, че е време да призная Йерусалим за столица на Израел\", каза Тръмп в свое обръщение. \"Предишни президенти обещаваха да направят това по време на предизборните си кампании, но така и не го сториха. Днес, аз го правя”, заяви американският президент по повод решението на страната от 1995 г. да премести посолството си от Тел Авив в Израел. Той бе категоричен, че това ще доведе до влошаване на отношенията между държавите в региона, но заяви, че САЩ са готови да подкрепят решение по формулата \"две държави\", ако и двете страни в израелско-палестинския конфликт го подкрепят.Тръм допълни, че е наредил на Държавния департамент да започне да разработва план за преместването на посолството на САЩ, а малко по-късно подписа и заповед за това.Премиерът на Израел Бенямин Нетаняху призова и останалите страни да последват примера на САЩ.След като стана ясно вчера, че президентът на САЩ ще признае града за столица на Израел, се , а маст от международната общност го предупреди за възможно влошаване на палестинско-израелския конфликт. Междувременно държавният департамент на САЩ изпрати телеграма до всички свои дипломатически мисии по света, с която нареди на служителите си да отложат неналожителните пътувания до Израел, Йерусалим и Западния бряг до 20 декември.Посолството в Тел Авив и Генералното консулство в Йерусалим молят всички посетители, чиито пътувания не са наложителни, да отложат пътуванията си до Израел, Йерусалим и Западния бряг от 4 до 20 декември 2017 г., съобщи БТА.", "date": "2017.12.06", "title": "Доналд Тръмп призна Йерусалим за столица на Израел (обновена)"}
{"url": "https://offnews.bg/kultura/genialniat-dejvid-garet-pristiga-u-nas-za-spirashto-daha-shou-prez-iun-670705.html", "text": "Световноизвестният виртуозен цигулар Дейвид Гарет ще изнесе грандиозен концерт, част от световното си двойно турне “EXPLOSIVE – LIVE“ на 6 юни 2018 година в зала \"Арена Армеец\" в София.Суперзвездата и неговата група ще представят пълната програма от двата последни албума на гениалния музикант, събрана в един уникален спектакъл, правен специално за големи зали.След първото си посещение у нас, през февруари 2018 г., когато Дейвид Гарет ще представи своята класическа програма заедно с пианиста Жулиен Куиентин, суперзвездата ще се завърне през юни 2018 с най-грандиозната си продукция, в която ще бъде с огромен бенд на сцената, впечатляващи с размерите си електронни екрани и спиращи дъха сценични ефекти.Предстоящият концерт у нас предоставя уникалната възможност на почитателите на виртуозния артист да чуят най-новите му песни, в които той свири на електрическа цигулка. Специално за неговия настоящ грандиозен световен тур Дейвид събира продукцията си от превърналите се в тотални музикални феномени албуми \"Explosive\" и \"Rock Revolution\" в един мащабен, грандиозен спектакъл.Първата част от турнето претърпя феноменален успех с продадените рекордни 300 000 билета и дава всички предпоставки за дори още по-успешна втора част, която ще мине през Аржентина, Бразилия, Полша, Прибалтика, Израел, Румъния и България.Билети за концерта на Дейвид Гарет в зала Арена Армеец на 6 юни може да закупите в мрeжата на , както и онлайн от 7 декември от 10 часа на цени: 65, 85, 105 лв. , както и ВИП 185 лв. Първите 300 билета са 10 лв. отстъпка.", "date": "2017.12.06", "title": "Гениалният Дейвид Гарет пристига у нас за спиращо дъха шоу през юни"}
{"url": "https://offnews.bg/sviat/hamas-za-reshenieto-na-tramp-vratite-na-ada-se-otvariat-za-sasht-670726.html", "text": "Минути след изявлението на президента на САЩ Доналд Тръмп, че признава Йерусалим за столица на Израел, последваха и първите международни реакции.Премиера на Израел Бенямин Нетаняху призова света да последва примера на САЩ, като нарече решението на Тръмп за \"историческа повратна точка\".Нетаняху добави, че решението на американския президент не променя нищо, що се отнася до светините на трите големи монотеистични религии, като потвърди израелския ангажимент да запази статуквото.От палестинската организация  Хамас заявиха, че действията на САЩ \"са отворили вратите на ада\" за интересите на страната в региона. Исмаил Радуан, високопоставен представител на Хамас, който говори пред журналисти в ивицата Газа, призова арабските и мюсюлманските страни да скъсат икономическите и политическите връзки с американските посолства и да експулсират американските посланици, цитиран от БТА.Палестинският президент Махмуд Абас заяви, че САЩ повече не могат да играят историческата си роля на посредник за мир с израелците, след съобщението на президента Доналд Тръмп за признаването на Йерасулим като столица на Израел.С това достойно за съжаление решение САЩ умишлено провалят всички усилия за мир и провъзгласяват, че се отказват от ролята си на спонсор на мирния процес, която играеха през последните десетилетия, заяви палестинският лидер в телевизионно обръщение след речта на Тръмп в Белия дом.Официалната позиция на Турция гласи, че решението на американския президент е \"безотговорно\".Френският държавен глава Еманюел Макрон бе категоричен - с действията си Тръмп нарушава международното право. Той призова на всяка цена да се избегне насилието в региона. На пресконференция в Алжир, където е на посещение, Макрон подчерта ангажираността на Франция и на Европа с решението на \"две държави, Израел и Палестина, живеещи редом в мир и сигурност в международно признати граници, и с Ерусалим като столица на двете държави\", цитиран от БТА.Статутът на Йерусалим може да бъде решен само чрез преки преговори между израелци и палестинци, заяви генералният секретар на ООН Антониу Гутериш, като напомни, че винаги е бил против всякакво едностранно действие.Няма алтернатива на решението по формулата на \"двете държави\", с \"Йерусалим като столица на Израел и на Палестина\", добави той.Сред страните, осъдили решението на САЩ, са Русия, Германия, Иран, Саудитска Арабия и Великобритания.", "date": "2017.12.06", "title": "Хамас за решението на Тръмп: Вратите на ада се отварят за САЩ"}
{"url": "https://offnews.bg/psihologia/zhenite-opalchili-se-na-seksualnia-tormoz-stanaha-lichnost-na-godina-670704.html", "text": "Движението срещу сексуалния тормоз #MeToo стана личност на годината на списание \"Тайм\", предаде БТА.След разкритията за продуцента Харви Уайнстийн и други мъже, милиони хора споделиха, че са били жертви на сексуален тормоз и изнасилване, отбелязва агенцията.Новината бе съобщена днес в предаването \"Днес\" на телевизия Ен Би Си, чийто дългогодишен водещ Мат Лауър неотдавна бе уволнен след обвинения в сексуален тормоз. Сред другите финалисти в престижната класация бяха президентът на САЩ Доналд Тръмп, китайският му колега Си Цзинпин и звездата на американския футбол Колин Каперник.Съобщавайки новината, главният редактор на списанието Едуард Фелсентал заяви, че MeToo (и аз също) е израз на \"най-бързо протичащата социална промяна от десетилетия, започнала с индивидуални прояви на смелост от стотици жени - а и няколко мъже\", решили да разкажат историите си.", "date": "2017.12.06", "title": "Жените, опълчили се на сексуалния тормоз, станаха личност на годината на сп. Тайм"}
{"url": "https://offnews.bg/drugi/sofia-ofitcialno-stana-evropejska-stolitca-na-sporta-670723.html", "text": "С тържествена церемония в Европейския парламент София бе официално коронясана за Европейска столица на спорта през 2018 г. Представители на Марсилия предадоха на българската столица символичната щафета и знамето, което се развя в ръцете на кмета Йорданка Фандъкова. На събитието присъстваха и трима български олимпийски шампиони и медалисти - Тереза Маринова, Екатерина Дафовска и Йордан Йовчев.„София, един от най-зелените, древни и красиви градове на континента, през 2018 г. ще председателства Европейския съюз. За нас е чест, че през същата година градът ще бъде Европейска столица на спорта под мотото „Обичам спорта, обичам София!“, заяви Йорданка Фандъкова.Междувременно бяха обявени и новите столици на спорта. След София през 2018 г. за 2019 г. щафетата ще поеме Будапеща, а през 2020 за Малага (Испания). Тази вечер в Брюксел стана официално ясно, че Лисабон ще е спортна столица на континента през 2021 г., а през 2022 г. - Хага. ", "date": "2017.12.06", "title": "София официално стана европейска столица на спорта"}
{"url": "https://offnews.bg/sviat/lekari-dokazaha-mozachni-anomalii-sled-ataka-sas-zvukovo-orazhie-v-kub-670707.html", "text": "Доктори, лекуващи служители на американското посолство в Куба, , са открили мозъчни аномалии, търсейки обяснение за проблемите със слуха, зрението, равновесието и паметта, които те имат, съобщи БТА, като цитира Асошиейтед прес.Това са най-конкретните изводи за физически увреждания, направени досега по този случай. Те показват, че каквото и да е причинило оплакванията на американците, то е довело до осезаеми промени в мозъците им. Тези изводи са част от факторите, подхранващи предположенията, че става дума за някакъв вид звуково оръжие.Няколко представители на американската администрация казаха, че медицински изследвания са установили, че служители на посолството на САЩ в Куба са получили промени в бялото мозъчно вещество.Източниците на Асошиейтед прес са пожелали да останат анонимни, защото нямат право да обсъждат разследването.", "date": "2017.12.06", "title": "Лекари доказаха мозъчни аномалии след атака със звуково оръжие в Куба"}
{"url": "https://offnews.bg/ikonomika/balgaria-i-sarbia-shte-podpishat-memorandum-za-namaliavane-na-rouminga-670703.html", "text": "Българското правителство днес одобри проекта на Меморандум за разбирателство между София и Белград за намаляване на международните тарифи за роуминг за телекомуникационни услуги.Документът ще бъде подписан от Министерството на транспорта, информационните технологии и съобщенията на България и Министерството на търговията, туризма и телекомуникациите на Сърбия.Целта на Меморандума е правителствата да насърчат мобилните оператори да постигнат конкретни споразумения помежду си, които да доведат до трайното намаляване на международните тарифи на роуминг услугите в полза на близо 14 млн. граждани на двете държави.Сърбия е втората държава от Западните Балкани, с която сключваме споразумение от този тип.Преди по-малко от месец България подписа споразумение с Македония за намаляване цените на роуминга.Отпадането на роуминга на страните от Западните Балкани с ЕС е сред приоритетите на българското правителство и на българския еврокомисар Мария Габриел.То е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите.", "date": "2017.12.06", "title": "България и Сърбия ще подпишат Меморандум за намаляване на роуминга"}
{"url": "https://offnews.bg/sviat/16-raneni-pri-sblasatci-mezhdu-politcai-i-privarzhenitci-na-saakashvil-670715.html", "text": "16 души бяха ранени при сблъсъци между полицаи и привърженици на бившият президент на Грузия и бивш губернатор на Одеска област Михаил Саакашвили в Киев.Той беше обвинен в участие в престъпна група и вчера беше арестуван. Задържането на бившия губернатор и настоящ политически опонент на президента Петро Порошенко предизвика многолюдни демонстрации в негова защита. Стигна се до сблъсъци с органите на реда и привържениците на Саакашвили успяха да го свалят от полицейския ван. След неуспешния опит за арест главният прокурор на Украйна даде на Саакашвили 24 часа, за да се предаде, като обяви, че след това \"цялата правоохранителна система на Украйна ще направи всичко възможно да го изправи пред следователите\".Експрезидентът обаче отказа да се предаде на \"фалшив главен прокурор\". Той заяви, че е готов да приеме следователите в палатковия лагер край Върховната Рада, изграден от симпатизанти на политическата му формация \"Движение на новите сили\". Според украинския главен прокурор дейността на Саакашвили се финансира от бизнесмен от обкръжението на бившия президент на Украйна Виктор Янукович, а крайната му цел е да свали властта в страната. Украинската полиция опита днес отново да арестува бившия грузински президент в палатковия лагер, но симпатизантите му не им позволиха. Генералната прокуратура на Украйна предяви днес към Саакашвили обвинения по три точки от Наказателния кодекс - подготвяне а престъпление, извършване на престъпление от група лица и съдействие на участници в престъпни организации и укриване на престъпната им дейност. Той беше обявен и за общодържавно издирване.", "date": "2017.12.06", "title": "16 ранени при сблъсъци между полицаи и привърженици на Саакашвили в Киев (видео)"}
{"url": "https://offnews.bg/medii/bnt-otlozhi-interviu-s-hristo-ivanov-na-tema-bulgartabak-670713.html", "text": "БНТ е отложила интервю на тема \"Булгартабак\" с лидера на \"Да, България\" Христо Иванов, планирано за сутрешния блок в четвъртък.Това стана ясно от публикувано съобщение във фейсбук страницата на политическата партия:OFFNews потърси становището на обществената телевизия. От сектор „Връзки с обществеността и медиите“ на БНТ отговориха, че участието на Христо Иванов не е отменено, а отложено - поради \"други по-важни теми\". Договорено е участието му \"да се състои в друг, удобен за него, ден\".БНТ спазва принципа на редакционна независимост при избора на актуални и значими теми, коментираха още от сектор „Връзки с обществеността и медиите“ на телевизията.", "date": "2017.12.06", "title": "БНТ отложи интервю с Христо Иванов на тема 'Булгартабак'"}
{"url": "https://offnews.bg/zimni/rusia-niama-da-bojkotira-pionchan-2018-670716.html", "text": "Русия няма да бойкотира олимпийските игри в Пьончан догодина, стана ясно от думите на президента на страната Владимир Путин.В неформална среща с работници от автомобилен завод той е дал гаранции, че държавата няма да създава пречки пред спортистите, които решат да участват под неутрален флаг.Припомняме, че вчера Международния олимпийски комитет изхвърли Русия от участие заради институционализирана употреба на допинг на предходната зимна олимпиада в Сочи през 2014 година.\"Няма да обявяваме никаква блокада и няма да пречим на нашите олимпийци, които поискат да се състезават под неутрален флаг. Те са се готвили за тези стартове през цялата си кариера и за тях е важно да участват.Междувременно стартира процедурата по обжалване на решението на МОК в Международния арбитражен съд в Лозана. Подаден е колективен иск от 22 състезатели, които са получили дисквалификация.", "date": "2017.12.06", "title": "Русия няма да бойкотира Пьончан 2018"}
{"url": "https://offnews.bg/protesti/meditci-ot-pirogov-izliazoha-otnovo-na-protest-670708.html", "text": "Медици от болница \"Пирогов\" излязоха за втори ден на протест с искане за оставката на директора на лечебното заведение д-р Асен Балтов. Лекари, сестри, санитари излязоха на протест срещу лошите условия на труд и намаляването на месечните им възнаграждения чрез спиране на допълнителното материално стимулиране. Те се оплакаха още от това, че са сменяни имена на клиники, за да бъдат принудени лекарите да подписват нови договори. Така лекари с 20-годишен стаж са принуждавани да подписват временни договори с изпитателен срок от 6 месеца, в рамките на които те могат да бъдат уволнявани по всяко време. Медиците обявиха още, че директорът започнал да съкращения и закрил щатове на пенсионирани медицински сестри, а за шефове на санитарите в Спешното отделение били назначени пенсионирани военни.Те са категорични, че назначаването на Балтов за директор през февруари е довело огромно напрежение в някои клиники. Медиците се надяват на подкрепа от здравното министерство и премиера Бойко Борисов. Вече стана ясно обаче, че здравният министър Кирил Ананиев не заема страната на протестиращите. Той обяви, че излезлите на протест са само малка част от служителите на болницата, а преобладаващата част от медиците в лечебното заведение не подкрепят тяхната позиция. Ананиев подчерта, че все пак е разпоредил проверка по случая. ", "date": "2017.12.06", "title": "Медици от 'Пирогов' излязоха отново на протест"}
{"url": "https://offnews.bg/ikonomika/ek-predlaga-pomosht-na-balgaria-i-drugite-strani-ot-es-koito-zhelaiat-670718.html", "text": "Европейската комисия е готова да предостави помощ на държавите от ЕС, които желаят да се присъединят към еврозоната, обяви днес еврокомисарят по бюджета Гюнтер Йотингер.Йотингер изрази готовност ЕК да подкрепи България в тази посока технически, финансово и със съвети, съобщава БТА.За тази цел ЕС разполага със запас от 140 милиарда евро, които ще бъдат предоставени при необходимост на разположение на държавите, желаещи да въведат общата валута. Посочената сума ще бъде на разположение в следващите пет, седем или повече години.Еврокомисарят по бюджета уточни, че официалното предложение по този въпрос ще бъде направено от ЕК догодина. Той коментира темата на пресконференция за представянето на нови предложения за икономическо управление.Заместник-председателят на ЕК Валдис Домбровскис поясни, че така ЕК изразява воля за подкрепа, но това не означава, че някоя държава ще бъде \"вкарана насила\" в еврозоната.Влизането в еврозоната е задължение по договорите за присъединяване, но не включва срок за изпълнение. Държавите разполагат със свободата сами да решават кога е подходящото време за това, добави той.Еврокомисарят по икономическите и финансовите въпроси Пиер Московиси коментира, че е гледал много филми и любимият му е \"Кръстникът\":Пошегувах се, че ще направим на държавите извън еврозоната \"предложение, което не могат да откажат\". Уточнявам, че не го казах в смисъла, влаган от мафията - това просто е добро предложение, от което държавите могат да се възползват, това е възможност. Никой няма да бъде насилван да се присъединява към еврозоната, заяви Московиси.", "date": "2017.12.06", "title": "ЕК предлага помощ на България и другите страни от ЕС, които желаят да въведат еврото"}
{"url": "https://offnews.bg/sviat/tramp-vtori-v-lichnost-na-godinata-privlichal-vnimanie-kato-nikoj-d-670719.html", "text": "Списание \"Тайм\" обяви днес, че САЩ Доналд Тръмп е класиран на второ място в класацията \"Личност на годината\" за 2017 г., тъй като е привлякъл вниманието на света, както никой друг президент на САЩ досега.\"Той управлява не само лостовете на изпълнителната власт; със своите необикновени изпълнения той държи в хватката си нацията и света\", пише списанието, като отбелязва, че Тръмп е отблъснал традиционните съюзници на САЩ и е повел война с пресата и своята Републиканска партия.\"Мимолетни вражди, яростни обвинения, грубият и сеещ раздори език - никой друг Главнокомандващ не е разпространявал своите избухвания така предубедено\", констатира \"Тайм\" и заключава: \"Шоуто на Тръмп продължава с неотслабваща сила\", цитирано от ДПА и БТА.По-рано бе съобщено, че Личност на годината спореид \"Тайм\" е движението срещу сексуалния тормоз #MeToo.", "date": "2017.12.06", "title": "Тръмп втори в 'Личност на годината', привличал внимание като никой друг президент"}
{"url": "https://offnews.bg/sviat/putin-se-kandidatira-za-nov-prezidentski-mandat-video-670710.html", "text": "Руският президент Владимир Путин се кандидатира за нов мандат. Той обяви решението си да участва на изборите през март 2018 г. по време на среща с работници в завод ГАЗ, а думите му бяха последвани от бурни аплодисменти и скандирания. \"Ще издигна кандидатурата си за президент. Русия ще върви само напред и в това движение напред никой няма да я спре\", каза Путин. В последните месеци Владимир Путин отлагаше обявяването на решението дали ще се кандидатира, макар че всички очакваха това да се случи. Той обаче винаги отговаряше уклончиво на въпросите на журналистите, като казваше, че все още има време да обяви какво е решението му. Партията на Путин \"Единна Русия\" веднага обяви, че подкрепя кандидатурата му. За първи път Путин беше избран за президент на Русия през 2000 г. През 2004 г. той беше преизбран на поста. След изтичането на мандата му през 2008 г. той нямаше право да се кандидатира отново. Тогава за президент беше избран посоченият от него настоящ руски премиер Дмитрий Медведев, а Путин стана премиер на Русия. Владимир Путин се кандидатира отново на следващите избори през 2012 г. и ги спечели.Последните проучвания показаха, че Путин е подкрепян от над 80% от руснаците, така че се очаква той да спечели изборите без проблем. Мандатът му ще продължи до 2024 г.", "date": "2017.12.06", "title": "Путин се кандидатира за нов президентски мандат (видео)"}
{"url": "https://offnews.bg/futbol/borislav-mihajlov-shte-se-bori-za-nov-mandat-nachelo-na-bfs-670714.html", "text": "Вицепрезидентът на Българския футболен съюз Йордан Лечков обяви пред Нова телевизия, че настоящият президент на федерацията Борислав Михайлов ще се кандидатира за нов мандат.В момента Боби кара трети мандат, като евентуален успех на предстоящия след Нова година Конгрес ще му даде шанс за четвърти път да оглави футболната ни централа.За първи път легендарният вратар встъпи в длъжност на 21 октомври 2005 година. На 30 януари 2009 бе преизбран на поста, след като за кандидатурата му гласуват 316 от 373 делегати на Конгреса на БФС.Последният случай, в който Михайлов триумфира на изборите, бе на 14 февруари 2014 година. По време на втория си мандат - на 22 март 2011 година, Боби бе избран и за член на Изпълкома на УЕФА, като се превърна в първия българин, избран на този пост.Лечков засегна и обявената вече кандидатурата на друг от бившите си съотборници в националния отбор - Любослав Пенев. По думите му Пенев съди БФС за 500 хил. лева, а причината е преждевременното прекратения му договор като селекционер на “лъвовете”.Футболната ни централа била спечелила делото на две инстанции до момента, като в най-скоро време предстои да стане ясно и решението на третата.", "date": "2017.12.06", "title": "Борислав Михайлов ще се бори за нов мандат начело на БФС"}
{"url": "https://offnews.bg/temida/prokuraturata-razpita-borisov-za-narkotrafikantite-v-ns-670712.html", "text": "Премиерът Бойко Борисов е бил разпитан днес относно изказването му за \"депутатите наркотрафиканти\". Това стана ясно от главния прокурор Сотир Цацаров:\"Обясненията би следвало, казвам „би следвало”, защото не съм се прибирал в кабинета днес от парламента, да бъдат снети днес и най-вероятно са снети, защото ако не ме лъже паметта той беше призован за 11 или 11.30 ч.\", каза днес Цацаров, цитиран от БГНЕС.Разпитът е бил отложен за малко по-късно от предвиденото, заяви Цацаров, защото премиерът е пътувал извън страната. „Нашата проверка за думите на премиера е започнала по сигнали, подадени от гражданин, от ГД „Боец“ и „Възраждане“, съобщи в края на ноември Цацаров. По-късно и от БСП подадоха сигнал за изказването на Борисов, в което той заяви, че в Народното събрание има хора, които се занимават с трафик на наркотици.Именно това изказване стана повод бившият вече председател на парламента Димитър Главчев да изгони председателя на БСП Корнелия Нинова от пленарната зала. Тогава от БСП поискаха Борисов да даде обяснение за думите си, а Нинова попита колегите си от ГЕРБ дали не се чувстват обидени от думите на премиера.Вместо това Главчев счете въпросите ѝ за обида към парламента и премиера и изгони Нинова от залата. На следващия ден, след намесата на премиера, той подаде оставка.", "date": "2017.12.06", "title": "Прокуратурата разпита Борисов за 'наркотрафикантите' в НС"}
{"url": "https://offnews.bg/politika/sled-kritiki-kam-tcatcarov-deputat-ot-gerb-namekna-za-smiana-na-shefa-670682.html", "text": "Председателят на правната комисия Данаил Кирилов намекна, че настоящият председател на Националното бюро за контрол на СРС  няма да получи втори мандат. Това се случи, след като парламентът гласува годишния доклад за работата на бюрото.В хода на дебатите Рашков критикува работата на прокуратурата и ДАНС, като дори пряко ги обвини в опит за блокиране на работата на бюрото. В същото време Цацаров не отрече, че е поискал на бюрото да бъде отнета възможността да се запознава с материалите, които обосновават искането пред съда за прилагане на СРС. В края на няколкочасовото заседание депутатът от ГЕРБ Данаил Кирилов заяви, че е гласувал против доклада, тъй като Рашков е направил опит да го политизира. Без да споменава името му, Кирилов, който преди да премине в десния политически спектър, беше част от левицата, заяви, че се създава внушение за масово подслушване. Малко преди това същата теза беше лансирана от главния прокурор Сотир Цацаров. Според Кирилов шефът на бюрото е изразил свое мнение, като мнение на целия орган, който обаче е колективен и не било ясно какво е мнението на останалите членове. \"Този случай беше брилянтен пример на политическа злоупотреба\", заяви Кирилов и допълни, че до този момент не е имал лични впечатления за Бойко Рашков. След като вече имал такива, той заяви, че \"живот и здраве ще доживеем друга процедура\" за избор на ръководство на бюрото.Това предизвика реакция от страна на лидера на БСП Корнелия Нинова. \"Вие разбирате ли какво става, грубо показване на правовата държава\", заяви от трибуната тя. Преди това Бойко Рашков каза, че практиката от , заради който в съда беше изправена бившият председател на Софийския градски съд (СГС) Владимира Янева, продължава да се прилага. Има случаи, в които СРС-та се прилагат значително над законно установения срок от 300 дни. Той посочи \"схеми\", при които подслушване се прилага от ДАНС, а след като изтече законовия срок, прокуратурата иска разрешение за СРС по същия случай. Така се стигало до прилагане на СРС като се заобикаля законът и подслушвания се прилагали и до 480 дни. Главният прокурор Сотир Цацаров и шефовете на ДАНС и ДАТО (Държавна агенция „Технически операции“, бел. ред.), които традиционно нямат медийни изяви, се включиха в нападките срещу Бойко Рашков, чието изказване стана повод за оценка на юридически качества. От парламентарната трибуна той обясни, че първоначално не е имал намерение да се изказва, но след като чул изнасянето на „дълбоко неверни факти“, променил мнението си. Той също застъпи мнението, че изказаното от трибуната имало политическа окраска.„Пред вас беше нарисувана една апокалиптична картина от нарушения, в която колегите от ДАНС, ДАТО и МВР общо взето мълчат, а бюрото се оказва единствената институция, която познава закона, спазва го и се бори срещу нашите безобразията“, заяви Цацаров.Цацаров заяви, че бюрото има правомощия само да наблюдава процедурите по разрешаване и прилагане на СРС и искането му за това то да няма достъп до материалите по делата, за които се иска СРС, не било призив за ограничаване на контрола над подслушванията.Цацаров отговори и на твърденията на Рашков за това, че от прокуратурата не отговорили на бюрото на многобройни писма за нарушения при прилагането на СРС. „Оказва се, че институциите мълчат. Включително и аз“, каза Цацаров и обясни, че всеки един сигнал, който е стигал до него, се изпращал по компетентност до съответния прокурор, който пък се произнасял с постановление. „Няма сигнал на бюрото, който да не е получел отговор под формата на прокурорско постановление“, каза Цацаров и отправи съвет към Рашков: „Когато има недоволство от прокурорско постановление, то се изразява не до писмо до главния прокурор, а до горната инстанция“.Главният прокурор отрече да има подслушвания на журналисти, политици и магистрати.Той взе отношение и по работата на спецсъда и това, че  били свързани с организирани престъпни групи, като обясни, че случаи като измами са извършвани от организирани групи.Неверни били и твърденията на Рашков за това, че имало 8000 неприложени от ДАТО СРС, за които имало надлежно издадени разрешения. „Тази сензация беше изречена преди малко, но не беше казано, че не ДАТО самоволно не е изпълнило тези способи, а че е практически невъзможно – например разрешение са за пет телефона, при условия, че заподозреният вече ползва само три. Как да бъе приложен способът?“, отговори Цацаров.Той отвърна и на твърденията на Рашков, че бившият шеф на СГС е подведен под отговороност заради нарушения при издаването на разрешения за СРС. В същото време нейните заместници, които били също с нарушения, не са подведени под отговорност. Цацаров се оправда с това, че наследникът на Янева Калоян Топалов не давал достъп на прокуратурата до съответните материали. „Това поставя въпроса, доколко докладът отговаря на истината“, заяви Цацаров.Рашков контрира, че преди този доклад бюрото е извадило своя с подобни констатации, но прокуратурата не е реагирала.Рашков заяви, че е в бюрото са разглеждани съдебни актове, които били „безобразни“. За това е сезиран ВСС, но отговор нямало. И коментира искането на Цацаров за ограничаване на достъпа на бюрото до материали по съответните дела:„Ако ние нямаме възможност да погледне материалите, било на ДАНС, прокуратура и МВР, нашата дейност ще стане формална и ние няма да можем да направим дори наблюдение“, каза той и посочи, че вече тази година е отказван такъв достъп. Единият от случаите касаел „много известен човек“.", "date": "2017.12.06", "title": "След критики към Цацаров: Депутат от ГЕРБ намекна за смяна на шефа на бюрото за СРС"}
{"url": "https://offnews.bg/zdrave/evropejskiat-parlament-ne-zabraniava-diunerite-670694.html", "text": "Европейският парламент не забранява дюнерите. Членовете на ЕП се безпокоят относно предложението на Еврокомисията за разрешаване на фосфатни добавки в замразеното месо за дюнери. Някои научни изследвания показват, че тези добавки могат да причинят сърдечно-съдови заболявания и по настоящем е забранено те да се добавят в замразеното месо за дюнери, заяви заместник-говорителят на Европейския парламент Маржори ван ден Бруке.Преди да дадат зелена светлина за разрешаването на фосфатните добавки в дюнерите, както бе предложено от Европейската комисия, членовете на комисията на ЕП по околна среда, обществено здраве и безопасност на храните решиха да изчакат резултатите от текущото проучване на Европейския орган за безопасност на храните за възможните отрицателни ефекти на тези добавки. Решението на комисията на ЕП ще трябва да бъде гласувано в пленарна зала и ако бъде одобрено, сегашното положение ще остане непроменено, т.е. фосфатните добавки няма да могат да се използват в замразеното месо за дюнери, подчерта Бруке.Членовете на комисията на Европарламента по обществено здраве и безопасност на храните се противопоставиха на предложението на Европейската комисия да позволи използването на фосфорна киселина, ди- и трифосфати и полифосфати (E 338-452) в замразеното месо (включително и за дюнери), независимо дали то е овнешко, агнешко, телешко, говеждо или птиче месо.Ако ЕП подкрепи в пленарна зала възражението на комисията по околна среда, обществено здраве и безопасност на храните с абсолютно мнозинство (376 гласа), предложението ще бъде блокирано и Европейската комисия ще трябва да преработи законодателното предложение.Правилата на ЕС по принцип не разрешават употребата на фосфатни добавки в месни заготовки.Въпреки това, поради големия брой изключения от тези правила, фосфатните добавки все повече се използват в замразеното месо, за да запазят вкуса и да задържат водата.Научно изследване от 2012 г. е установило потенциална връзка между фосфатните добавки в храни и повишения риск от сърдечно-съдови заболявания. Европейският орган за безопасност на храните (ЕОБХ) тогава даде оценка, че не е възможно този риск да бъде свързан с приема на фосфор като цяло или на фосфатни добавки.През 2013 г. друго научно изследване също установи връзка между хранителните режими с високо съдържание на фосфор и повишената смъртност в населението на САЩ.Резолюцията ще бъде гласувана от Парламента по време на пленарната сесия на 11 - 14 декември.Европейският орган за безопасност на храните (ЕОБХ) е обявил, че ще преразгледа безопасността на фосфатните добавки в храните до 31 декември 2018 г.До момента не е установено в България да се използва месо за дюнери, което да нарушава европейското законодателство за безопасност на храните.", "date": "2017.12.06", "title": "Европейският парламент не забранява дюнерите"}
{"url": "https://offnews.bg/futbol/oshte-edin-merkado-idva-v-tcska-670687.html", "text": "Втори футболист с фамилията Меркадо ще се подвизава в ЦСКА през пролетния дял на шампионата в Първа лига.Това е колумбиецът Файвер Меркадо, който кацна снощи в София. В Борисовата градина вече играе съименникът му Кевин.Очаква се още днес южноамериканецът да премине медицински прегледи и ако всичко след тях е наред, да облече екипа на \"червените\". ВФейвер Меркадо идва от елитния колумбийски Кортулуа, като е голмайстор в пролетния дял на първенството. За изминалата година е записал общо 37 шампионатни мача и е отбелязал 16 попадения.Силният му крак е левият, висок е 174 сантиметра. Той има договор с Куртулуа до 2020 година, като през септември клубът е платил рекордните в историята си 500 хил. долара да правата му.", "date": "2017.12.06", "title": "Още един Меркадо идва в ЦСКА"}
{"url": "https://offnews.bg/temida/zamestnikat-na-tcatcarov-oglavi-natcionalnata-sledstvena-sluzhba-670720.html", "text": "Борислав Сарафов е новият шеф на Националната следствена служба.Досегашният зам.- главен прокурор бе единственият кандидат за поста и бе избран с пълно мнозинство от 11 гласа от Прокурорската колегия на ВСС.Преди да бъде гласувана кандидатурата му Сарафов представи си за работа като директор на НСлС.Той изведе на преден план необходимостта от срочно провеждане на конкурси за запълване на свободните щатни длъжности за следователи, както и оптимизиране работата на специализираните отдели.Концепцията му предлага и стриктно прилагане на принципите за специализация, екипност и взаимодействиена следователите с наблюдаващите прокурори, както и все по-активно използване на съвременната форма наразследване – т. нар. JIT (съвместни екипи за разследване), информира \"Фокус\".Той заяви, че ще се възползва от опита на по-старшите кадри и на \"дръзновението\" на по-младите. В последно време името на Сарафов бе свързано с трагедията от с. Хитрино с това, след инцидента и е оказвал натиск върху него.Борислав Сарафов има 22 години юридически стаж, 21 от тях - като следовател и прокурор. От 18 януари 2013 г. до избирането си за директор на НСлС е заместник на главния прокурор при Върховна касационна прокуратура.", "date": "2017.12.06", "title": "Заместникът на Цацаров оглави Националната следствена служба"}
{"url": "https://offnews.bg/obshtestvo/oblastnata-uprava-v-dobrich-vavezhda-bezhartieni-zasedania-670709.html", "text": "Областната управа в Добрич въвежда безхартиени заседания на комисии и съвети, съобщава пресцентърът на администрацията.Системата вече се изгражда, като всички материали, които се подготвят за участващите в областните комисии и съвети, ще бъдат качени в облачно пространство.Участниците в заседанията ще имат достъп до документите от всяко устройство, стига да имат връзка с глобалната мрежа.Така членовете на областните структури ще имат възможност да публикуват и коментари по разискваните проблеми.Безхартиените заседания ще могат да се провеждат и неприсъствено - чрез видеовръзка в реално време.С новата електронна услуга работата на администрацията ще се оптимизира, като ще се пестят време и разходи за консумативи.", "date": "2017.12.06", "title": "Областната управа в Добрич въвежда безхартиени заседания"}
{"url": "https://offnews.bg/zimni/v-rusia-priemat-nakazanieto-na-mok-no-shte-obzhalvat-670684.html", "text": "Президентът на Олимпийския комитет на Русия (ОКР) Александър Жуков заяви, че местните спортисти възнамеряват да обжалват пред Спортния арбитражен съд (КАС) наказанието, наложено от Международния олимпийски комитет (МОК).Ръководният орган на олимпийското движение забрани участието на състезатели под руски флаг на зимните игри в Пьончан, които започват на 9 февруари догодина.“Русия ще преживее забраната за участие на олимпийските игри в Пьончан, както преживя световните войни, разпада на СССР и санкциите”, заяви в същото време говорителят на Министерството на външните работи Мария Захарова (на снимката).\"Приемаме всичко и го преживяваме\", написа тя в социалните мрежи.Темата за отстраняването е централна и в медиите в Русия, като коментарите са разнопосочни. Според \"Ведомости\" с решението си да допусне руските национали на олимпиадата само с олимпийския флаг, но не и с трикольора на Русия, МОК \"наказва на първо място държавата, допуснала или най-малкото гледала през пръсти как руските спортисти масово и системно използват забранени препарати\".От олимпиадата са отстранени именно символите и представителите на руската държава - знамето й, химнът, националните символи по униформите, служителите от спортната система.По един или друг начин са наказани всички официални лица, представлявали Русия като държава на игрите. За знамето и химна се говореше отдавна, но в Русия явно не са очаквали да бъдат наказани толкова сериозно именно представители на държавата, изтъква всекидневникът.Русия може и да обжалва решението на МОК пред Спортния арбитраж в Лозана. На практика обаче няма време за това. Олимпиадата в Пьончан стартира на 9 февруари, отбелязва \"Известия\".", "date": "2017.12.06", "title": "В Русия приемат наказанието на МОК, но ще обжалват"}
{"url": "https://offnews.bg/obshtestvo/razbiha-nelegalna-tcigarena-fabrika-v-ispania-s-balgarski-rabotnitci-670717.html", "text": "Разбиха нелегална цигарена фабрика в испанския град Гранада, чиито работници, предимно от България и Украйна, са работили при изключително лоши условия на труд, предаде ТАСС, цитирана от БТА.Действията по разкриването и са част от съвместна операция на испанската Гражданска гвардия и Европол, в следствие на която са арестувани 18 души.Според разпространено днес съобщение на европейската полицейска служба, за извършването на операцията са съдействали властите в България, Гърция, Молдова, Румъния и Украйна.Престъпниците са инвестирали три милиона евро във фабриката и даже са създали собствена търговска марка. Работниците, предимно граждани на България и Украйна, живеели в жилища под наем наблизо и работели по 12 часа на ден в крайно лоши условия на труд. Капацитетът на фабриката е бил два милиона къса дневно.Според съобщението на Европол след състоялата се вчера операция фабриката е била закрита, а при извършените обиски в осем склада в района на Гранада и Малага са били иззети 10 тона тютюневи листа, 4 тона тютюн, 4,5 млн. къса цигари, оборудване, филтри, хартия и лепила.За арестуваните са предявени обвинения в незаконна търговия, участие в престъпна група, пране на пари и нарушение на правата на човека.", "date": "2017.12.06", "title": "Разбиха нелегална цигарена фабрика в Испания с български работници"}
{"url": "https://offnews.bg/futbol/hero-malchi-predi-hofenhajm-petrichev-prizna-za-naprezhenie-670691.html", "text": "Треньорът на Лудогорец Димитър Димитров - Херо отказа да говори пред медиите на летището. \"Орлите\" отлетяха за Германия, където утре играят с Хофенхайм решителен мач от групите на Лига Европа.Всички опции преди мача са атворени, като разградчани могат да продължат или отпаднат.Изпълнителният директор на клуба Ангел Петричев не беше мълчалив като Херо и каза няколко изречения пред журналистите.\"Вече победихме Хофенхайм в Разград. Имаме футболисти, които могат да се противопоставят на водещ отбор в Бундеслигата.Напрежение е нормално да има, но любителите на статистиката знаят, че ние играем по-слабо, когато няма напрежение. За нас то е здравословно.Предстои ни серия трудни мачове - с Хофенхайм, след това гостуване на Пирин за първенство и на ЦСКА за Купата на България\", каза Петричев.", "date": "2017.12.06", "title": "Херо мълчи преди Хофенхайм, Петричев призна за напрежение"}
{"url": "https://offnews.bg/kultura/frenskiat-produtcent-guts-idva-v-sofia-s-3-chasov-dj-set-670690.html", "text": "GUTS - без съмнение един от най-талантливите бийт мейкъри в цяла Европа и със сигурност един от най-обичаните в хип-хоп/фънк обществото, идва в София за първи път на 16 декември в TELL ME и ще представи Роден да създава мелодии, които моментално те карат да се раздвижиш в ритъм, GUTS идва в София, за да ни отведе на истинско интернационално музикално пътуване със свежарски boogie бийтове, преплитащи бруклински хип-хоп, фънк, соул и реге.Още като дете GUTS развива безкрайна любов към музиката и създаването на различни ритми, инспирирани от култури от цял свят –от Америка, до Италия, Франция, Испания и Африка.Вече над 25 години французинът, известен в цял свят, смесва по уникален начин невероятно голямо разнообразие от стилове, вариращи от hip-hop, jazz, funk, disco до samba, bossa nova, afro-beats и reggae. Има зад гърба си издадени над четири успешни албума “Le Beinheureux” - 2007, \"Paradise for all” - 2011, \"Hip Hop after all” - 2014 и “Eternal” - 2016. Продуцирал е за имена като De La Soul, Masta Ace, Murs, Patrice, Biz Markie и много други.Перлата на корoната му остава компилацията Bеach Diggin', в която селектира най-благата музика, която намира пътувайки из Богота, Рио, Хавана, Кингстън и Ибиса, Ню Йорк и, разбира се, Париж. Към участието на GUTS се присъединяват и C. Senior & Demis S – основатели на солунския лейбъл Upnloud и отговорни за редица легендарни партита из цяла Гърция. Двамата ще ни потопят в атмосферата на солунските крайбрежни барове, където морският въздуx е наелектеризиран с прекрасна селекция от Hip Hop - Funk - Afro и Disco летен груув.Илко Михайлов или (Unkle Billy) е вече утвърден и познат диджей на софийската сцена, чиято любов към hip-hop, funk и soul музиката се усеща във всеки сет и проект. Един от виновниците да видим GUTS в София за първи път на 16 декември.Билети:Билети Ранно Пиле от 10/12 лв. само в Магазин ЯКО.Стандартни билети от 15 лв. в мрежата на Ticketportal.bg. ", "date": "2017.12.06", "title": "Френският продуцент GUTS идва в София с 3-часов DJ сет"}
{"url": "https://offnews.bg/volejbol/volejbolist-1-otnovo-pian-zad-volana-670689.html", "text": "Френският волейболист Ървин Нгапет за втори път има проблеми с пътната полиция в Италия съобщава \"Гадзета дело спорт\".Преди няколко дни Нгапет, който е най-голямата световна звезда в своя спорт, е бил спрян за проверка в покрайнините на Модена (Италия) от органите на реда и алкохолната му проба е показала 1.98 промила, което надвишава четири пъти позволените 0.5 промила.Шофьорската книжка и моторното превозно средство са били отнети от провинилия се водач.През 2015-а година Ървин Нгапет причини катастрофа, в която трима души получиха наранявания. Тогава френската \"звезда\" избяга от местопроизшествието, припомня \"Топспорт\".", "date": "2017.12.06", "title": "Волейболист №1 отново пиян зад волана"}
{"url": "https://offnews.bg/politika/padat-taksite-za-registrirane-na-fondatcia-i-npo-670695.html", "text": "Размерът на таксите за регистрация на юридическите лица с нестопанска цел ще намалее от два до четири пъти в зависимост от вида на вписването и начина на подаване на заявленията. Това предвижда промяна в Тарифата за държавните такси, събирани от Агенцията по вписванията, одобрена днес от Министерския съвет. Намалението на държавните такси е във връзка с промените в Закона за юридическите лица с нестопанска цел, с които вписването ще се извършва в нов единен електронен регистър към Агенцията от 1 януари 2018 г. В момента първоначалното регистриране на юридически лица с нестопанска цел (ЮЛНЦ) се извършва с нарочен регистър към съответния компетентен окръжен съд. Последващо задължение за всички ЮЛНЦ е регистрацията в регистър БУЛСТАТ, а за тези с обществено полезна дейност е необходима и регистрация в Централния регистър на ЮЛНЦ за обществено полезна дейност.След провеждането на реформата, ЮЛНЦ ще могат да подават заявления на хартиен носител във всички служби по регистрация на Агенцията по вписванията, независимо от обстоятелството къде е тяхното седалище. Ще има възможност заявленията да се подават и по електронен път, като таксата за това ще е с 50% по-ниска спрямо тази за подаване на гише.С влизането в сила на промените в Закона за ЮЛНЦ регистрацията ще се осъществява на принципа „на едно гише“, в единен централизиран уеб базиран електронен регистър, който ще може да предоставя комплексни електронни услуги. В този случай отпада и заплащането на държавните такси за вписване в регистър БУЛСТАТ. Именно тези облекчения ще доведат до значителното занижаване на таксите.", "date": "2017.12.06", "title": "Падат таксите за регистриране на фондация и НПО"}
{"url": "https://offnews.bg/ikonomika/321-leva-shte-e-liniata-na-bednostta-prez-2018-670692.html", "text": "На 321 лв. е определена линията на бедност през 2018 г., реши днес правителството.Сумата е със 7 лева по-висока в сравнение с размера й през настоящата година.Сумата е определена съгласно методика, утвърдена от Министерския съвет. Показателят се изчислява на базата на данни от изследването „Наблюдение на домакинските бюджети в Република България“, което се провежда ежегодно от Националния статистически институт.Линията на бедност се използва като параметър при формирането на социалната политика в областта на доходите и жизненото равнище.", "date": "2017.12.06", "title": "321 лева ще е линията на бедността през 2018"}
{"url": "https://offnews.bg/politika/pravitelstvoto-prie-aktualiziranata-strategia-za-natcionalna-sigurnost-670696.html", "text": "Правителството одобри  на Стратегията за национална сигурност, като предлага на Народното събрание да я приеме документа, съобщиха от правителствената пресслужба.До този момент промените не бяха публикувани за обществено обсъждане за разлика от първоначалния ѝ вариант от 2011 година, когато целият проект беше оповестен преди приемането му от правителството. Промените са изготвени от междуведомствена група, назначена от премиера Борисов. Те са изготвени на 21 септември и  на Съвета за сигурност. В , че сигурността вече не е само право, но и отговорност на всеки член на обществото, а опитите за възпрепятстване на стратегически транспортни и енергийни проекти увреждат интересите на държавата за развитие на икономическия си потенциал и увеличаване на благосъстоянието на населението.От пресслужбата на правителството съобщават, че стратегията посочва \"националните интереси, необходимите условия и предпоставки за тяхното реализиране чрез неутрализиране на рисковете и заплахите за страната и нейните граждани\":", "date": "2017.12.06", "title": "Правителството прие актуализираната стратегия за национална сигурност"}
{"url": "https://offnews.bg/obshtestvo/puskat-detca-na-matematicheski-sastezania-spored-mestorozhdenieto-i-bl-670674.html", "text": "Нови правила за провеждането на математически състезания за ученици всъщност дискриминират част от тях - най-силните, твърдят родители, които вчера внесоха запитване до министъра на образованието Красимир Вълчев с копие до Комисията за защита от дискриминация.Под писмото, инициирано от инж. Мария Рашева - майка на дете в пети клас в Софийската математическа гимназия (СМГ), стоят имената на 165 родители на ученици в СМГ и техни учители.Проблемът е, че на Пролетните математически състезания през 2017/2018 за възрастовата група от V до VIII клас няма да може да се яви всеки, който иска. Вече има квоти по области, а за цяла София бройките за V, VI и VII клас са по... 16, а за осмокласниците - 20. В миналогодишните правила нямаше подобни ограничения.Състезанията са важна част не само защото първенците получават стипендии - те стимулират децата да се развиват в областта, в която имат талант. Тези правила обаче на практика убиват ентусиазма на учениците за напредък в сферата на математиката, в която СМГ е лидер, коментират родители пред OFFNews.Не само, че тазгодишните правила определят квоти, а и те ще се попълват по неясни критерии - според текста на т. 8 от тях участниците в състезанията се избират от експерти от регионалните управления на образованието по ред и критерии, определени от тях.Към писмото си родителите и учителите прилагат справка на явилите се на състезанието през 2016 г. за пети-осми клас и статистика на резултатите по градове. Тя показва, че квотите нямат нищо общо с показаните резултати на децата от България. Например Плевен няма нито едно дете с повече от 75%, но квотата му е толкова, колкото е на СМГ (4 деца). В същото време, СМГ има 30 деца с резултат над 75%. Мотивът за налагането на квоти няма как да е финансов, напомнят родителите - държавата не поема нито разходите за път, нито тези за престой. Какво тогава налага Пролетното математическо състезание да е единственото с квоти по местонахождение на училищата, от които се явяват учениците, питат родителите министъра. Защо с този регламент налагате дискриминация на децата от големите градове, продължават те.На фона на квотното ограничение, точка 10 от регламента гласи, че „В състезанието имат право да участват всички ученици от V-VIII клас, които се обучават в дневна, в самостоятелна или в индивидуална форма на обучение в български общински, държавни и частни училища, както и в училищата на територията на Република България към чуждестранните посолства през учебната 2017/2018 г.“.Щом всички ученици имат право на участват, защо в София \"всички\" е равно на 16 деца, питат родителите и допълват: \"Кой и как ще направи качествен подбор за допускане на тези 16 деца от София и съответната бройка от другите градове?\".Те недоумяват и към коя квота ще бъдат разпределени учениците в училищата към чуждестранните посолства.\"Ние, родители и учители, позовавайки се на думата „всички“ от тази точка на регламента, настояваме да има решение за децата, които по една или друга причина не са попаднали сред квотите на областите (ако все пак решите да запазите квотния принцип)!\", пишат родителите и предлагат решение: \"Тъй като в регламента никъде не се споменава за такса за правоучастие, предлагаме като решение децата извън квотите да заплащат такса за правоучастие (ако другите не заплащат такса) или да заплащат различна такса (ако класираните с квота по области също ще заплащат такса), но не и да бъдат лишени от възможността да се явят на състезанието. Надяваме се, че ще вземете решение, което да дава възможност за участие в състезанието на наистина всички желаещи ученици.\"В писмото си те засягат още един проблем, свързан с математическото състезание \"Европейско кенгуру\".В точка 13 от неговия регламент е записано, че „сигнали за допуснати технически неточности и грешни отразявания в протоколите се изпращат в писмен вид до началниците на РУО, като входирането става не по-късно от 17:00 ч. на 19.03.2018 г.“.Как може да се подаде сигнал за техническа неточност до 19.03.2018 г., при положение, че съгласно точка 7 съществува „принцип за неразпространение на информация, свързана с темите и задачите, преди началото на състезанието, както и след края му до 17.04.2018 г., питат родителите и подчертават, че няма как в този срок да бъде забелязана неточност.Те призовават министъра да отговори в кратки срокове. OFFNews също изпрати запитване до МОН във връзка с писмото, а в отговора му се казва:Разговаряхме и с председателя на комисията Ивайло Старибратов, който увери, че е отворен за разговор и премахване на квотите, ако това създава напрежение. Съгласи се също, че липсата на ясни и еднакви за всички критерии за подбор на децата е предпоставка за нередности.Старибратов подчерта, че въвеждането на квоти е било съгласувано със Съюза на математиците в България и обясни, че целта им е облекчаване на организацията за градовете-домакини на състезанията. \"От няколко години броят на децата се увеличава - 300 - 400 - 1000. А организацията  на състезанието за 300 деца е сложна и някои градове вече отказват домакинство\", каза той.", "date": "2017.12.06", "title": "Пускат деца на математически състезания според месторождението и благоволението на експерти (обновена)"}
{"url": "https://offnews.bg/sviat/izraelskiat-premier-natcionalnata-identichnost-na-izrael-poluchava-pr-670693.html", "text": "Израелският премиер Бенямин Нетаняху коментира решението на американския премиер Доналд Тръмп да обяви Йерусалим за столица на Израел с преместването на посолството на САЩ в града. \"Нашата историческа и национална идентичност получава важни проявления всеки ден, но това е в сила особено за днес\", заяви Нетаняху във видео, качено в акаунта му във Фейсбук.\"Разбира се, ще има какво да добавя към това през деня по въпроса за Йерусалим\", каза израелският премиер, цитиран от ДПА и БТА.По-късно Нетаняху участва в дипломатическа конференция, но избегна да коментира решението на Тръмп.Той обяви само, че отношенията с арабските страни се затоплят, но Израел едва ли ще може да подпише мирни договори с арабските страни без споразумение с палестинците. В същото време палестинските власти обявиха, че решението Доналд Тръмп да обяви Йерусалим за столица на Израел ще бъде \"целувка на смъртта\" за мирния процес в Близкия изток. Много световни лидери също се обявиха против идеята, като много от тях настояха решението да бъде оставено на израелците и палестинците. В същото израелски министри призоваха решението на Тръмп да бъде последвано и от другите световни лидери.", "date": "2017.12.06", "title": "Израелският премиер: Националната идентичност на Израел получава признание"}
{"url": "https://offnews.bg/ikonomika/pravitelstvoto-prognozira-skok-na-bvp-s-10-do-2020-g-670698.html", "text": "Правителството прие План за действие в периода 2018-2020 г. за изпълнението на Националната програма за развитие: България 2020.Основната цел на документа е да допринесе за постигането на стратегическите цели на Програмата – повишаване на жизнения стандарт чрез конкурентоспособно образование и обучение, създаване на условия за качествена заетост и социално включване и гарантиране на достъпно и качествено здравеопазване; изграждане на инфраструктурни мрежи, осигуряващи оптимални условия за развитие на икономиката и качествена и здравословна околна среда за населението; повишаване на конкурентоспособността на икономиката чрез осигуряване на благоприятна бизнес среда, насърчаване на инвестициите, прилагане на иновативни решения и повишаване на ресурсната ефективност, съобщават от правителствената пресслужба.За постигането на тези цели през периода се предвижда да бъдат изпълнявани мерки, разпределени в осем приоритетни области. За всяка стратегическа цел и приоритет са дефинирани набор от показатели, стойностите на които се актуализират годишно и показват постигнатия напредък.Предварителната оценка на въздействието от изпълнението на планираните мерки показва, че ще бъдат реализирани значителни дългосрочни ефекти. Ако планът за действие бъде реализиран с посочените като вече осигурени средства, към 2020 г. БВП би нараснал със 7,3%, и с 10,3% – ако мерките бъдат напълно реализирани с посочените като необходими за тяхното изпълнение средства. Положителни ефекти ще се наблюдават по отношение на състоянието на пътната и железопътната мрежа на страната, енергийната сигурност и подобряването на инфраструктурата на българските градове.Симулациите показват и съществен дългосрочен ефект по отношение на конкурентоспособността на икономиката. През 2020 г. износът на страната би нараснал съответно с 2,2 и 2,7 на сто.В плана за действие са посочени референтните и актуалните стойности на показателите, като по този начин се отчита напредъкът за изпълнението на отделните стратегически цели и приоритетни области. Представена е и оценка на макроикономическото въздействие на предвидените мерки, като е използван моделът СИБИЛА (Simulation model of Bulgaria's Investment in Long-term Advance). Оценявани са дългосрочни ефекти, дефинирани като промени в нивата на основни макроикономически показатели, които са генерирани в резултат на направените в периода 2018-2020 г. интервенции и се наблюдават трайно след преустановяване на импулса (края на изпълнението на мерките).", "date": "2017.12.06", "title": "Правителството прогнозира скок на БВП с 10% до 2020 г."}
{"url": "https://offnews.bg/obshtestvo/nkzhi-prodava-20-dka-ot-bivshata-gara-pioner-670697.html", "text": "Временен приют за безстопанствени кучета ще гради община Ботевград в сграда на МВР, която вече не е необходима на министерството. Правителството прехвърли собствеността върху терен с едноетажна сграда към него на общината. Кабинетът даде съгласието си Национална компания „Железопътна инфраструктура“ да продаде чрез търг с тайно наддаване недвижим имот в столичния район „Изгрев“. Теренът с площ 20 дка е част от бившата гара „Пионер“ и не се ползва от НКЖИ. Правителственото решение ще позволи извършването на разпоредителна сделка, която да донесе допълнителни приходи за компанията, съобщиха от \"Дондуков\" 2. Бившата гара \"Пионер\" се намира в непосредствена близост до Ловния парк и Борисовата градина. През юли, когато бе представен първият подробен устройствен план за Борисовата градина, стана ясно, че на мястото на старата гара Пионер ще се градят подземни паркинги и спортен комплекс.  ", "date": "2017.12.06", "title": "НКЖИ продава 20 дка от бившата гара Пионер"}
{"url": "https://offnews.bg/temida/postoianen-arest-za-pian-shofior-ubil-koloezdach-v-primorsko-670686.html", "text": "Владимир Колев, който в неделя блъсна и уби велосипедист в Приморско, остава за постоянно в ареста, реши Бургаският окръжен съд. Над 20 души, близки и роднини на 33 – годишният колоездач Евелин Дуков от Царево, дойдоха днес в съдебната зала. Те настояват за справедлив процес и Колев да бъде съден за убийство. Загиналият мъж е бил семеен, с дете.Шофьорът, който сгазил Евелин, е с богато криминално досие – съден е десет пъти. Експертизата е показала, че към момента на катастрофата е бил с около 2.7 промила алкохол в кръвта. В неделя на обяд, на ул „Трети март“ в Приморско, 59 – годишният софиянец навлиза в насрещното движение и помита велосипедиста, който умира в болница. След катастрофата, Колев се опитал да избяга, а полицаите го открили в почивна база „Родни простори“. Пред съда днес, шофьорът поиска да го пуснат, защото се грижел за болната си майка, а за инцидента – каза, че не помнел нищо. Мярката на Окръжния съд не е окончателна.", "date": "2017.12.06", "title": "Постоянен арест за пиян шофьор, убил колоездач в Приморско"}
{"url": "https://offnews.bg/politika/hristo-ivanov-kade-e-peevski-koj-e-sobstvenikat-na-bulgartabak-670685.html", "text": "Пред офиса на „Да, България!“ днес дойдоха част от протестиращите, организирани от „Булгартабак“, заради нашето искане за разследване на твърденията на турските служби, че „Булгартабак“ е източник на контрабанда. Излязохме при тях и поискахме да разговаряме, но организаторите не позволиха да влезем в контакт с хората. През полицията (благодарим за професионалното отношение!) предложихме протестиращите да излъчат представители, които да се качат с нас в офиса и да обсъдим техните притеснения и нашата позиция - отново получихме отказ. Това, което опитах да кажа на хората, въпреки вувузелите и надъхването с мегафон от страна на организаторите, беше:Тук сме, за да покажем уважение към Вашия труд и притеснения. Ние не сме Ваши врагове. Искаме законност. Искаме страна, свободна от мафията. Искаме институциите да си вършат работата. Ние сме на Ваша страна.Освен това ги попитах, къде са собствениците на „Булгартабак“. Ние сме пред тях с лицата си, но къде са типовете, които са ги изкарали на улицата и се крият зад тях, които ги използват за жив щит за своите престъпления. Къде е Пеевски!?Това, което тези хора нямаха възможност да чуят, е нашата покана заедно да отидем пред министерството на икономиката и да поискаме министър Караниколов най-сетне да каже #КОЙ е собственикът на Булгартабак.Сега протестиращите се насочиха към Министерски съвет. Призовавам Борисов да излезе пред хората и да им обясни кога най-сетне тяхното предприятие ще излезе напълно на светло, кога ще бъде разкрита цялата истина за Булгартабак - от приватизацията до контрабандните канали, докога те ще бъдат държани в унизителна зависимост от корпулентни анонимни страхливци.Продължаваме да настояваме за парламентарна анкетна комисия и адекватно разследване. На първо място заради хората, на които днес не им беше разрешено от техните коменданти да разговарят с нас!Искането на „Да, България!“ за анкетна комисия: ", "date": "2017.12.06", "title": "Христо Иванов: Къде е Пеевски? #КОЙ е собственикът на Булгартабак"}
{"url": "https://offnews.bg/sviat/povdignaha-obvinenia-na-trima-dushi-za-ubijstvoto-na-maltijskata-zhurn-670671.html", "text": "Съд в Малта повдигна обвинения на трима души да убийството на разследващата журналистка Дафне Каруана Галиция.В понеделник бяха арестувани 10 заподозрени за убийството на журналистката. 7 от тях бяха освободени под гаранция, съобщиха Франс прес и БТА. Каруана Галиция, която беше част и от международното журналистическо разследване \"Досиетата от Панама\", беше взривена в автомобила си на 16 октомври.Тя беше изключително популярна блогърка, която пишеше за случаи на корупция сред управляващия елит на Малта.За убийството бяха обвинени братята Джордж и Алфред Деджорджо, на 55 и 53 години, и 55-годишният Винсънт Мускат. Смята се, че те са изработили бомбата, която е убила журналистката. Тримата са обвинени и в принадлежност към организирана престъпна групировка.", "date": "2017.12.06", "title": "Повдигнаха обвинения на трима души за убийството на малтийската журналистка"}
{"url": "https://offnews.bg/politika/pravitelstvoto-opredeli-praznitcite-za-razlichnite-veroizpovedania-u-n-670700.html", "text": "Правителството определи дните на религиозните празници през 2018 г. на вероизповеданията, различни от източноправославното. Датите са съгласувани с ръководствата на религиозните общности в България. Съгласно Кодекса на труда и Закона за държавния служител, служителите и работниците от тези вероизповедания могат да ползват по свой избор част от платения си годишен или неплатен отпуск за религиозните празници.Празниците на Католическата църква у нас са 2 април – вторият ден от Великден, 29 юни – „Св. Св. Апостоли Петър и Павел”, 1 ноември – „Вси Светии”, и 8 декември – Непорочното зачатие на Света Богородица.Мюсюлманското вероизповедание ще отбележи Рамазан байрам на 14 и 15 юни, Курбан байрам на 20-22 август и Рождението на Мохамед на 19 ноември.За религиозната общност на евреите празниците са на 31 март – Песах, на 20 и 21 май – Шавуот, 10 септември – Рош Ашана, 19 септември – Йом Кипур, и Сукот – на 24 септември.Арменската апостолическа православна църква ще празнува Рождество Христово на 6 януари, Сретение Господне – на 14 февруари, Цветница – на 25 март, Възкресение Христово – на 1 април, Кръстовден – на 16 септември и Преображение Господне – на 8 юли.Празничните и почивните дни за обществото „Бяло братство” са 22 март – Ден на пролетното равноденствие, Рождението на Учителя Петър Дънов – 12 юли, Съборните дни – 19, 20 и 21 август, и Денят на кончината на Учителя – 27 декември.Последователите на Църквите на адвентистите от Седмия ден имат на разположение шест съботни дни, ако според трудовия им или служебен договор са задължени да работят в тези дни.Свидетелите на Йехова в България отбелязват Възпоминанието за смъртта на Исус Христос на 31 март и Конгресните дни на 5-8 юли, а празникът за евангелските църкви е Денят на реформацията – 31 октомври.Обществото за Кришна съзнание отбелязва Гаура Пурнима на 1 март, Рама Навами на 25 март, Нарасимха Чатурдаши на 28 април, Ратха Ятра – на 16 септември, Кришна Джанмащами на 3 септември.Последователите на Диамантен път на будизма – България, ще празнуват на 29 май Весак – ден на раждането, просветлението и паранирваната на Буда Шакямуни.Будистката общност в България отбелязва Деня на Буда на 29 май, Нова година на 31 януари, Денят Дхарма на 27 юли и Денят Бодхи на 8 декември.Празниците на Бахайската общност са Нау-Руз – 21 март, Резван – 21 април, Декларацията на Баб – 25 май, Възнесението на Бахаулла – 29 май, Мъченическата смърт на Баб – 10 юни, и Рождението на Бахаулла – 10 ноември.", "date": "2017.12.06", "title": "Правителството определи празниците за различните вероизповедания у нас"}
{"url": "https://offnews.bg/sviat/zaloviha-dzhihadisti-iskali-da-ubiat-tereza-mej-670659.html", "text": "Британските специални служби са предотвратили готвен терористичен атентат срещу премиера Тереза Мей, съобщи телевизия Скай нюз.Ръководителят на британското контраразузнаване МИ 5 Андрю Паркър е информирал правителството за готвеното покушение вчера.Заговорът на радикални ислямисти е предвиждал взривяване на самоделна бомба пред резиденцията на Мей на \"Даунинг стрийт\" и в последвалата суматоха те да нападнат Мей с ножове, пише в. \"Индипендънт\".20-годишният Наимур Закария Рахман и 21-годишният Мохамед Акиб Имран са задържани от полицейските части за борба с тероризма при операции в Лондон и Бирмингам миналата седмица и ще бъдат изправени пред съда днес.Тази година във Великобритания са извършени пет терористични атентата в Лондон и Манчестър. В тях бяха убити общо 36 души.Паркър заяви, че специалните служби са осуетили девет заговора за атентати през изминалата година, съобщава БТА.", "date": "2017.12.06", "title": "Заловиха джихадисти, искали да убият Тереза Мей"}
{"url": "https://offnews.bg/ikonomika/maia-manolova-sadi-shefa-na-stolichnata-toplofikatcia-670661.html", "text": "Днес омбудсманът Мая Манолова ще се яви на делото, което води срещу отказа на изпълнителния директор на „Топлофикация София“ ЕАД Георги Беловски да предостави достъп до обществена информация за дейността на дружеството по събиране на вземанията си по съдебен ред.Делото е на втора инстанция във Върховния административен съд /ВАС/, след като омбудсманът го спечели на първа пред Административния съд София - град на 29 март 2017 г.На 7 октомври 2016 г. общественият защитник прати писмо до мениджмънта на  дружеството с десет въпроса по Закона за достъп до обществена информация /ЗДОИ/.  Става дума за т.нар. „юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР. По информация на обществения защитник над 15 млн. лева е събрало дружеството от юрисконсултски хонорари през 2015 г., чрез започнатите дела срещу 21 хиляди столичани.  В тези производства „Топлофикация“ е поискала минимум 300 лева пред съда, 350 лева пред частен съдебен изпълнител, дължими са и 300 лева по исковото производство. В същото време, от бизнес плана за развитие на дружеството, представен пред Столичния общински съвет, става ясно, че „Топлофикация“ е платила около 3 млн. лв. на външни адвокатски кантори.В рамките на 14-дневния срок омбудсманът не получи отговор, съгласно законовите изисквания. Вместо това, от „Топлофикация“ изразиха писмено становище, в което се твърди, че поисканата информация и субекти не попадат в приложното поле на ЗДОИ.На 30 ноември м.г. Манолова обжалва пред Административен съд София-град отказа на изпълнителния директор на „Топлофикация София“ ЕАД да предостави информация, отнасяща се до дейността на дружеството по събиране на вземанията си по съдебен ред.В жалбата си тя подчерта, че „топлофикационното дружество е в кръга на задължените субекти съгласно ЗДОИ, тъй като представлява публичноправна организация по смисъла на закона“. Освен това тя бе категорична, че „исканата информация е „обществена“ по смисъла на ЗДОИ; не са спазени изискванията за форма на отказа; исканата информация не съдържа търговска тайна; налице е надделяващ обществен интерес“.На 2 февруари т.г. омбудсманът се яви лично и пледира  в защита на искането си при разглеждането на делото срещу „Топлофикация” в Административния съд, а на 29 март излезе решение на първа инстанция в полза на Мая Манолова, което дружеството обжалва пред ВАС. Ето въпросите, на които „Топлофикация“ дължи отговори:1. Какъв е размерът на присъдените юрисконсултски възнаграждения по съдебни и изпълнителни дела, заведени от „Топлофикация София“ ЕАД за 2015 година?2. Колко от присъдените на Топлофикация за 2015 г. юрисконсултски възнаграждения са събрани, как са осчетоводени и как са разходвани?3. Колко юрисконсулти са работили в дружеството през 2015 г. и какъв е размерът на трудовите им възнаграждения за същата година?4. Какъв е размерът за 2015 г. на изплатените от дружеството заплати и допълнително материално стимулиране на юрисконсултите?5. Какъв е размерът на средствата, изразходвани от дружеството за повишаване квалификацията на юрисконсултите и за предоставяне на здравословни условия на труд, в т.ч. материално-техническа обезпеченост за полагането му?6. Какъв е броят на заведените срещу длъжници съдебни и изпълнителни дела през 2015 година?7. Какъв е размерът на внесените върху юрисконсултските възнаграждения данъци за 2015 година?8. Каква част от размера на присъдените за 2015 г. юрисконсултски възнаграждения са изплатени на юрисконсултите в дружеството?9. Какъв е броят на сключените с адвокати договори за правна помощ и процесуално представителство за 2015 г. и какъв е размерът на възнагражденията, изплатени по тях?10. По колко съдебни и изпълнителни дела през 2015 г. са ползвани адвокатски услуги?", "date": "2017.12.06", "title": "Мая Манолова съди шефа на столичната Топлофикация"}
{"url": "https://offnews.bg/politika/ninova-oproverga-s-dokumenti-tvardeniata-na-gerb-za-tehnoimpeks-670660.html", "text": "Лидерът на БСП Корнелия Нинова опроверга твърденията на ГЕРБ по казуса \"Техноимпекс\". Вчера прочетох заглавия – „Пет дни до истината”. Дайте да не чакаме петте дни и да си кажем истината днес. Какво твърдят ГЕРБ за приватизацията на „Техноимпекс” и Корнелия Нинова? Цитирам: \"Корнелия Нинова излъга, че сделката е проверявана няколко пъти. Във всички тези изказвания говорят за криминална приватизация, за далавери и не са подавани сигнали, не са извършвани проверки, не е извършвано досъдебно производство относно приватизационната сделка на „Техноимпекс”. Нинова представи документ от 1998-ма органът е МВР, Дирекция „Национална полиция – Икономическа полиция”. Документът е до мен, Корнелия Нинова, в качеството ми на изпълнителен директор на „Техноимпекс”. В този документ пише: ”Във връзка с прокурорска преписка №326/98 г., моля нареждането ви за предоставяне на заверени служебни копия”, и са изредени документи на „Техноимпекс”, баланси, одиторски доклади и т.н. Т.е. 98-ма има прокурорска преписка №326, обясни Нинова.Документ №2. Годината вече е 99-а, органът е ВКП. В този документ пише: „Днес 12.03.1999 г., долуподписаният Пламен Цанков, прокурор при Върховна Касационна прокуратура на Република България, приех в кабинет №48, ет. 4 на Съдебната палата в гр. София лицето Корнелия Петрова Нинова – изпълнителен директор на „Техноимпекс”, която предаде следните документи във връзка с извършвана предварителна проверка за приватизацията на „Техноимпекс”.Документ №3. Градска прокуратура. Годината е 2001-ва. Постановление, изпратено до КТ „Подкрепа”. Обръщам внимание на това. В него пише: „С постановление от 13.08.1999 г. Софийска апелативна прокуратура е отменила постановлението на СГП и е указала допълнителна проверка и извършване на финансова ревизия на дружеството „Техноимпекс”. В изпълнение на тези указания е възложена допълнителна проверка и с постановление от 10 юли 2000 г. е разпоредено извършване на финансова ревизия на „Техноимпекс” от Софийска прокуратура.” На следващия лист на този документ №3 е заключението на всичко това: „От предварително извършената проверка, допълнително извършената такава, втора, включително и от заключението на извършената финансова ревизия за 1998 г., се налага изводът, че при осъществяване на приватизационната сделка на „Техноимпекс”, Министерството на търговията и туризма е спазило необходимите процедури, изискуеми от закона, нормативната уредба, действаща в този период, поради което прокурорите считат, че липсва достатъчно данни, даващи основание за образуване на предварително производство и постановяват отказ да образуват предварително производство. И прекратяват преписката, каза лидерът на БСП. Сега, да се върнем към ГЕРБ. Не са подавани сигнали. Лъжа №1. Подаден е сигнал от КТ „Подкрепа”, подписан от К. Тренчев. Виждате го от документ №3, в който СГП уведомява подателя на сигнала, или жалбоподателя КТ „Подкрепа” за действията си. Не са извършвани проверки. Лъжа №2. Виждате от документ №3 на ВКП от 2001 г. и документ №3, че са извършвани две такива, плюс финансова ревизия. Заключението от всички тези проверки в годините ви го прочетох – не са намерени данни за извършени престъпления и са прекратени, подчерта Нинова. Да се прехвърлим в наши дни. ГЕРБ цитират писмо от главния прокурор Сотир Цацаров. Чете се едно изречение от него, но не се показва документът. Много апокрифно някак си го крият ГЕРБ това писмо. Е, аз се сдобих с него. И ви обръщам внимание на документ № 4 от главния прокурор Сотир Цацаров до ГЕРБ, където пише: С резолюция на АП – София от 10.07.2017 г., /преди 4 – 5 месеца/, съгласно т.14 от Указание за осъществяване на институционен и служебен контрол на Прокуратурата, съгласно Заповед № ЛС- 1986 /2014 на главния прокурор на РБ, постановлението на СГП е потвърдено и освен това е посочено и, че по преписката не са налице данни за извършени престъпления по Чл. 282 от НК и чл. 220 от НК. За ваша информация, тези текстове от НК са – длъжностни престъпления за сключена неизгодна сделка и длъжностни престъпления при нарушение или неизпълнение на сключен договор, или сделка. Всичко, което ГЕРБ лъжат, че е станало. Преди 5 месеца, очевидно с тези документи и сегашният главен прокурор с това писмо, казва отново проверено 10.07.2017 и потвърдено, че по преписката не са налице данни за такива престъпления.Дотук с фактите. Сега малко въпроси и изводи. Сега Нинова пита. Кой лъже? Уважаеми ГЕРБ, защо лъжете? За „Техноимпекс” и Корнелия Нинова? Кой сега ще излезе и ще каже открито пред вас и обществото и ще каже – ние излъгахме. И ще обясни, защо излъга. Излизам от частния случай, защото аз съм частен случай във всичко това, допълни Нинова.Тук стои нещо много по-голямо и политически, и държавно. Цялата идея за ревизията на прехода в последните няколко седмици, поне публично и поне засега, се свежда до „Техноимпекс” и Корнелия Нинова. чули ли сте някой от ГЕРБ да говори нещо друго по ревизията на прехода? Чули ли сте някой да говори по приватизацията на големите, на гигантите в българската икономика, на Химко, Кремиковци, БТК, Булгартабак, електроразпределителните дружества? Кога някой от тези, които приватизираха тези активи, защото аз не съм продавал държавно и общинско имущество, кога някой от тези, които разпродаваха и разпарчетосваха, ще излязат с такива документи? Кога ще видим документите на Булгартабак, дали са проверени три пъти и няма престъпление? Кога ще видим документите за прехвърлянето на Сибанк, за придобиването на Пампорово, за продажбата на Бойко Борисов на 33% на електроразпределителните дружества или за имотите от Столична община? Кога ще минат през това, което е минало \"Техноимпекс\"? Кога ще застанат пред обществото така и ще кажат – това е истината? Но истината за идеята за прехода лъсна. Тези хора нямат никакво намерение да въздадат справедливост и възмездие. Защо го казвам? Освен, че досега говорят само за ”Техноимпекс” и за мен, което също ще обясня, защо мисля, че го правят политически, на поканата ми на лидерска среща да седнем и да вземем политическо решение, политическо – всички, национално съгласие, че този преход ще бъде ревизиран, но целият –бонови книжки, концесии, обществени поръчки, силови групировки, всичко на масата, кой даде златото на България на концесия, кой даде Софийска вода на концесия? Защо българският народ плаща такива цени за водата? Кой злоупотреби с боновите книжки? Всичко на масата. И когато предложих лидерите да се съберем и да се съгласим, че слагаме всичко на масата, изчезнаха яко дим. Получих писмо от Цветан Цветанов, когото не съм канила на такава среща, освен ако тайно след конгреса им да са го сменили Бойко Борисов и да е станал той председател на партията. Получих писмо от Цветан Цветанов, че бил зает и затова изпраща Данаил Кирилов. Данаил Кирилов ще пише законодателни текстове. Това и ние можем да го направим. Данаил Кирилов не е лицето, което ще вземе политическото решение. Тази партия лидер няма ли? Къде е г-н Борисов, като лидер на партия, не като премиер. Г-н Карадайъ е в чужбина и ми написа, че не може да дойде на тази среща. Патриотите мълчат. Къде изчезнахте яко дим бе хора? Когато се заговори за целия преход на масата? Кой сега го е страх от това? БСП ли? Чух някъде, че Корнелия Нинова я било страх от приватизацията. Няма никакъв проблем. Ето - всичко до последния лист. Готова съм още веднъж на всичко. Само че това с приватизацията на „Техноимпекс” е третата стъпка от голямото в политиката. Първото беше да нахранят опозицията, като им дадем постове, за да мълчат – председател на парламент, министри… Не им се получи. Второто беше – да ги разбием отвътре, с голяма коалиция за ГЕРБ. На Конгреса видяха, че и това не им се получава. Третата стъпка е – дайте да злепоставим опозицията, за да им отнемем моралния облик да говорят за корупция днес. И това няма да им се получи. Нямам никакви зависимости. И да ме гонят от парламента, и да ме плашат с дела, фактите и истината са на лице. И това няма да ме спре да казвам истината. Но да дойдем на истината в днешно време. Както видяхте, миналото е тук, с документи и факти на масата. Престъпления не съм извършила. В резултат на няколко проверки в различни времена. Готова съм, ако някой твърди, че съм причинила вреди на държавата – имуществени или каквито и да е – тук е СГС, може винаги да ми заведе дело. Декларирам, че няма да се позовавам на изтекла давност по такива искове, при условие обаче, че всички други председатели на партии сложат такава декларация на масата и кажат – няма да се позоваваме на давност за целия си професионален живот. И наистина да видим цялата истина за този преход. Сега да дойдем към действителността, защото всичко това е отклоняване на вниманието от истината днес, каза още Нинова. ", "date": "2017.12.06", "title": "Нинова опроверга с документи твърденията на ГЕРБ за \"Техноимпекс\""}
{"url": "https://offnews.bg/obshtestvo/elektronnoto-pravitelstvo-se-hvali-100-administratcii-veche-obmeniat-670683.html", "text": "Повече от 100 централни и общински администрации вече могат да обменят документи помежду си изцяло по електронен път, съобщи Държавната агенция „Електронно управление“ (ДАЕУ). Сред тях са министерствата на финансите, на правосъдието, на регионалното развитие и благоустройството, Министерството на вътрешните работи, Агенцията по геодезия, картография и кадастър, Изпълнителната агенция „Автомобилна администрация“, ИА „Одит на средствата от Европейския съюз“, Държавната агенция за бежанците и други.Повече от 80 общински и 8 областни администрации също си обменят документи по електронен път, а към 5 декември т.г. още близо 250 администрации са заявили готовност да се присъединят към системата, поддържана от Агенцията за електронно управление.Избягването на обмена на документи на хартия между администрациите ще намали времето и разходите за административното обслужване на гражданите и на бизнеса.До 1 ноември 2018 г. администрациите трябва да преустановят напълно хартиения документооборот помежду си в изпълнение на целите за намаляване на административната тежест и на облекчаване на административното обслужване на гражданите и на бизнеса.Текуща информация за напредъка на процеса по присъединяване към системата за електронен обмен на съобщения можете да намерите на адрес: .", "date": "2017.12.06", "title": "Електронното правителство се хвали: 100 администрации вече обменят е-документи"}
{"url": "https://offnews.bg/obshtestvo/vodiat-shefa-na-srs-tata-v-parlamenta-da-obiasniava-za-podslushvaniata-670662.html", "text": "С малък парламентарен хаос започна тазседмичното заседание на депутатите в парламента. Причината - предложението на БСП в Народното събрание да дойде директорът на бюрото за СРС-та Бойко Рашков.По време на гласуването на дневния ред предложението на БСП за доклада на Бюрото беше гласуван като първа точка, но се сетиха, че няма как исканите от тях лица да дойдат на изслушването на време.Освен Рашков, социалистите поискаха да се явят още шефът на ДАНС Димитър Георгиев, вътрешният министър Валентин Радев, шефът на ДАТО и техните заместници.Тогава бе предложено точката да стане трета, за да имат време призованите да дойдат.БСП настояха да се уверят, че изслушването ще бъде днес и поискаха работното време на депутатите да бъде удължено до приемане на 3-та точка. Това не беше прието.За да не обидят опозицията, Данаил Кирилов от ГЕРБ предложи 3-тата точка, която беше първа, отново да стане първа. Народните представители приеха и това предложение.Но именно това лутане из правилника обърка депутатите и председателят на парламента и Цвета Караянчева обяви 30-минутно прекъсване.В крайна сметка точката ще е трета в дневния ред, Бойко Рашков е поканен, като към момента не се знае дали заседанието ще е закрито или не.Докладът за работата на Бюрото беше приет единодушно от ресорната комисия в парламента, а миналата седмица Рашков каза, че срещу Националното бюро за контрол на специалните разузнавателни средства (НБКСРС) има атака, за да не може да се контролира кой кого следи и подслушва.", "date": "2017.12.06", "title": "Водят шефа на СРС-тата в парламента да обяснява за подслушванията"}
{"url": "https://offnews.bg/obshtestvo/bulgartabak-reshi-da-predupredi-deputatite-silni-sme-mnogo-sme-snim-670666.html", "text": "Около 400 работници от благоевградската фабрика на \"Булгартабак\" надуваха тромби и други пищялки пред централата на \"Да, България\", редакцията на \"Капитал\" и \"Дневник\" и Народното събрание.Те скандираха -  \"лъжци\", \"манипулатори\", \"престъпници\", \"боклуци\". На протеста присъстваха още тютюнопроизводители от страната.Недоволството на цигареното предприятие идва от факта, че партията на бившия правосъден министър Христо Иванов повдигна темата за доклада на турската служба за борба с организираната престъпност и контрабандата, който описва контрабанда на български марки цигари в Турция. В него за първи път се споменава името на „Булгартабак“ и се казва „продуктите, идващи от българската компания „Булгартабак“ и превърнали се в източник на контрабанда в нашата държава“.Работниците от тютюневия холдинг бяха извозени до София с 13 автобуса, които паркираха пред Националния стадион.Протестиращите носеха фланелки с надпис \"Булгартабак\", а някои от тях, които насочваха протеста, бяха със светлоотразителни желетки.Служители на компанията споделиха пред OFFNews, че се страхуват да не загубят работните си места заради обвиненията за контрабанда от \"Булгартабак\". Те не пожелаха да споделят кое е физическото лице, собственик на фирмата. След разходката до офиса на \"Да, България\" шествието се насочи към площада пред Народното събрание и Министерския съвет. Там звучат песни на Веселин Маринов, друга стара естрада и народна музика.Повечето от плакатите на работниците бяха срещу \"Да, България\", лидера на партията Христо Иванов и издателя на \"Икономедиа\" Иво Прокопиев.Има рехави възгласи \"Ние не сме контрабандисти\".Още снощи се разбра, че акцията е много далеч от декларирания спонтанен протест в защита на работните места във фабриката.Кадри от протеста пред парламента:\"Много сме, силни сме\", скандираха протестиращите на площад \"Народно събрание\".Известната журналистка Еми Барух написа във фейсбук:", "date": "2017.12.06", "title": "Булгартабак реши да предупреди депутатите: Силни сме! Много сме (снимки и видео)"}
{"url": "https://offnews.bg/tehnologii/fejsbuk-pusna-mesindzhar-za-detca-670688.html", "text": "Фейсбук пусна версия на приложението Месинджър за деца. Според правилата на социалната мрежа деца под 13 години нямат право да имат свой акаунт. Законите в САЩ забраняват на интернет компаниите да събират лични данни за деца под 13 години без съгласие на родителите им. Има наложени и ограничения върху рекламите, насочени към децата.С новото приложение децата отново няма да имат право на свой акаунт. Вместо това те ще използват един вид разклонение на акаунт на някой от родителите на детето. През новото предложение децата ще могат да изпращат отново съобщения, картинки, емотикони. Те обаче няма да могат да прибавят приятели или да трият съобщения - това ще могат да правят само родителите. Детското приложение няма да показва реклами или да събира данни за маркетингови цели. Младежите няма да бъдат прехвърляни автоматично в стандартната версия, след като навършат 18 години, но ще могат да направят това, ако имат желание. \"Месинджър кидс\" е достъпно в САЩ за устройствата на \"Епъл\", версии за операционната система \"Андроид\" и таблетите на \"Амазон\" ще бъдат пуснати по-късно.", "date": "2017.12.06", "title": "Фейсбук пусна Месинджър за деца"}
{"url": "https://offnews.bg/politika/zografskiat-manastir-poluchi-4-pati-poveche-pari-ot-poiskanite-zaradi-670672.html", "text": "Зографският манастир в Света гора получи неочаквано 4 пъти повече пари за ремонт от бюджета, отколкото сам поиска.Кабинетът ще опусне над 900 хил. лева за основен ремонт на манастира, обяви премиерът Бойко Борисов преди началото на днешното правителствено заседание.\"Вие поискахте 230 000 лв., ние сме отпуснали 940 000 за цялото крило, да го направите Зографския манастир така, както трябва\", каза министър-председателят, обръщайки се към игумена на светата обител архимандрит Амвросий.Искът на манастира е бил за частичен ремонт на стойност 230 хил. лева.С точка от дневния ред на Министерския съвет се одобряват допълнителнои разходи от бюджета на МС за дирекцията по вероизповедания. Те са за извършване на довършителни ремонтни работи, изграждане на комуникациите в южното крило на манастира \"Свети Великомъченик Георги - Зограф\" в Атон, Гърция. „По информация, която имаме от Светата обител, с отпускането на тези средства ще се осигури необходимият ресурс за цялостно завършване на реконструкцията на това крило”, каза финансовият министър Владислав Горанов.„Надявам се с тези пари тази Света обител да стане максимално хубава и добра”, каза Борисов.Неочакваната финансова субсидия дойде след среднощната парламентарна схватка около гласуването на Бюджета за 2018. Тогава БСП неочаквано внесе предложение за допълнителни 1 млн. лева за ремонт на храм-паметника \"Св. Ал. Невски\" в столицата и на Зографския манастир. Предложението не мина, за да не се наруши, по думите на управляващите, вече гласуваната рамка на бюджета. Те обаче обещаха все пак да отпуснат поисканата субсидия на днешното заседание на кабинета.", "date": "2017.12.06", "title": "Зографският манастир получи 4 пъти повече пари от поисканите заради схватката за бюджета"}
{"url": "https://offnews.bg/obshtestvo/shofiorite-s-visoko-kravno-i-tezhka-forma-na-diabet-mozhe-da-zagubiat-670668.html", "text": "Хората с тежка форма на диабет, с високо кръвно налягане и сърдечни проблеми могат да загубят правото си да шофират според наредба, която здравното министерство готви, за да ограничи катастрофите на пътя.От ведомството обясниха пред bTV, че забраните важат само при тежките форми на тези заболявания, когато има риск шофьорът да загуби съзнание зад волана.Правилата трябва да влязат в сила от догодина. За тях ще се следи при взимане или при подновяване на книжка.Според статистиката около 2 млн. души у нас са засегнати от сърдечно-съдови заболявания и около половин милион от диабет. „Може да е много хубава наредбата, но изпълнението няма как да се установи. Ами ако човек с диабет минава по пешеходната пътека и получи хипогликемия и предизвика катастрофа? Да спрем хората с диабет да ходят тогава?”, попитаиронично д-р Румен Богданов, председател на Асоциацията на диабетиците в България.„Наредбата е от 2011 г., през 2016 г. има промяна, това е третата ѝ промяна сега. Сега тази наредба разрешава на хората с някои болести да управляват. Това не означава да се отнеме книжката, а да не се издаде медицинско свидетелство, което казва, че такъв човек не може да управлява”, коментира бившият директор на КАТ Алекси Стратиев.„Това е само проект, ще искаме личният лекар да преценява. Всеки обаче умишлено може да прикрие заболяването си, защото иначе може да загуби работата си”, коментира д-р Георги Миндов, председател на Дружеството на столичните общопрактикуващи лекари.„Хората с диабет са с два типа на заболяването – тип 1 (инсулинозависим) и тип 2. Огромната група от хора с диабет тип 2 са на таблетки, не на инсулин, и хипогликемията е много рядко явление при тях” посочи д-р Бoгданов.„Би могло да има връзка между пътната полиция и компетентните специалисти. Има например и много психично болни хора, които са зад волана”, посочи Стратиев.", "date": "2017.12.06", "title": "Шофьорите с високо кръвно и тежка форма на диабет може да загубят книжките си"}
{"url": "https://offnews.bg/politika/spetcsadat-se-prevrashta-v-mashina-za-razreshavane-na-podslushvania-670675.html", "text": "Специализираният наказателен съд е на път да се превърне в основен по издаването на разрешения за прилагане на специални разузнавателни средства (СРС). От доклада на Националното бюро за контрол на СРС за 2016 година става ясно, че спецсъдът, в който се гледат дела за организирани престъпни групи, буквално бил залят за искания за подслушване на такива групи. Пред депутатите началникът на бюрото Бойко Рашков заяви, че съдът се превръща в \"основен\" по отношение на искания за прилагане на СРС. В констатациите на бюрото е посочено, че основните искания за СРС са свързани с организирани престъпни групи и този \"феномен\" се наблюдавал от тази година. \"Какво значи с 1000 броя повече процедури и разрешения, за разлика от предходната година в разрешенията, давани от Специализирания наказателен съд? Едва ли не България се превръща в държава от съвкупност от ОПГ\", коментира от трибуната Рашков, който беше изслушан в открито заседание.Думите му провокираха реакция от страна на ГЕРБ. С подвиквания от местата си някои от тях прекъснаха изказването на Рашков, като го определиха като политическо. Особено нажежена стана обстановката, след като той направи и аналогия в работата на спецсъда с тази на Софийския градски съд от времето, в което той беше управляван от  на тогавашния вътрешен министър Цветан Цветанов Владимира Янева. Рашков посочи, че едно от основанията за \"хилядите нарушения\" в Софийския градски съд по отношение на подслушванията било, че той бил изключително натоварен с искания за СРС. В момента същото се случвало и със спецъда, където папките с  делата за разрешения за подслушване и проследяване буквално се съхраняват в коридорите на съда. Той даде примери с отказано от един съд разрешение за прилагане на СРС, но малко по-късно при друг съдия със същите материали разрешение било давано.Според статистиката отказите на съдиите били средно 100 при 300 внесени искания. В спецсъдът обаче отказите били едва 30 процента. В същото време вторият най-голям заявител на СРС след МВР била прокуратурата. Пред депутатите Рашков за пореден път повтори тезата си, че се прави опит за блокиране работата на бюрото. Той заяви, че от главния прокурор Сотир Цацаров е постъпило становище в парламента, че бюрото за контрол на СРС не трябва да се запознава с материалите по делото, за което се иска съответното СРС.  „Сигнализирали сме прокуратурата във връзка с 8 хил. разрешения от съд, но без след това СРС да са приложени от  (Държавна агенция „Технически операции“, бел. ред.) без за това да са посочени причини. По закон този орган, когато прецени, че не може да приложи СРС, трябва да уведоми разрешващия орган и заявителя. Това не е направено“, обясни Рашков. От думите му стана ясно, че по тези въпрос не е имало реакция от прокуратурата. Държавното обвинение не реагирало и на случаи, при които са унищожавани веществени доказателствени средства (вдс) в резултат на приложени СРС.", "date": "2017.12.06", "title": "Спецсъдът се превръща в машина за разрешаване на подслушвания"}
{"url": "https://offnews.bg/obshtestvo/ombudsmanat-maia-manolova-osadi-toplofikatcia-i-pred-vas-670677.html", "text": "Върховният административен съд /ВАС/ отхвърли жалбата на „Топлофикация София“ АД и прекрати делото на омбудсмана Мая Манолова срещу дружеството. Причината е допусната грешка в касационната жалба на „Топлофикация“. По този начин ВАС остави в сила решението на първа инстанция – Административен съд София-град, което е първото спечелено дело на обществения защитник срещу монополиста.На 7 октомври 2016 г. общественият защитник прати писмо до мениджмънта на  дружеството с десет въпроса по Закона за достъп до обществена информация /ЗДОИ/.  Става дума за т.нар. „юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР. Дружеството има право да обжалва постановеното определение в 7-дневен срок, считан от днес. Окончателното решение ще даде петчленен състав на ВАС, което ако се потвърди, ще остане решението на Административния съд София-град и ще задължи „Топлофикация София“ АД да даде информация на омбудсмана за начина, по който е похарчила около 15 млн. лв. през 2015 г., събрани от юрисконсултски възнаграждения.По думите на обществения защитник, дружеството е собственост на гражданите и има морален ангажимент към тях по отношение на неговото функциониране. „Топлофикация“ се е превърнала в един феодал, който се отнася към столичани като към крепостни селяни, които имат право единствено и само да плащат, но не и да знаят как се изразходват парите им“, категорична бе омбудсманът.", "date": "2017.12.06", "title": "Омбудсманът Мая Манолова осъди Топлофикация и пред ВАС"}
{"url": "https://offnews.bg/ikonomika/sofia-poluchi-po-visok-investitcionen-rejting-670665.html", "text": "Международната рейтингова агенция \"Стандард енд Пуърс\" /S&P Global Ratings/ повиши дългосрочния кредитен рейтинг на София от ВВ+ на ВВВ- със стабилна перспектива. Така той вече влиза в групата на „инвестиционните рейтинги“.Това означава, че Столична община става още по-привлекателно място за насочване на инвестиции. Добрият рейтинг е не само полезен ориентир за чуждестранните инвеститори, а и за самата община и нейните граждани, защото помага за привличане на по-евтин финансов ресурс за реализиране на капиталовата програма на столицата.Повишението е признание и за добрата работа на екипа на кмета на София Йорданка Фандъкова и общинската администрация за поддържането на финансова стабилност и високо ниво на собствени приходи на Столична община, информират от \"Московска\" 33. В мотивите на S&P Global Ratings се посочва, че в подкрепа на вътрешноприсъщия рейтинг на Столична община е статутът на града като административен, финансов и търговски център на България. По думите на Стандард енд Пуърс това допринася за диверсификацията и дава основания за прогнозиране на устойчив икономически растеж на местната икономика. Оценката отразява мнението на агенцията за изключителната ликвидност на общината и добрата бюджетна гъвкавост, основана на значителната автономност в управлението на местните приходи. ", "date": "2017.12.06", "title": "София получи по-висок инвестиционен рейтинг"}
{"url": "https://offnews.bg/ikonomika/shefat-na-bnb-badete-spokojni-za-parite-si-670663.html", "text": "Хората могат да са абсолютно спокойни за парите си”, заяви председателят на Българската народна банка (БНБ) Димитър Радев в интервю за bTV на днешния празник на банкерите - Никулден.„Всички показатели са на добро равнище, печалбата за втора поредна година на сектора доближава исторически най-високите равнища. Свидетели сме на това как кредитната активност се увеличава, лошите кредити намаляват, така че имаме много позитивни фактори и не случайно тези международни агенции взимат решения за повишаване на кредитния рейтинг, не на база на някакви субективни съображения, а на база на реални факти”, добави той.Според него влизането в еврозоната ще е полезна стъпка за страната. „Както процесът, така и присъединяването към Еврозоната ще има положителен ефект за икономиката. Достатъчно е да погледнете докладите на международните кредитни агенции, които бяха разпространени в края на миналата седмица. Те ясно посочват като основен фактор за бъдещото повишаване на кредитния рейтинг на страната присъединяването на нашата валута към валутния механизъм”, каза той.Радев наблегна върху съживяването на икономиката.„Ако икономиката работи добре, хората ще живеят по-добре. А тя определено работи по-добре, това се вижда от всички индикатори.\" Според него обаче в някои случаи имало забавяне във времето между променените макроикономически показатели и реалното им усещане по джоба на хората.Директорът на БНБ коментира и т.нар. криптовалути, напр. биткойни, чиято цена напоследък се увеличи чувствително.„Аз мисля, че тук има два концептуални въпроса, които трябва да са ясни преди да има съдържателна дискусия. Първият въпрос е, че в случая с биткойни и сходните т.нар. криптовалути не става въпрос за никакви валути. Това не са валути, това са стоки и обект на спекулация, които някои инвеститори използват и като средство за разплащане. Вторият въпрос е, че тази тема не трябва да се смесва с темата за дигиталните пари, които вероятно един ден в банките, централните банки, ще имитират.Това не е факт, но централните банки проучват внимателно този въпрос. Тези дигитални пари ще бъдат истински пари, само че в дигитална форма. Следователно, когато говорим за биткойн, става въпрос за един спекулативен актив, а не за валута. Ето защо централните банки не регулират и биткойн, и подобните конструкции”, обясни той.", "date": "2017.12.06", "title": "Шефът на БНБ: Бъдете спокойни за парите си"}
{"url": "https://offnews.bg/obshtestvo/s-naj-dalgoto-nikuldensko-horo-burgas-posreshta-svoia-praznik-670642.html", "text": "Станалото традиционно за Бургас Никулденско градче, в градинката до Часовника, ще е част от празника и през тази година, като събира в себе си всички видове изкуства от морския град. Писатели, поети, художници и музиканти ще забавляват бургазлии и гостите на града през целия ден.Именно там е бъде осветена и празничната трапеза, на която кметът Димитър Николов разчупва питата. В зависимост от това кое парче е по-голямо се гадае дали следващата година в Бургас ще се родят повече момчета или повече момичета. Щом приключи обредният ритуал, ще започне раздаването на традиционния за празника рибен курбан, приготвен по стара рибарска рецепта и със съдействието на полевата кухня на Военноморска база - Бургас. Пунктовете с рибния курбан тази година ще бъдат разположени до Община Бургас, до СУ \"Петко Росен\" в ж.к. \"Меден рудник\", на площад \"Св. Св. Кирил и Методий\" и до Морската гара.Амбицията тази година е в Бургас да се извие и най-дългото Никулденско хоро. Младежи от инициативата \"Бургас обича младите\" ще го поведат по ул. \"Александровска\" от 14.00 часа. В него ще вземат участие ученици от бургаските училища и млади танцьори от фолклорния танцов ансамбъл към Професионална търговска гимназия, от ФТА \"Никола Гинов\" и ПФА \"Странджа\".Традицията ще бъде спазена и в друго отношение. За пета поредна година, всички именици в града ще могат да се запечатат на т. нар. златна снимка за поколенията. Фотосът ще бъде направен точно в 13:30 часа на площад \"Атанас Сиреков\". Атрактивна изложба в Културният център \"Морско казино\" ще пресъздаде автентичната атмосфера на Бургас отпреди век. Акцент в експозицията \"Завръщане въ стария Бургасъ\" е оригиналното завещание на най-големия дарител и благодетел на Бургас - Александър Георгиев - Коджакафалията, което ще бъде показано за първи път в града.Кулминацията на празника е запалването на светлините на 18-метровата коледна елха и новогодишната украса на Бургас, което ще се случи по време на големия Никулденски концерт на площад \"Тройката\" от 17.30 часа с Графа, Тони Димитрова и много други обичани изпълнители. А старите бургазлии и днес ще цъкат с език, след като из града ще се носи миризма на печена скумрия, която вече не е част от Черно море. С репликата „И шаранът е риба“ и днес някои ще уважат светеца с традиционната риба, а други ще предпочетат чернокопа, който тази година не бе толкова изобилен. С молитвата следващата година да е по-благодатна.", "date": "2017.12.06", "title": "С най-дългото Никулденско хоро Бургас посреща своя празник"}
{"url": "https://offnews.bg/obshtestvo/na-tri-mesta-v-stolitcata-bez-voda-dnes-670592.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Реконструкция на уличен водопровод на ул. „Суходолска“ в жк. „Западен парк“ налага спиране на водоподаването от 10:00 до 20:00 часа на ул. „Суходолска“ от ул. „Проф. А.Вайганд“ до ул. „Булина ливада“.Подмяна на сградно водопроводно отклонение на ул. „Съгласие“ в кв. „Гниляне“ в гр. Нови Искър налага спиране на водоподаването от 10:00 до 14:00 часа в района между ул. „Съгласие“, ул. „Враня“, ул. „Тополите“, ул. „Спортист“, ул. „Христо Ботев“.Заради подмяна на сградно водопроводно отклонение на ул. „Баба Тонка“ в кв. „Васил Левски“ се налага спиране на водоподаването от 9:30 до 17:30 часа на ул. „Константин Фотинов“ от ул. „Баба Тонка“ до ул. „Княгиня Тамара“. ", "date": "2017.12.06", "title": "На три места в столицата без вода днес"}
{"url": "https://offnews.bg/temida/osvobodiha-ahmed-musa-ot-aresta-670669.html", "text": "Пазарджишкият окръжен съд постанови Ахмед Муса да бъде освободен в съдебното заседание, а белезниците му – свалени. Това стана факт, след като бе потвърдено, че гаранцията му на стойност 7500 лв. е била изплатена. Ахмед Муса, който е подсъдим по делото за радикален ислям, прекара в ареста три години. Решението за изменението на мярката му от задържане под стража в парична гаранция датира от края на миналия месец. ", "date": "2017.12.06", "title": "Освободиха Ахмед Муса от ареста"}
{"url": "https://offnews.bg/obshtestvo/nikulden-e-slagajte-liuspa-ot-sharana-v-portfejla-670608.html", "text": "Хиляди именици черпят днес, празнуват моряци и банкери, Църквата ни почита Св. Николай Мирликийски Чудотворец. Никулден е и празникът на Бургас.Името означава \"победител на народите\", имен ден честват Никола, Николай, Николина, Николета, Нина, Кольо и производни на тях.Св. Николай Мирликийски се е родил през 280 г. в Малоазийската провинция Ликия и по времето на император Константин Велики е бил провъзгласен за Мирликийски архиепископ. Взел участие в Първия вселенски Никейски църковен събор. Умира през 325 г. Остава прочут със своите морски чудотворства при спасяването на кораби и моряци от крушение.Българите почитат светеца като патрон на рибарите и мореплавателите и като господар на океаните, моретата, реките и езерата. Според легендата свети Никола е покровител и на банкерите. Преданието разказва, че той е бил богаташ, който раздавал пари на бедните. Незабелязано подхвърлил три кесии със злато в дома на обеднял търговец, за да може да омъжи трите си дъщери и да ги спаси от безчестие.През 1992 г. Асоциацията на търговските банки и Българската народна банка възстановяват традицията църковният празник Никулден да се отбелязва и като празник на банките и банкерите. На Никулден се яде задължително риба, най-често шаран, пълнен с орехи. Причината: Веднъж, когато светецът плувал с лодката си в морето и излезлите силни вълни пробили дъното й, той бръкнал с ръка във водата, хванал един шаран и запушил с него пукнатината. Така спасил от удавяне своите спътници. От тогава останал и обичаят да се жертва шаран в чест на светеца.Трапезата на Никулден не се вдига през целия ден. Празникът се чества и като родов, а на масата се слагат и постни ястия.", "date": "2017.12.06", "title": "Никулден е, слагайте люспа от шарана в портфейла"}
{"url": "https://offnews.bg/sviat/zashto-premestvaneto-na-posolstvoto-na-sasht-v-jerusalim-e-takav-probl-670673.html", "text": "Очаква се американският президент Доналд Тръмп да обяви, че признава Йерусалим за столица на Израел, и да премести посолството на САЩ от Тел Авив в Йерусалим. Защо решението на Тръмп е толкова спорно, обяснява Live Science.Израел приема Йерусалим за своя столица, но в същото време Палестина приема Източен Йерусалим за палестинска територия, окупирана според палестинците от Израел по време на Шестдневната война през 1967 г. Палестинците приемат Източен Йеруслим за столица на своята държава. Съветът за сигурност на ООН смята Източен Йеруслим за окупирана палестинска територия.В телефонен разговор с Тръмп палестинският президент Махмуд Абас е заявил, че решението САЩ да признае Йерусалим за столица на Израел може да провали деликатния мирен процес между Израел и Палестина и да доведе до тежки последици за бъдещата стабилност на региона и на света като цяло, съобщава PNA. Намерението на Тръмп предизвика бурна реакция и критики от страна на международните лидери. Кралят на Йордания Абдула II предупреди, че преместването на посолството ще подкопае усилията на американската администрация да възстанови мирния процес.Турският президент Реджеп Тайип Ердоган също изрази тревогата си от решението на Тръмп и заплаши да скъса дипломатическите си отношения с Израел. Френският президент Еманюел Макрон пък подчерта, че статутът на Йерусалим трябва да бъде решен от израелците и палестинците. Върховният съд и парламентът на Израел са разположение в Йерусалим, което прави града законодателната и съдебната столица на Израел, докато палестинският парламент в момента се намира в Рамала. Палестинските власти обаче са категорични, че няма да има палестинска държава без Източен Йерусалим като нейна столица. Заради неясни статут на Йерусалим при създаването му посолството на САЩ е разположено в Тел Авив. През 1995 г. обаче САЩ приеха специален закон за преместването на американското посолство в Йерусалим до 1995 г. Тъй като преговорите между израелските и палестинските власти не постигнаха резултат, преместването на американското посолство беше отлагано на всеки 6 месеца. Доналд Тръмп подписа решение за отлагане на 1 юни, като обяви, че прави това, за да \"увеличи максимално шансовете за постигане на споразумение между Израел и палестинците\". В изявлението на Белия дом тогава се казваше, че преместването на посолството от Тел Авив в Йерусалим не само предстои, но и е неизбежно. \"Въпросът не е дали това ще се случи, а кога\", се казваше в изявлението. Крайният срок за решението дали да бъде отложено за пореден път решението за преместване на посолството на САЩ в Йерусалим изтече на 3 декември. Очаква се по-късно днес Тръмп да направи изявление, в което да обяви решението си по въпроса. ", "date": "2017.12.06", "title": "Защо преместването на посолството на САЩ в Йерусалим е такъв проблем"}
{"url": "https://offnews.bg/sviat/dnes-tramp-priznava-jerusalim-za-stolitca-na-izrael-670658.html", "text": "Американският президент Доналд Тръмп днес ще обяви, че признава Йерусалим за столица на Израел, заявиха пожелали анонимност официални представители на САЩ, цитирани от Асошиейтед прес и Франс прес.Държавният глава на САЩ освен това ще нареди на Държавния департамент да подготви преместването на посолството на САЩ в Израел от Тел Авив в Йерусалим. Той няма да определя срок за това и процедурата вероятно ще отнеме \"няколко години\", твърдят източниците.Според тях признаването на Йерусалим за столица на Израел ще е признаване на \"историческата и съвременната действителност\", а не толкова политическо изявление.Анонимните източници отбелязват, че почти всички израелски правителствени ведомства и израелският парламент са в Ерусалим, а не в Тел Авив, където поддържащите дипломатически отношения с Израел държави по традиция държат посолствата си.Намерението на Тръмп да признае Йерусалим за столица на Израел вече предизвика лавина от.Освен евреите също и палестинците смятат свещения град за свой. ", "date": "2017.12.06", "title": "Днес Тръмп признава Йерусалим за столица на Израел"}
{"url": "https://offnews.bg/obshtestvo/detskite-gradini-v-knezha-bez-taksa-sled-nova-godina-670678.html", "text": "Таксите за детска градина в Кнежа се премахват от Нова година, гласува единодушно Общинският съвет в града. Това ще струва на общината около 100 000 лева, които тя е осигурила от икономии от събирането и депонирането на отпадъци, съобщи Нова тв.В Кнежа има пет детски заведения с три яслени и 17 градински групи, в които има 500 деца. Безплатна ще бъде и млечната кухня.Инициативата и единодушното решение трябва да послужат за пример и на други общини, смятат политиците в местния парламент.", "date": "2017.12.06", "title": "Детските градини в Кнежа без такса след Нова година"}
{"url": "https://offnews.bg/ikonomika/sarbia-spria-koruptciata-i-logichno-ni-izprevari-po-investitcii-670654.html", "text": "И Сърбия изпревари България по привлечени преки чуждестранни инвестиции.Въпреки твърде далечните си европерспективи западните ни съседи вложиха усилия да създадат регулаторна рамка за благоприятен бизнесклимат. И резултатите вече са налице - така те се превръщат в привлекателна държава за правене на бизнес на Балканите.Сърбите положиха усилия за ограничаване на корупцията, намаляване на бюрократичните процедури и засилване ефективността на администрацията.Това са фактори, които са решаващи за избора на място за инвестиции. Те са и обяснението защо през последните години чуждестранните вложения заобикалят България като място за развитие на нови производства. Ето още няколко съществени разлики между нас и тях.Сърбия постави ударение върху борбата с корупцията и престъпността, като дори се дава на инвеститори субсидия за работно място.Важен приоритет им е също образованието и свързването на всички нива на образователната система с икономическите потребности на държавата.Преките чужди инвестиции просто и занапред ще продължат да заобикалят България, ако проблемът с корупцията не бъде разрешен сега и веднага. Икономиката ни е заплашена да продължи своето изоставане в близките години, но този път ще бъде бързо изпреварена от съседите си. Когато корупцията на върха е безнаказана, всички останали неизбежно се корумпират. Така страда цялата икономика.", "date": "2017.12.06", "title": "Сърбия спря корупцията и логично ни изпревари по инвестиции"}
{"url": "https://offnews.bg/futbol/atletiko-izhvarcha-ot-shampionskata-liga-670657.html", "text": "Атлетико Мадрид изхвърча от Шампионската лига, след като завърши 1:1 като гост с Челси в последната си среща от предварителна група С.Това се оказа недостатъчно за играчите на Диего Симеоне да продължат в следващата фаза. В началото на втората част гостите поведоха след попадение на Саул Нунес в 56-ата минута. Испанският халф засече с глава подаване на Фернандо Торес и от близка дистанция не сбърка за 1:0.Последваха силни минути за домакините, които пропуснаха няколко отлични възможности да изравнят. Това все пак се случи в 75-ата минута, когато централният бранител на Атлетико Стефан Савич опита да изчисти топката, но вместо това я прати в собствената си врата.В другия мач от тази група италианският Рома постигна очаквана домакинска победа над Карабах 1:0. Единственото попадение за “вълците” на Диего Пероти в 53-ата минута. С победата Рома финишира на първото място в групата с актив от 11 точки, колкото има и вторият Челси, но италианците имат предимство в преките сблъсъци. На третото място пък остана Атлетико със 7 пункта, като мадридчани ще продължат участието си в турнира Лига Европа.В другите мачове от днес Байерн Мюнхен победи като домакин с 3:1 Пари Сен Жермен в дербито от група B. Въпреки успеха обаче баварците останаха зад днешния си съперник в класирането.В другия сблъсък от групата Селтик изненадващо загуби у дома с 0:1 от Андерлехт, но въпреки това шотландците запазиха третата си позиция в подреждането.От група А място на осминафиналите си гарантираха отборите на Манчестър Юнайтед и Базел. “Червените дяволи” завършиха като лидери в групата след домакински успех с 2:1 над ЦСКА Москва, докато Базел спечели гостуването си на аутсайдера Бенфика с 2:0.В група D Барселона спечели на Ноу Камп с 2:0 срещу Спортинг, а със същия резултат Ювентус победи като гост състава на Олимпиакос. Барса финишира на първата позиция в класирането с 14 точки, следван от торинци с 11, а Спортинг остана на трета позиция със 7.", "date": "2017.12.06", "title": "Атлетико изхвърча от Шампионската лига"}
{"url": "https://offnews.bg/kultura/pochina-frenskata-roklegenda-dzhoni-holidej-670656.html", "text": "Най-голямата рокзвезда на Франция Джони Холидей почина тази нощ на 74 години от рак на белия дроб.Тъжната новина съобщи съпругата му Летисия, цитирана от АФП.Холидей е роден като Жан-Филип Сме на 15 юни 1945 г. в Париж. Освен музикант той бе и киноактьор. Често бе наричан френският Елвис Пресли.През 1965 г. се жени за Силви Вартан, но през 1980 г. двамата се развеждат. Имат син Давид.След Вартан той се жени още два пъти. От брака си с актрисата Натали Бай има дъщеря – Лора Сме, която е също киноактриса.От 2006 г. Джони Холидей живееше в Швейцария.", "date": "2017.12.06", "title": "Почина френската роклегенда Джони Холидей"}
{"url": "https://offnews.bg/sviat/amerikanskite-spetcsluzhbi-opitvali-da-verbuvat-ruski-zhurnalisti-obi-670681.html", "text": "Американските спецслужби опитвали да вербуват руски журналисти, обяви говорителят на руското външно министерство Мария Захарова, цитирана от РИА Новости. \"Отново поставяме въпроса, в този случай не толкова пред американските колеги, но и пред цялата международна общност, за безпрецедентния натиск върху руските медии от страна на САЩ, обяви Захарова. По думите ѝ в това число е и искането RT да се регистрира като чуждестранен агент. Захарова коментира, че ако бъде поискано потвърждение на информацията за опити за вербуване, от Държавния департамент на САЩ ще кажат, че нямат информация за такива случаи. Затова този въпрос ще бъде повдигнат от външния министър Сергей Лавров на срещата с държавния секретар Рекс Тилърсън във Виена в четвъртък. Защото вече няма да стане да ни казват, че няма да коментират такава информация, подчерта Захарова. САЩ поиска руските медии RT и Sputnik да се регистрират като чужди агенти. В отговор Русия обяви 9 медии, сред които \"Гласът на Америка\" и радио \"Свобода/Свободна Европа\" за чужди агенти. По-рано днес обявените за чужди агенти американски медии не са били пуснати на заседанието на Държавната дума. Преди това пък обявените за чужди агенти в САЩ руски медии са били лишени от акредитации за Конгреса на САЩ.", "date": "2017.12.06", "title": "Американските спецслужби опитвали да вербуват руски журналисти, обяви Москва"}
{"url": "https://offnews.bg/ikonomika/sluzhitelite-na-bulgartabak-izlizat-pod-stroj-na-spontanen-protest-670655.html", "text": "Служителите на \"Булгартабак\" излизат днес на \"спонтанен\" протест под наслов “Искаме работа, не правим контрабанда!”.Шестивието ще тръгне в 10 ч. от Националния стадион \"Васил Левски\", съобщава Канал 3.Около 9 часа пред столичната спортна арена вече имаше 11 автобуса с работници от фабриката в Благоевград, видя репортер на OFFNews.А затова доколко акцията е спонтанна се разбра снощи от публикация във фейсбук на известната журналистка Еми Барух.В социалната мрежа тя написа:Малко по-късно Биволъ публикува , което е било разпратено на служителите на Булгартабак. То призовава работниците публично да изрязат позицията си и да защитят работните си места от атаката, организирана от партия \"Да, България\", срещу компанията. Миналата седмица \"Движение Да, България!\" внесе в парламента искане за съставяне на анкетна комисия, която да провери информацията в доклада на турските специални служби, който посочва Булгартабак като източник на контрабанда на цигари към Близкия Изток.", "date": "2017.12.06", "title": "Служителите на Булгартабак излизат под строй на 'спонтанен' протест"}
{"url": "https://offnews.bg/obshtestvo/gledajte-na-zhivo-poleta-na-prezidenta-radev-s-iztrebitel-rafal-snimk-670680.html", "text": "Вижте на живо полета на президента на България Румен Радев с изтребител Рафал във Франция.Държавният глава е на тридневно посещение в Париж.Радев вече разговаря с френския си колега Еманюел Макрон, посети централата на Европейската космическа агенция и ЮНЕСКО.", "date": "2017.12.06", "title": "Гледайте на живо полета на президента Радев с изтребител Рафал (снимки и видео)"}
