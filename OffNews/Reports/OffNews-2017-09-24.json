{"url": "https://offnews.bg/liubov-i-seks/volen-siderov-i-denitca-gadzheva-minaha-pod-venchiloto-665780.html", "text": "Лидерът на „Атака” Волен Сидеров се ожени за Деница Гаджева в столичния храм „Св.св. Кирил и Методий” днес.Синът им Волен беше шафер на сватбата.Вместо подаръци двойката е поискала пари, които ще дари на храма, в който се венчаха, пише bTV.Пред тв камерата пък Сидеров посъветва всички неженени двойки да се решат на тази стъпка.„Много хора не смеят да сключат брак, съветвам ги да го направят, това е правилното и християнското”, каза лидерът на „Атака”.", "date": "2017.09.24", "title": "Волен Сидеров и Деница Гаджева минаха под венчилото"}
{"url": "https://offnews.bg/zimni/nbc-pokaza-sreden-prast-na-nhl-665765.html", "text": "Алчността може да се окаже пагубна за шефовете на Националната хокейна лига на САЩ и Канада (NHL).Отборите взеха общо решение да не пускат своите хокеисти за участие на зимните олимпийски игри в Пьончан през февруари догодина, за да не се лишават от услугите им за цели три седмици по време на сезона.С този ход те се надяваха да запазят печалбите си, тъй като в отстъствието на звездите спада и интереса.В същото време това ще нанесе жесток удар по интереса към олимпийския хокей.От телевизията, която държи правата за зимната олимпиада в САЩ NBC отвърнаха на удара, като обявиха, че в периода на игрите, няма да излъчват мачове от NHL в каналите си и всички платформи, които държат.Само за сравнение в този период през тази зима са били предавани над 20 срещи.\"Притежателят на тв правата показа символичен среден пръст на комисионера на NHL Гари Батман и управата, която реши да не пуска играчите за едно от най-важните събития в ефира на NBC\", злорадства коментаторът на Ню Йорк Поуст Лари Брукс.Играчите от НХЛ няма да участват на олимпийски игри за първи път от 1994 година насам. След хвърлената ръкавица от страна на оператора е напълно възможно да видим някакъв компромис в това отношение.", "date": "2017.09.24", "title": "NBC показа среден пръст на NHL"}
{"url": "https://offnews.bg/zimni/bivsh-vratar-na-sssr-nameren-ubit-podozirat-dashteria-mu-za-prestaple-665779.html", "text": "Бившият вратар на националния отбор по хокей на СССР Виктор Толмачев е бил намерен убит в апартамента си в Москва.78-годишният бивш спортист е загинал от прободни рани. Според информация на РИА Новости основен заподозрян за убийството му е неговата родна дъщеря, която вече е задържана.В последно време тя е живеела в апартамента на баща си, чиято смърт е настъпила след два удара с нож в областта на гърдите.От получените наранявания мъжът е загинал на място.Тялото му е било открито от кварталния полицай след обаждане от роднини, които са се притеснили, че не са го чували и виждали от известно време.При идването на полицията за проверка вратата на апартамента е бил отворен от дъщеря ме, която първоначално е отричала да има проблем с баща й и се е опитвала да скрие, че е мъртъв.В кариерата си Толмачев е играл за отборите на СКА, ЦСКА и Химки. Бил е пет път шампион на СССР с ЦСКА, а за националния отбор е записал 10 мача.", "date": "2017.09.24", "title": "Бивш вратар на СССР намерен убит, подозират дъщеря му за престъплението"}
{"url": "https://offnews.bg/futbol/ludogoretc-prospa-edno-poluvreme-no-sled-tova-nakaza-septemvri-665782.html", "text": "Шампионът Лудогорец проспа първото полувреме на мача със Септември от 10-ия кръг на Първа лига, но в крайна сметка стигна до успеха с 4:1, след като отстъпваше с 0:1.Двубоят не предложи някакво зрелище за публиката на \"Васил Левски\" поне в първите 30 минута, в които двата отбора не създадоха нито едно положение. Септември наказа безидейната игра на Лудогорец в 45-ата минута, когато Крис Гади се подигра с разсеяната защита на разградчани и прати топката в десния ъгъл на стража Ренан.Попадението стресна футболистите на треньора Димитър Димитров - Херо и отговорът не закъсня. В 53-ата минута гол на Клаудиу Кешеру вкара, но голът не беше зачетен поради засада.60 секунди по-късно Натанаел изравни с мощен удер с десния крак. В 56-ата обратът беше факт. Натанаел изведе Джоди Лукоки, който подмина вратаря на Септември Георгиев и отблизо направи 2:1.След гола \"орлите\" натикаха домакините в наказателното им поле и само късметът спаси столичани от нов гол.В 73-ата минута Кешеру прехвърли стража на домакините Янко Георгиев, но играч на Септември изчисти от голлинията. В 85-ата минута Вандерсон все пак вкара трети гол. Джоди Лукоки направи поредния си впечатляващ пробив и след като стигна до аутлинията, предостави кълбото на бразилеца, за когото не бе проблем да вкара.Три минути по-късно самият Лукоки също записа за втори път името си сред голмайсторите. Бързоногото крило пое и копна топката над вратаря, която се заби в мрежата.С успеха Лудогорец събра 24 точки и диша във врата на лидера ЦСКА-София, който е на върха с една повече. Септември пък е предпоследен, 13-и, със 7.", "date": "2017.09.24", "title": "Лудогорец проспа едно полувреме, но след това наказа Септември"}
{"url": "https://offnews.bg/koloezdene/kris-frum-razkriva-tajnite-na-uspeha-665783.html", "text": "Фигура: Пропорциите ми са направо абсурдни. Горната част на тялото е слабо, а бедрата огромни. Чувствам се ужасно смешен, когато се погледна в огледалото. Мисля си, че когато се пенсионирам, ще ходя на фитнес и ще поработя за бицепси, рамене и ще успея да постигна някакви пропорции. Когато се подложих на физиологични тестове през 2015, мазнините в тялото ми бяха 9,8 %. Това доста ме изненада, защото очаквах да са доста по-малко. Сигурен съм, че мога да ги понижа, но ми се струва, че е доста рисково. Но какво се случва с имунната система?Свалянето на килограми вероятно е ключа към успеха, но смятам че много хора са обсебени от тази идея. Важно е разбира се, но не най-важното. Много пъти съм се чувствал зле в стремежа си да поддържам малко килограми и съм си нанесъл много щети, повече отколкото ако бях по-тежък и пълен с енергия. Много хора са шокирани, когато разберат, че съм бил почти един килограм по-тежък на Вуелтата в сравнение с Тур дьо Франс. Около 68,5 – 69 килограма, но тогава бях по-силен и резултатите бяха доста по-добри.Извън сезона качвах 6 килограма и това се случваше, когато започнех да се храня нормално и тренирах 5 или 6 часа на ден. Тъй като обичам да си похапвам, намирах диетите за доста трудно начинание. В дните без въглехидрати можех да поема омлет, приготвен от 2 яйца, протеин за мускулите и никакви въглехидрати. След три-четири часа каране изпадаш в много лошо настроение. Не можеш да говориш, направо си като зомби.Психика: Мисля, че някои хора са родени със способността да страдат и да са много упорити. Аз винаги съм бил такъв. За мен, мотивацията идва от желанието да постигнеш нещо и нищо друго няма значение. Никога не се тревожа, че ще се проваля. Това е много негативна енергия. Много си мисля как ще се озова много по-напред и ще оставя всички зад себе си. Много визуализирам и имам много позитивно мислене. При изкачването на зловещия връх Англиру на Вуелтата например си представям тези последни няколко километра, надявайки се, че другите са достигнали своя лимит и си казвам: ” Олеле, това ще бъде много трудно”.Скорост и сблъсъци: Счупена ключица, счупена китка, счупена кост на ходилото – в сравнение с много състезатели в пелотона изглежда, че не съм имал късмет. Късмет ли е това? Когато има сблъсък точно пред теб и ти трябва да разцепиш секундата много от момчетата се побъркват, натискат спирачката и изхвърчат напред. Мисля, че имам способността да мисля много ясно, все едно виждам всичко на забавен каданс. Мога да предвидя опасността и да я избегна. Не изпадам в паника.Винаги има рискове. Тази година във Обиколката на Испания телевизията изпусна сблъсък след водачите. Аз се озовах на хлъзгав път на кръгово движение. Воут Поелс скочи на спирачките и успя. Аз обаче стъпих на кръговото, прескочих бордюра и паднах на тревата и нараних бедро и коляно. Воут ме търсеше през рамо, чудейки се къде съм. Едно такова падане те закопава и в следващите няколко дни аз минавах през такива места с изведени крака. Губиш доверие в себе си по отношение на контакта с пътя. Това е игра на нерви.В Обиколката на Швейцария преди няколко години дъждът не спираше да вали. Видимостта беше ужасна и очилата ми бяха замъглени. Видях, че съм вдигнал 108 км в час на мокра настилка с 2 см гуми носейки само екип от ликра. Понякога си мисля “Това е лудост”.Изкачването на Англиру тази година беше ужасяващо. Една от отборните коли, излетя от пътя и няколко мотоциклета бяха в бариерите, а един от състезателите беше паднал и крещеше, държейки рамото си. Винченцо Нибали почти прескочи пътя пред мен. Прелитайки през всичко това си мислиш: “Олеле, та това е ледена пързалка. Кога ще падна и аз? Опитваш се да блокираш тези мисли, но се оказва трудна задача.Наранявания от седалка: Те са проклятието на колоездача. Като зъбобол, който те тормози през целия ден, пречещ на концентрацията. Наистина ми беше доста трудно на тазгодишния Тур дьо Франс. Тази болка се превърна в голям проблем и накрая трябваше да сваля седалката един сантиметър и половина за повече от три седмици, което е много за един професионалист. Това се отрази на силата ми, тъй като вече не бях в най-добрата позиция, но заради тази болка се наложи да предприема това, за да я облекча. По времето на Вуелтата си бях намерил подложки, чиито предназначение беше за стъпалата, но за щастие проработиха и облекчиха болката.Диета: Към края на етапа истински се наслаждавам на лека закуска от един белтък и много захар. Това наистина ме вдига. Незная дали е психология или физика, но през деня на Лос Мачукос, когато изоставах с времето нямах време за това. Мислех да дам закуската на някой от отбора, но се оказа, че съм я изгубил. Не бях доволен от това, защото когато се озовеш на прага на възможностите си, определено имаш нужда от подкрепа.По време на многоетапните състезания, час преди финала взимам двойно еспресо с няколко захарчета, което пазя в мини бутилка. По принцип не пия много кафе и съм привърженик на зеления чай, така че на голямо състезание това ми помага да се чувствам наистина навит.През тежък планински етап, като този на Галабие на Тура, при който се изгарят 5500 – 6000 калории вероятно финишираме 3 килограма по-леки, дори като сме поели 12 бидона или 5-6 литра течности.Обикновенно започвам с оризов кейк, на всеки 20-30 минути. Ще поема и три гела един час преди финала. Много от колоездачите имат проблеми със зъбите от приемането на гелове и напитки, дори аз вече имах попълване на зъбите.Сауна: Ходя на сауна преди някои състезания, особено когато времето е лошо. Разбрал съм, че ако не се изпотявам преди голямо натоварване, не усещам мускулите си в най-добрата форма. Усещам ги издути и пълни с течности.Във физиологичните тестове, когато ме поставят в температура от 26 до 40 градуса, се оказва, че тялото ми функционира по-добре при по-висока температура. В студеното време се чувствам като блокиран. Мога да се справя и с това, но трябва да се подготвя по различен начин.Преди пролога на Тура в Дюселдорф нази година денят беше дъждовен и аз отидох на сауна рано сутринта за около час. Направих го и сутринта преди Англиру. Ако няма сауна мога да карам турбо в хотелската стая и това ще ме вкара в правилната кондиция.Медикаменти: Изключенията за терапевтичната употреба TUE имат място в спорта, ако се взимат по правилния начин. Не бива да отказваме на някого лекарствата, ако има нужда от тях. Какво ще кажете ако сте ужилени от пчела например и имате алергична реакция? Никога не казвай никога – звучи измамнически, но не мога да видя кога бих употребявал лекарства точно сега.През 2015 Обиколката на Франция беше много трудна. Аз съм асматик и тогава имах белодробна инфекция. Провеждаха ми тестове за дишането всяка сутрин и резултатите бяха лоши. Повече от 10 % понижаване на показателите в деня на голямото състезание на годината. Мисля, че е разбираемо от медицинска гледна точка защо се наложи приемането на TUE. Имах нужда от облекчение на бронхите, но много хора морално биха запитали “Как успяхте?” Именно затова аз не употребих никакви медикаменти. Не исках победата ми да бъде осквернена от такива въпроси.Опитах се да бъда прозрачен относно TUE. Чувствам, че не бих могъл да направя повече. Хората винаги ще бъдат подозрителни, заради историята на колоезденето. Напълно разбираемо. Те имат своето право. Ако трябва да се чакат 10 години за моите проби да бъдат повторно изследвани, за да се каже най-накрая “ОК”, тогава нека да бъде така.Паразитна шистосомия (билхарзия): хронично заболяване, ендемично в части от Африка и Южна Америка, причинено от заразяване с кръвни течности (шистозоми). През 2010 открихме, че имам това заболяване, но не зная колко дълго съм живял с него – вероятно години. Често срещано е в южна Африка в застояла вода под 1000 м. Можеш да се заразиш при едно докосване на заразената вода. Поразява имунната система. Чувствах се уморен, но тренирах много и затова си мислех, че е нормално. Точно когато бях във форма се разболявах от настинка. Нивата бяха доста високи така че очевидно съм го имал с години.Възстановяване: След като се прибрах от Вуелтата лежах цял ден в леглото, ставайки само за закуска. След три седмици на голям тур, тялото ми има нужда от почивка, но по-скоро става дума за психическа преумора. Беше приятно просто да си лежа в леглото знаейки, че съпругата и сина ми са в къщи. След почивката се връщах обратно, за да се подготвя за световното в Норвегия.", "date": "2017.09.24", "title": "Крис Фрум разкрива тайните на успеха"}
{"url": "https://offnews.bg/sviat/frida-labradorat-kojto-spasi-52-choveshki-zhivota-v-meksiko-665767.html", "text": "Едно име обиколи заглавията във вестниците и новинарските емисии, свързани със земетресението, ударило Мексико със сила 7.1 по Рихтер. То отне живота на стотици, но една национална героиня донесе спасение за десетки бедстващи.Фрида е лабрадор към мексиканския военноморски флот. Обучена е да издирва и спасява хора по време на бедствия като сполетелите страната през последните седмици урагани и земетресения.Усилията ѝ приковаха вниманието преди две седмици, при първото силно земетресение, от над 8, в щата Оахака. Носещо очила, колани и два чифта ботуши, седемгодишното куче успя да открие тялото на полицай и още няколко души под развалините.След второто земетресение с магнитуд 7.1 в Мексико сити във вторник Фрида и нейните колеги - кучета бяха изпратени да търсят затрупани под отломките.Дори президентът Енрике Пеня Нието похвали решителността и смелостта на лабрадора. \"Това е Фрида. Тя помогна при спасяването на 52 живота, застрашени от природни бедствия на национално и международно ниво\", се казва в съобщението от петък сутринта.Според статия в \"El Heraldo de Mexico\", Фрида обучава и новоприети кучета на възраст между 1 и 5 г. как да издирват бедстващи хора.Рано тази сутрин Мексико бе разтърсено от поредното силно земетресение - 5.7 по Рихтер (по данни от ЕССЦ), което бе усетено най-силно по западното крайбрежие на страната. В същото време там  вулканът Попокатепетъл избълва облак пепел на около два километра във въздуха.Спасителите и техните четириноги помощници продължават да издирват и помагат на оцелели.", "date": "2017.09.24", "title": "Фрида - лабрадорът, който спаси 52 човешки живота в Мексико"}
{"url": "https://offnews.bg/analizi-i-komentari/rusia-ot-brat-do-vrag-665775.html", "text": "С някакво мазохистично удоволствие се лансират конспиративни теории за заплахи на териториалната цялост на страната, които със или без умисъл крият реалните рискове. Страхът от русифицирането на Черноморието, подобно на страха от ислямизирането на ромските гета, в последна сметка е параноичен. Трудно е да си представим как гетата искат независимост или се обявяват за турска територия или пък как руснаците, купили имоти в България, се превръщат в хомогенно малцинство с териториални претенции.Лесно е да си представим обаче, че Русия, както вече неведнъж се е случвало, има Пета колона у нас, която използва ресурси на Кремъл, за да придобие политическа и икономическа власт. Че тъй нареченото русофилство е игра на чувства, зад която върви старата банална сделка – прокарване на руско влияние срещу усвояване на материални блага. Петата колона включва отделни публични лица, цели партии и бизнес кръгове, а посещения, като това на прокурора Чайка индикират, че може да се надява и на подкрепа от държавата.С други думи1 заплаха за националната сигурност не са руските интереси сами по себе си, както констатира приетият от МС доклад, а местни интереси, които разчитат на Големия брат. Готови са да възстановят модела Биг Брадър от съветските времена, разбира се, според променените условия след падането на Берлинската стена. Защото, както е известно от историята, няма посегателство без предателство.Дори представителите на Петата колона обаче нямат смелост да твърдят, че режимът на Кремъл днес е демократичен. Тактиката е друга – да внушат, че и НАТО, и ЕС също вече не са носители на демократични ценности. И така изборът на геополитически партньор да загуби своите рационални основания и да се повери на славянската душа и Православната вяра. Тъкмо тяхната манипулативна употреба е заплаха за националната сигурност.През седмицата повод за скандал стана и „Декамерон” на Бокачо – по-точно преместването му от програмата за 10-и в тази за 8-и клас. Спорещите се възбудиха от еротичните сюжети в някои от 100-те разказа в романа.Е, скандалът не беше толкова шумен, колкото при отпадането на „История славянобългарска” от програмата за 6-и клас, да речем, но пък е показателен за неспособността на част от обществото да приеме, че децата вече не са същите. Поне две са тенденциите, които не му дават право повече да гледа на тях като на домашни любимци – акселерация и глобализация.Комуникативните технологии, с които децата разполагат още от предучилищна възраст, изискват много по-рано да се интегрират към културата на възрастните, включително и в еротичната сфера. Вече защита не може да е ограничаването на информацията, а само навременното ѝ и компетентно поднасяне.Заедно с това, за да си свърши работата, нашето училище трябва да възпитава обитатели на свят без граници, където „свое” и „чуждо” не се противопоставят, и по-важни за културната идентичност от произведенията на националната литература са тези, които принадлежат на световната.Изучаването на „Декамерон” не само отговоря и на двете тенденции, но и ще даде възможност на осмокласниците да усетят разликата между нашето Възраждане, което поставя в центъра българската съдба, и западноевропейския Ренесанс, който поставя в центъра човека въобще. Да разберат, че преди да са българи, роми, турци, православни, мюсюлмани и пр. са хора.", "date": "2017.09.24", "title": "Русия от брат до враг"}
{"url": "https://offnews.bg/obshtestvo/zapochva-remontat-na-trabata-za-sofia-na-tunela-vitinia-665763.html", "text": "Утре - 25 септември, започва ремонтът на тръбата за София на тунел „Витиня“ на автомагистрала „Хемус“ и на съоръжението преди тунела, съобщи Агенция \"Пътна инфраструктура\".Движението на леките коли и на превозните средства до 10 т ще бъде прехвърлено двупосочно в обновената тръба за Варна, която бе пусната на 20 септември.Тежкотоварните МПС над 10 т ще продължат да преминават по задължителния обходен маршрут по път I-1 Ботевград - София. Целта е ремонтните дейности на „Витиня“ да завършат до края на ноември и през зимата по АМ „Хемус“ да се пътува без ограничения от строителни дейности.Тежкотоварните превозни средства над 10 т ще преминават по следните маршрути:В посока Варна движението се отклонява от пътен възел „Витинска река“ при 30-ти километър на автомагистралата по път I-1 София – Ботевград и път II-17 и трафикът за Варна се връща обратно на АМ „Хемус“ при пътен възел „Ботевград“ на 47-ми километър. В посока Видин се преминава по път I-1.За пътуващите към София движението се отклонява при 35-ти километър чрез временна връзка по път I-1 Ботевград – София. Трафикът се включва отново в автомагистралата при пътен възел „Витинска река“ при 30-ти километър.Задължителният маршрут за МПС над 10 т, пътуващи по направлението Видин - София от областите Видин, Монтана и Враца до София е: път I-1 - път II-16 при с. Ребърково - Своге – София, а от Видин и Монтана за София - път II-81 прохода Петрохан;Алтернативен маршрут за МПС над 10 т, пътуващи от областите Велико Търново и Русе до София е: път I-5 Бяла - Велико Търново - Котленски проход - АМ „Тракия“ /или по Подбалканският път I-6/- София;Алтернативен маршрут за МПС над 10 т, пътуващи от областите Ловеч и Плевен до София е: път II-35 Ловеч - Плевен, II-13 Плевен - Кнежа - Борован, II-15 Борован - Враца, I-1 Враца - село Ребърково, II-16 село Ребърково - Своге - София.Ремонтните работи в тръбата за София на тунел „Витиня“ предвиждат демонтаж на старите осветителни тела и на носещата конструкция, монтаж на нови конструкция и осветителни тела и захранващи кабели; изграждане на нова електроснабдителна система на осветлението, видеонаблюдение, пожароизвестителна и оповестителна система. Тунелната тръба ще бъде и с нова светофарна инсталация и променливи пътни знаци и т. н.Строителните дейности на тунел „Витиня“ се изпълняват от „Автомагистрали“ ЕАД.", "date": "2017.09.24", "title": "Започва ремонтът на тръбата за София на тунела Витиня"}
{"url": "https://offnews.bg/kultura/kartina-na-rubens-preotkrita-sled-400-godini-665764.html", "text": "\"Изгубен\" портрет на фламандския художник Петер Паул Рубенс бе преоткрит след близо 400 години.Портретът на херцога на Бъкингам бе идентифициран от д-р Бендор Гросвендор, пише Би Си Си. Той бил в колекцията на музеите на Глазгоу и бил показан на обществена изложба във величествения Pollok House. Заради допълнителни слоеве боя и наслояваната през вековете мръсотия обаче се смятало, че това е по-късно копие, направено от друг художник.Че това е възстановеният оригинален портрет от Рубенс на Джордж Вилиърс, първият херцог на Бъкингам, потвърди Бен ван Бедеден, директор на Rubenshuis в Антверпен. Той определи откритието като изключително вълнуващо.Портретът датира от около 1625 година.", "date": "2017.09.24", "title": "Картина на Рубенс преоткрита след 400 години"}
{"url": "https://offnews.bg/volejbol/volejbolistkite-ni-udariha-turtcia-i-prodalzhavat-na-1-4-finalite-na-665771.html", "text": "Волейболистките от националния отбор на България извоюваха втора победа на Европейското първенство в Азербайджан и Грузия.Момичетата на селекционера Иван Сеферинов над силния тим на Турция с 3:2 гейма (25:17, 10:25, 25:16, 20:25, 20:18) във втория си мач от предварителна група С и със сигурност продължават в следващата фаза на турнира.С успеха \"лъвиците\" вървят на второ място във временното класиране в групата с 2 победи от 2 мача и 4 точки.Начело в групата е действащият шампион Русия също с 2 победи от 2 мача, но с 5 точки. Утре (25 септември) България и Русия излизат в директен спор за първото място и класиране за 1/4-финалите на Евроволей 2017.За Турция това беше втора поредна загуба след снощното поражение от рускините с 1:3 гейма.Туркините ще излязат срещу Украйна утре в спор за 3-о място и класиране за плейофите на първенството. Срещите са съответно от 14,30 и 19,30 часа българско време.", "date": "2017.09.24", "title": "Волейболистките ни удариха Турция и продължават на 1/4-финалите на  Евроволей 2017"}
{"url": "https://offnews.bg/futbol/gemiite-na-milan-potanaha-v-genua-665770.html", "text": "Отборът на Милан записа второ поредно поражение в Серия А далеч от \"Сан Сиро\".Воденият от треньора Винченцо Монтела отстъпи с 0:2 гостуването си на Сампдория в Генуа от 6-ия кръг и с 12 точки заема пето място във временноото класиране.Сампдория пък събра 11 и вече е шести. Следващият мач на \"росонерите\" обаче е на \"Сан Сиро\" и е домакинство на Риека от Лига Европа.Нападателят Дуван Сапата (71) и резервата Рики Алварес (90) бяха точни за \"моряците\", които напълно заслужено стигнаха до трите точки.Така Самп спечели първото си домакинство срещу \"росонерите\" от 2010 година, като продължава да няма поражение в калчото.Гостите изиграха нов слаб мач, както на \"Олимпико\" срещу Лацио (1:4), като нито веднъж не затрудниха сериозно Кристиaн Пуджони и логично записаха втора загуба за сезона.", "date": "2017.09.24", "title": "Гемиите на Милан потънаха в Генуа"}
{"url": "https://offnews.bg/koloezdene/peter-sagan-prenapisa-istoriata-na-koloezdeneto-665773.html", "text": "Словашкият колоездач Петер Саган пренаписа историята, като спечели за трети пореден път световната титла в масовия старт след Ричмънд 2015 и Доха 2016.267,5 км не стигнаха на асовете на колоезденето на шампионата в Берген, Норвегия, за да определят най-добрия и се наложи използването на фотофиниш.В крайна сметка се оказа, че Саган печели с по-малко от половин капла преднина пред втория в класирането местен състезател Александер Кристоф. Общо десет състезатели завършиха с равно време с победителя - 6:28.11 часа, а във финалния спринт за определяне на шампиона се включиха около 30.\"Посвещавам победата на съпругата си и Микеле Скарпони, който утре щеше да навърши 38 години. Няма лесно състезание, това се доказа за пореден път. В последните пет километра си мислeх, че нямам никакъв шанс. Пробвах една атака, но тя не успя и след това бях изостанал доста назад. Съжалявам за Кристоф, защото го победих в дома му, пред неговите фенове.Победата наистина е сладка. Подобни състезания никога не могат да се предвидят, тактиката не играе роля, защото имаше много силни момчета в челото, които можеха да спечелят. Благодаря както на моите съотборници, така и на приятелите ми в колоната, които са доста\", заяви след финала Саган, който се изравни по победи от световни първенство с великия Еди Меркс (1967, 1971, 1974).Словакът кара доста дискретно през по-голямата част от състезанието, като очевидно пазеше сили за финала. В последните метри той се залепи за местния Александър Кристоф и австралиеца Майкъл Матюс.Французинът Жулиен Алафилип, който водеше в последните шест километра, беше погълнат и подминат от групата преследвачи и се задоволи с десетото място.Височината Салмон Хил (1500 метра, 6,4%), която определи победителите в надпреварите при жените и младежите, този път не се оказа достатъчна за определяне на победителя или поне групата от фаворити и така се стигна до определянето на шампиона с фотофиниш.", "date": "2017.09.24", "title": "Петер Саган пренаписа историята на колоезденето"}
{"url": "https://offnews.bg/sviat/vapreki-arestite-i-zabranata-mnogohiliadni-protesti-iskat-nezavisimos-665774.html", "text": "Хиляди демонстранти, призоваващи за независимост на Каталуния, се събраха на протести в Барселона и други градове в подкрепа на референдума, планиран за 1 октомври, предадоха АП и \"Ройтерс\". Демонстрациите са в отговор на действията на властите в Мадрид от миналата седмица. Те опитаха да блокират провеждането на допитването с цел установяване на собствено управление, като Конституционният съд го обяви за незаконно.Испанската полиция арестува каталунски официални представители, въвлечени в организацията на референдума, и конфискуваха листовки и други агитационни материали, както и бюлетини и урни. Това доведе до няколкодневни протести в Барселона.Пред множеството, събрало се на площада там, председателят на регионалния парламент на Каталуния Карме Форкадел каза: \"Призовавам ви да отидете да гласувате на референдума! Призовавам ви да гласувате за бъдещето на Каталуния!\".Въпреки арестите и забраната за провеждането, каталунските власти не се отказват от референдума. Днес активисти раздадоха един милион бюлетини на митинга в Барселона. Те призоваха участниците в митинга да разпратят бюлетини из цяла Каталуния.Между 3000 и 4000 полицаи са изпратени или пътуват за Каталуния, изпратени там от испанските власти.", "date": "2017.09.24", "title": "Въпреки арестите и забраната: Многохилядни протести искат независимост за Каталуния"}
{"url": "https://offnews.bg/112/katastrofa-kraj-varna-prati-8-v-bolnitca-oshte-4-ma-raneni-v-sblasak-665769.html", "text": "Катастрофа в местността \"Ален мак\", община Варна, прати 8 души в болница, съобщи полицията.Произшествието е станало 10-ина минути преди 10 ч. днес, на ул. \"П. Попов\" 69, в района на хотел \"Журналист\".Микробус \"Исузу\", управляван от 44-годишния П. Й., се блъснал в десния бордюр, отклонил се и се блъснал в телена ограда, след което помел две паркирани коли - \"Рено Меган\" и \"Пежо 206\", след което се ударил в скат и се преобърнал на дясната си страна.От 8-та, откарани в болница, жена на 48 г. е с фрактура на дясното рамо, 60-годишна жена е с фрактури на 3 ребра, а останалите шестима пострадали са с различни контузии - ръце, глава, рамо и др., и няма опасност за живота им.На мястото е извършен оглед и е образувано досъдебно производство.При друга катастрофа между два автомобила, станала към 10 ч. на бул. \"Цар Освободител\", са пострадали две деца и двама възрастни. 20-годишният водач на \"Хонда\" навлязъл в лентата за насрещно движение и се блъснал в \"Мицубиши\", управлявано от 35-годишна жена, която е возила двете деца - момче на 6 г. и момиче на 10 г. И двамата шофьори са пострадали, те са с контузии и охлузвания в областта на гръдния кош.Жената е с охлузвания по лицето, а мъжът - с разкъсно-контузна рана на левия крак и контузии на едната ръка и главата.", "date": "2017.09.24", "title": "Катастрофа край Варна прати 8 в болница, още 4-ма ранени в сблъсък в града"}
{"url": "https://offnews.bg/sviat/irakski-kiurdistan-pred-kliuchov-referendum-za-nezavisimost-665778.html", "text": "Иракски Кюрдистан очаква ключов за бъдещето си референдум, който започва само след няколко часа и срещу който централното правителство в Багдад и съседните на Ирак страни се противопоставят остро.Регионалното правителство в автономното държавно образувание в Ирак обяви утрешния ден за неработен във всички градове и райони на Иракски Кюрдистан, т.е. в  областите Арбил, Дахук и Сулеймания.Днес на пресконференция президентът на Иракски Кюрдистан Масуд Барзани заяви, цитиран от БТА, че референдумът е първа стъпка към независимостта на територията (40 643 кв. км.), граничеща с Иран, Турция, Сирия и останалата част на Ирак (на юг). Той увери, че ще опита да преговаря с правителството в Багдад за прилагането на очаквания положителен вот, дори това да отнеме две или повече години.Никога няма да се върнем към проваленото партньорство с Багдад. Ирак не е демократичната държава, каквато се очакваше да стане след свалянето на Саддам Хюсеин през 2003 г., а разделена на религиозен принцип страна, каза още той.Барзани отхвърли опасенията, че гласуването може да дестабилизира региона и пое ангажимент Иракски Кюрдистан да зачита международните граници и да не се стреми към преначертаването им. \"Нашето послание към съседите е: ние очакваме добри отношения. Ние никога не сме били фактор за нестабилност и няма да бъдем.\"Барзани увери, че кюрдите искат диалог с Багдад за преодоляване на споровете за богатата на петрол провинция Киркук и части от Ниневия и Диала.\"Само независимост може да бъде наградата за майките на нашите мъченици\", подчерта Барзани и напомни на международната общност за ролята, която кюрдите играят във войната срещу \"Ислямска държава\". Барзани каза, че военните формирования пешмерга ще продължат и след референдума сътрудничеството си с иракските военни в борбата с ИД. Той изключи вероятността от въоръжен конфликт с Ирак след референдума.Кои са кюрдитеКюрдите са народ от индоевропейски произход. Те са потомци на мидийците от древна Персия, основали империя през седми век преди Христа. Мнозинството от кюрдите са мюсюлмани сунити, но сред тях има и немюсюлмански малцинства. Те са се установили на близо половин милион квадратни километра. Според различни източници наброяват между 25 и 35 милиона души. Най-много от тях живеят в Турция (12-15 милиона), в Иран (около 6 милиона), Ирак (4,69 милиона) и Сирия (над 2 милиона). Големи кюрдски общности живеят също в Азербайджан, Армения и Ливан, както и в Европа, по-специално Германия.Рухването на Османската империя след края на Първата световна война проправя пътя към създаването на кюрдска държава, предвидено в договора от Севр през 1920 г., която да е в Източен Анадол и в провинция Мосул. Но след победата на Мустафа Кемал в Турция съюзниците променят решението си и през 1923 г. договорът от Лозана утвърждава доминацията на Турция, Иран, Великобритания (за Ирак) и Франция (за Сирия) над кюрдското население там.Стремежът на кюрдите за създаване на единен Кюрдистан, те са възприемани като заплаха за териториалната цялост на страните, в които живеят. В Турция конфликтът между правителството и Кюрдската работническа партия бе подновен през лятото на 2015 г. и така рухнаха надеждите за разрешаване на кризата, която от 1984 г. отне живота на над 40 000 души. В Иран има епизодични сблъсъци между силите за сигурност и кюрдски бунтовници, а през 1979 г. имаше и кюрдски бунт, който бе потушен. В Ирак кюрдите бяха преследвани по времето на Саддам Хюсеин и се разбунтуваха през 1991 г. след поражението на Багдад в Кувейт. Те установиха автономия, която де факто бе легализирана с Иракската конституция през 2005 г., установила федерална република в Ирак. В Сирия кюрдите в продължение на десетилетия страдаха от маргинализация и потисничество от режима и настояваха за признаване на техните права. Те възприеха неутрална позиция към властта и бунтовниците в началото на гражданската война в Сирия през 2011 г. След това се възползваха от хаоса, породен от войната и установиха автономна администрация в северните райони.Кюрдите, които никога не са живели под една централизирана власт, са разделени на много партии и фракции в четирите гореспоменати страни. Понякога тези движения са трансгранични, а често пъти те са и противници. Така например в Ирак двете основни кюрдски партии поведоха война една срещу друга между 1994 г. и 1998 г., в която загинаха над 3000 души. Те се помириха през 2003 г.В Сирия кюрдските сили доминират в съюза Сирийски демократични сили, сражаващи се срещу Ислямска държава с подкрепата на международната коалиция, ръководена от САЩ. В Ирак кюдрските сили пешмерга също участват в борбата срещу джихадистите.Автономният район Иракски Кюрдистан граничи на изток с Иран, на север с Турция и на запад със Сирия, припомня ДПА. Обхваща площ от 40 600 квадратни километра и е съставен от 3 провинции Ербил, Сулеймания и Дахук. Град Ербил е столицата. Районът е богат на петрол, природен газ и фосфати.В планирания за утре референдум имат право да гласуват 5,6 милиона души. Минималната възраст е 18 години. 2065 избирателни секции ще бъдат отворени в продължение на 10 часа, от 8 ч. местно време (5 ч. по Гринуич). Гласоподавателите ще отговарят на въпроса: \"Искате ли района Кюрдистан и кюрдските зони около него да станат независима страна?\".Гласуване е планирано да има не само в Иракски Кюрдистан, но и в райони, които са в центъра на полемика между Ербил и Багдад, в това число и богатата на петрол провинция Киркук.Иракски Кюрдистан получиха пълна автономия от 1991 г. От следващата година иракските кюрди имаха право да избират парламент и да съставят правителство, отбелязва Франс прес. Тези институции бяха парализирани обаче в периода 1994 г. - 1998 г. от конфликта между двете партии, представляващи иракските кюрди - Демократическа партия на Кюрдистан и Патриотичен съюз на Кюрдистан.През 2003 г. иракските кюрди се присъединиха към международната коалиция срещу Саддам Хюсеин и в началото на 2006 г. бе установена единна администрация на Иракски Кюрдистан. Масуд Барзани бе избран за президент на Иракски Кюрдистан през 2005 г. Мандатът му изтече през август 2015 г., но той остана на власт въпреки критиките на противниците си. Парламентът на Иракски Кюрдистан бе разпуснат през 2015 г.На 3 февруари 2016 г. Барзани каза, че е настъпил часът за кюрдите в Ирак да се произнесат на референдум за създаване на държава. На 7 юни бе обявена датата на референдума - 25 септември.Според организаторите на референдума след него независим Кюрдистан ще бъде федеративна държава с 5 официални езика, предаде ТАСС, като се позова на новинарския портал \"Шафак нюз\". В него ще бъдат гарантирани правата на всички религиозно-етнически общности, а официалните езици ще бъдат кюрдски, арабски, асирийски, арменски и тюркменски.Според плановете на Висшия съвет за референдума в Кюрдистан религиозните и етническите групи ще бъдат напълно представени в правителствените учреждения на независим Кюрдистан и ще станат реални партньори в управлението на страната, а в рамките на федеративната система в частност арабите, язидите и тюркмените ще управляват самостоятелно своите райони. Тези планове са представени в документ, оповестен днес от Висшия съвет за референдума. В него има 15 пункта, гарантиращи етническите, политическите, религиозните, културните и административните права на всички етнорелигиозни групи в Иракски Кюрдистан.Източник: БТА", "date": "2017.09.24", "title": "Иракски Кюрдистан пред ключов референдум за независимост"}
{"url": "https://offnews.bg/futbol/botev-sgazi-loko-v-bitkata-za-plovdiv-665777.html", "text": "Ботев разгроми с 3:0 Локомотив в дербито на Пловдив от 10-ия кръг на Първа лига . Головете за \"канарчетата\" вкараха новото попълнение Густаво Алфонсо (13), Тодор Неделев (51) и Ндонгала (79).Срещата в Коматево се изиграха пред празни трибуни, тъй като домакините изтърпяха наказание, но това не им попречи да надиграят тотално своя съперник.То бе наложено заради това, че в предишния домакински мач фенове на Ботев заляха с вода длъжностно лице.Локомотив завърши двубоя с 10 души, защото четвърт час преди края Ванчо Траянов получи втори жълт и респективно червен картон.Локомотив продължи с неубедителните си игри напоследък, записвайки трето поредно поражение в Първа лига.Това отрежда 8-а позиция с 11 точки. С толкова е и Ботев, който е една позиция напред. \"Жълто-черните\" са с мач по-малко.", "date": "2017.09.24", "title": "Ботев сгази Локо в битката за Пловдив"}
{"url": "https://offnews.bg/sviat/ekzit-pol-merkel-tragva-kam-chetvarti-mandat-goliam-probiv-za-populi-665776.html", "text": "Канцлерът Ангела Меркел тръгва към четвърти мандат. Съюзът ХДС/ХСС печели парламентарните избори в Германия с 32.7%, показват първите резултати, обявени минута след края на изборния ден в 19 ч. българско време.Резултат на християндемократите е по-нисък от този през 2013 година (41.5%). Това е вторият най-лош изборен резултат на ХДС/ХСС от създаването на федералната република през 1949 година, напомня \"Дойче веле\".Канцлерът Меркел обяви, че поема отговорност за изборните резултатите и че ще продължи да управлява.Сериозен отлив има и от социалдемократите (ГСДП), водени от Мартин Шулц. Те вземат само 20.1%. Това е най-слабото им представяне на избори, по-лошо дори от това през 2009 г., когато взеха 23%. Генералният им секретар обяви, че ще бъдат опозиция в новия Бундестаг, а Шулц определя деня като \"горчив\" за демокрацията.Популистите от \"Алтернатива за Германия\" са трета политическа сила в Бундестага. Те събират 13.4%. Така за първи път от 50-те години в Бундестага ще има дяснопопулистка фракция. Свободните демократи се връщат в парламента със своите 10.5%. Преди 4 години те не преминаха 5-процентната бариера.Зелените имат 9.4%, а левицата - 8.9 на сто.С голямата коалиция е свършено, възможностите за за нова са най-малко две. Едно е сигурно - че Меркел няма да избере за свой партньор популистите.Възможни са или широка коалиция между ХДС/ХСС и ГСДП (консерватори и социалдемократи), или тройна коалиция между ХДС/ХСС, свободните демократи и Зелените. И в двата случая Меркел ще е канцлер.Избирателната активност е 75%.", "date": "2017.09.24", "title": "Екзит пол: Меркел тръгва към четвърти мандат, голям пробив за популистите"}
{"url": "https://offnews.bg/dom/bionse-i-dzhej-zi-s-nov-dom-galeria-665768.html", "text": "Звездната двойка Бионсе и Джей Зи си купи имение в „Хамптън“, Ню Йорк за 26 млн. долара. Покупката идва месец, след като семейството стана собственик на дом в Лос Анджелис за 88 млн. долара.Така двамата имат жилища и на западното, така и на източното крайбрежие.Новият дом в един от най-престижните квартали на Ню Йорк е разположен на 1115 кв. м и разполага с допълнителна постройка за гости на терен от 8 дка с гледка към язовира „Джорджика”.Интериорните елементи включват ръчно направени мраморни вани, облицовки от бял дъб и каменни камини. Къщата има плувен басейн, спа център, открито място за хранене и кино салон.Съседите на двойката са Роналд Перелман, Стивън Спилбърг и Марта Стюарт.", "date": "2017.09.24", "title": "Бионсе и Джей Зи с нов дом (галерия)"}
{"url": "https://offnews.bg/obshtestvo/dnes-shte-se-radvame-na-po-toplo-vreme-665743.html", "text": "И тази сутрин започна с ниски температури, но през деня ни очаква по-топло време.В Западна България на повечето места минималните температури се движат в диапазона 7-10 градуса, но на места - в района на Лом, ще стигат и 13-15 градуса. В източната част на страната ще е по-топло, като по морето температурите достигат 12-18 градуса, според прогнозата на НИМХ към БАН.През деня температурите в цялата страна ще преминат 20 градуса, като в Пловдив и Сандански ще е най-топло - 26 градуса. В столицата ще се стопли до 21 градуса, а по морето - 23 във Варна и 24 в Бургас. Времето по бреговете на Черно море ще бъде приятно за последните плажуващи за годината - очаква се слънчево време, а температурите ще са близки до тези на водата - 23-25 градуса. Днес денят ще е подходящ за разходка в планината, тъй като валежи почти не се очакват. Въпреки това бъдете внимателни там, тъй като по високите била се очаква мъгла и от умерен до силен вятър. Максималните температури на 1200 метра няма да минат 14 градуса, а на 2000 м - 6. На най-високата точка в станата - вр. Мусала термометрите ще покажат едва 1 градус. ", "date": "2017.09.24", "title": "Днес ще се радваме на по-топло време"}
{"url": "https://offnews.bg/tenis/mach-za-istoriata-nadal-i-federer-ramo-do-ramo-na-korta-video-665746.html", "text": "Естетите на тема тенис вече няма какво повече да искат! Невъзможното се случи! Роджър Федерер и Рафаел Надал, които през последните 13 години сътвориха едно от най-легендарните съперничества в спорта въобще, излязоха рамо до рамо на корта за Отбора на Европа.От другата страна на мрежата Сам Куери и Джок Сок представляваха Отбора на света в Laver Cup. Маестрото и Рафа спечелиха този исторически двубой с 6-4 1-6 [10-5] . Европа вече води с 9-3 точки преди последните мачове в неделя, където всеки успех ще се равнява на 3 точки.Още от първата секунда на корта се настани уникална атмосфера, а зрителите пред телевизорите имаха шанса в почивките да чуят и разговорите между Роджър и Рафа или както двамата бяха наречени – Федал.Двамата не спираха да се майтапят, раздаваха усмивки. Надал участваше в анализите на Бьорн Борг. Шоуто беше уникално. С тези двамата великани няма как да бъде иначе!", "date": "2017.09.24", "title": "Мач за историята!  Надал и Федерер рамо до рамо на корта (видео)"}
{"url": "https://offnews.bg/futbol/stoichkov-gotvia-goliama-iznenada-za-2018-a-godina-665766.html", "text": "- Христо, как видя мача в Стара Загора отвътре?- Най-напред искам да благодаря на всички мои колеги както от българска страна, така и от страна на Барселона. Също искам да благодаря на тази прекрасна публика, на кмета на Стара Загора, на цялата организация, на момчетата и момичетата, които са свързани с това мероприятие. Направих го в Стара Загора най-вече, защото е спортен град. От тук са тръгнали големи спортисти и футболисти - Петър Жеков, Петко Петков, Георги Димитров – Джеки, Стойчо Младенов… Просто нещо трябваше да се случи в този град, който в момента е спортен град на Европа. Догодина ще бъде София. Трябва да се прави нещо малко по-различно. Затова, когато разговарях с кмета и му обясних, че има възможност да се направи такъв мач, абсолютно подкрепи идеята. Щастлив съм, че събитието се получи и хората останаха доволни.- Ти ли реши да играеш и за двата отбора или това беше изискване на организаторите?- Аз си ги решавам тези неща. Както съм играл за българската страна, така съм играл и за Барселона. И двата отбора са вътре в сърцето ми. Не мога да ги деля. Исках да направя по 25 минути и за двата тима. Така се чувствах по-комфортно.- Успя да вкараш гол, но изпусна дузпа, а това не ти се е случвало често в кариерата. Имаше ли някаква договорка със Стоян Колев или всичко беше „феърплей“?- Колев спаси дузпата, но бях максимално концентриран да видя как е ситуацията и да вкарам този гол. Понякога се изтървават дузпи.- Помниш ли колко пъти ти се е случвало това?- За ЦСКА един път и за Барселона - два пъти. В националния отбор нямам изпусната дузпа. Но на един приятелски мач това не важи.- Резултатът имаше ли някакво значение?- Естествено, че за мен имаше значение. Като българин винаги искам да побеждавам, но като футболист на Барселона искам поне да стане равен. Имаме един прекрасен футболист Димитър Бербатов, който си личи, че се подготвя супер за новото си амплоа в Индия. Дано да е здрав, да няма контузии, да се радва на това, което може, а ние видяхме какво може. Също много се радвам за Стилиян. След това, което преживя, пак иска да се върне, играе със спортна злоба. Мартин си е същия. Не сме се променили много – можем да си я подаваме. Данчо Лечков си е същия – германският философ, великотърновското момче с къдравата коса продължава да бяга, Наско си е същия, Петър Хубчев е същия, Ивайло Йорданов е същия...- Какво казаха момчетата от Барселона? Сигурно си говорил с тях и са споделили впечатления от този мач.- Благодариха за организацията и за това, което сме направили. Благодариха и на публиката. Видяхте, че се спряха да поздравят феновете. Барселона е голям отбор, ходи да играе по целия свят. Не всеки ден се случва да докараш футболисти, които са световни и европейски шампиони, първенци на Испания…- Твоя ли беше идеята да бъде изпълнен химнът на Барселона, с който започва всеки мач на „Камп Ноу“?- Естествено – едно уважение към тези момчета. Искам също да благодаря на тези три прекрасни дами, които не за първи път правят чудеса. Видяхте как изпяха химните на Барселона и на България, а накрая и тази прословута песен, която през 1992 г. Фреди Меркюри и Монсерат Кабайе изпяха заедно на олимпийския стадион в Барселона. Всичко беше добре подредено и организирано. Човек с просто око ще види, че няма забележки.- А ти как се чувстваш с фланелката на Барселона? Имаш толкова много победи и купи в този отбор...- Аз излязох при 2:2, така че не съм загубил.- Как се чувстваш с екипа на \"блаугранас\"?- По същия начин, както когато съм слагал фланелката на ЦСКА, на националния отбор, на Марица (Пловдив), на Хеброс (Харманли). За мен няма значение фланелката. Важна е обичта към спорта, а ако не го обичаш и не се трудиш, нямаш никакъв шанс да победиш. Неслучайно направихме книгата \"88 съвета от номер 8\". Нека да ги следват, нека да прочетат и да видят за какво става въпрос. Аз съм се лишил от много неща, но когато съм почнал от дете, съм си поставил една цел – къде искам да стигна, какво да постигна, как да го направя, колко лишения трябва да има, за да се случи… В крайна сметка, когато се трудиш и го искаш, всичко се получава.- На българските мачове не ходят много хора, но преди година и половина на твоя мач по случай 50-годишния ти юбилей имаше 40 хиляди души, които не мръднаха в дъжда. Сега стадионът в Стара Загора беше почти пълен. Билетите не са много скъпи, но хората нямат пари и въпреки това дойдоха заради вас. Може ли да се измисли нещо с ветерани, защото явно хората искат да ви виждат още и още на терена?- Това е единственият начин да пълним стадионите – с нас, ветераните. Като гледам колко хора ходят в „А“ и в „Б“ група… Предполагам, че ще направим нещо подобно и в други градове. Има градове, които са готови да поемат една такава организация. Догодина ще е готов стадионът във Варна, и в Русе ще стегнат стадиона, и в Благоевград ще стане стадионът, дай Боже да се случи и в Пловдив… Има прекрасни стадиони във Враца и в Монтана, където се събират 15-20 хиляди. Да направим един празник за града. Много от градовете правят юбилеи, имат големи тържества. На никой не сме отказали. Нашето поколение, където сме искали да отидем да играем, винаги сме били там. Мисля, че всеки един град заслужава да има един такъв празник един път в годината. Всеки град си има дата свързана с него. Много пъти сме ходили и сме го правили, защото сме искали. Мисля, че ще продължим да го правим, защото хората го заслужават.- Често ходиш на такива мачове в чужбина. Как ти се виждат двубоите в България? Вече участва в три такива, задно с мача на Димитър Бербатов. Нашата публика достатъчно добра ли е за такива срещи?- Абсолютно! Мога да гарантирам, че нашата публика е най-мощна, най-колоритна, най-много се ръкопляска и се скандира. Затова го заслужават. Винаги съм казвал, че ние израснахме като футболисти благодарение на тях. На празен стадион нищо не правиш. Как да се концентрираш, как да се мотивираш, като гледаш, че стадионът е празен?- Шоуто е за хората, не за участниците.- Ние сме го правили нашето шоу, когато сме играли. Ние знаем какво да правим. Това е за тях. Ние им се отблагодаряваме. Тази благодарност е спрямо тях, спрямо децата, които дойдоха да ни гледат. Някои от тях със сигурност продължават да го правят, пускат някой стар мач. Това е пътят – да видят, че още можем да я подаваме, да вкарваме голове. Ако караме само на татуировки, компютри, лаптопи и телефони, няма да имаме спорт.- Да очакваме ли през 2018 г. някой мач, организиран от теб някъде в България?- 2018-а? Ами, това е скоро. Ще има голяма изненада, но ще я запазя в тайна. Този път няма да кажа на никой. Само един човек в България ще знае какво ще се случи през 2018 г.", "date": "2017.09.24", "title": "Стоичков: Готвя голяма изненада за 2018-а година!"}
{"url": "https://offnews.bg/futbol/bitkata-za-plovdiv-i-oshte-mnogo-futbol-v-efira-dnes-665745.html", "text": "13.30 ч. Утрехт - ПСВ по Мтел Спорт 213.30 ч. Сампдория - Милан по Ринг15,15 ч. Шефилд Уензди - Шефилд Юнайтед по Диема Спорт 215.30 ч. Аякс - Витес по Мтел Спорт 217,30 ч. Ботев (Пд) - Локомотив (Пд) по Диема Спорт16 ч. Сент Етиен - Дижон по Нова Спорт16 ч. Интер - Дженоа по Ринг16,15 ч. Хановер - Кьолн по Евроспорт 216.30 ч. Ростов - Локомотив (Москва) по Мтел Спорт 118 ч. Страсбург - Нант по Нова Спорт18 ч. Брайтън - Нюкасъл по Диема Спорт 219 ч. Байер - Хамбургер по Евроспорт 219 ч. Краснодар - Зенит по Мтел Спорт 120 ч. Септември - Лудогорец по Диема Спорт21 ч. Канзас - ЛА Галакси по Евроспорт22 ч. Марсилия - Тулуза по Диема Спорт 2", "date": "2017.09.24", "title": "Битката за Пловдив и още много футбол в ефира днес"}
{"url": "https://offnews.bg/sviat/skoro-mozhe-da-vi-niama-porednata-zaplaha-na-tramp-kam-severna-kore-665750.html", "text": "Президентът на САЩ Доналд Тръмп заплаши в Туитър днес севернокорейския външен министър И Йон-хо и лидера на страната Ким Чен-ун, че \"не след дълго тях може да ги няма\", ако министърът продължава да повтаря мислите на \"малкия човек ракета\", очевидно визирайки Ким, предаде Ройтерс, цитирана от БТА.Министър И заяви в речта си пред Общото събрание на ООН снощи, че обстрелването с ракети на цялата територия на САЩ става неизбежно, след като \"г-н президент Зло\" Тръмп нарече пхенянския лидер \"човекът ракета\".\"Току-що чух какво каза външният министър на Северна Корея пред ООН. Ако той продължи да препредава като ехо мислите на малкия човек ракета, тях не след дълго няма да ги има\", писа Тръмп.Размяната на все по-заплашителни и лични обиди между Тръмп и Ким се засилва, докато Пхенян се надбягва с времето, за да постигне целта си да създаде ракета с ядрен заряд, способна да достигне континенталната територия на САЩ - нещо, което Тръмп се зарече да не допусне.В безпрецедентно изявление в петък Ким нарече американският президент \"изкуфял старец\" и се закани да го усмири с огън. Така той отвърна на заплахите на Тръмп в речта му пред ООН напълно да унищожи Северна Корея с нейното 26-милионно население.Вчера пък американски бомбардировачи Бе-1Бе Лансър, придружени от изтребители, прелетяха съвсем близо до Северна Корея като демонстрация на сила.Бомбардировачите са се движили в рамките на международното въздушно пространство над морето източно от Северна Корея, като се превърнаха в първите за 21 век американски самолети, прелитащи на толкова близко разстояние от демилитаризираната зона.", "date": "2017.09.24", "title": "'Скоро може да ви няма': поредната заплаха на Тръмп към Северна Корея"}
{"url": "https://offnews.bg/obshtestvo/vanshno-prizovava-da-ne-patuvame-kam-rio-zaradi-narkovojnata-665747.html", "text": "Външно министерство и посолството ни в Бразилия призовават всички българи, които възнамеряват да пътуват към Рио де Жанейро, да отложат посещенията си в града до нормализиране на обстановката там.В момента в града се водят ожесточение боеве между наркокартелите, а полицията се опитва да въведе ред, като се наложи намеса и от страна на армията. Въпреки намесата на военните, боевете продължават в седем от фавелите на града, след като силите на реда си възвърнаха контрола над най-голямата - \"Росиня\".Сигурността на жителите и посетителите на града е под заплаха. Извършват се престрелки между полицията и бандите, като конфликта се развива в близост до най-известните сред туристите части от града - плажовете \"Ипанема\" и \"Копакабана\".Българските граждани в Рио де Жанейро, които имат нужда от помощ във връзка със ситуацията, могат да се свържат с посолството ни в Бразилия на телефон +55 61 32236193, както и на дежурния телефон в извънработно време +55 61 86023360.", "date": "2017.09.24", "title": "Външно призовава да не пътуваме към Рио заради нарковойната"}
{"url": "https://offnews.bg/bojni/parkar-zashtiti-titlata-v-tezhkata-kategoria-sled-slab-mach-665749.html", "text": "Новозеландецът Джоузеф Паркър защити титлата си в тежката категория на професионалния бокс във версия WBO. Той надви британския претендент Хюи Фюри на гала вечер в Манчестър.Всички спецове обаче нарекоха боксовия мач безличен. И отсякоха, че съперниците нямат допирна точка с Антъни Джошуа.Съдиите видяха предимство на представителя на Нова Зеландия над неговия съперник, като след 12-рундова битка му присъдиха победата. Във фишовете си те записаха 118-110, 118-110, 114-114. Мнозина обаче оспориха резултатите, тъй като паркър пропусна доста удари.\"Великобритания е основната сцена на тежката категория и аз се радвам да стана част от нея. Желанието ми беше да направя заявка за нещо голямо и няма нищо по-добро от бой с млад и гладен боксьор като Хюи Фюри. В бъдеще ще ме виждате все по-често във Великобритания\", заяви Паркър.От щаба на Фюри побесняха срещу присъдената загуба. Чичото Тайсън Фюри също се качи на ринга да се разправя с реферите.", "date": "2017.09.24", "title": "Паркър защити титлата в тежката категория след слаб мач"}
{"url": "https://offnews.bg/drugi/koloezdene-ot-svetovna-klasa-i-volejbol-v-efira-dnes-665752.html", "text": "11 ч. Колоездене, СП, общ старт, мъже по Евроспорт11.55 ч. Moto GP, Гран При на Арагон по Мтел Спорт 114.30 ч. Снукър, Уърлд оупън, финал по Евроспорт 214.30 ч. Волейбол, жени, България - Турция по БНТ HD21.05 ч. Автомобилизъм, Nascar Cup Series по Мтел Спорт 123 ч. Тенис, ATP Санкт Петербург по Евроспорт", "date": "2017.09.24", "title": "Колоездене от световна класа и волейбол в ефира днес"}
{"url": "https://offnews.bg/futbol/nejmar-raboti-za-4000-evro-na-chas-665755.html", "text": "Немците от Der Spiegel се добраха до договора на Неймар с ПСЖ. Както е известно, бразилецът направи най-скъпият трансфер в историята, преминавайки от Барселона срещу 222 милиона евро.Съответно, взима и най-голямата заплата. Точната сума е 3 069 520 евро на месец! Плаща държавата Катар, да припомним. Това прави 100 000 евро на ден и повече от 4 000 на час.Неймар живее като истински крал в Париж. Клубът му е наел имение, построено през 1950 г.. Намира се на 9 километра от тренировъчните игрища на клуба и на 14 от \"Парк де пренс\". Месечният наем на жилището е 14 000 евро.Местенцето си го бива. Има пет декара зелени площи плюс 1000 квадрата жилищна площ. На пет нива е, има вътрешен асансьор. Гардове бдят 24 часа на двата изхода. \"Все едно е държавен глава\", отбелязва \"Пари мач\".Целта е ясна. Катарците искат от ПСЖ титла в Шампионската лига и нищо друго. За целта през лятото извадиха още 180 милиона евро за Килиан Мбапе от Монако. Нападателят си е парижанин, но със сигурност не живее при техните.", "date": "2017.09.24", "title": "Неймар работи за 4000 евро на час"}
{"url": "https://offnews.bg/politika/ideia-na-radev-portal-kojto-svarza-balgarite-v-chuzhbina-s-kompanii-665754.html", "text": "„България ще се стреми да засили връзките си с успелите българи в чужбина, чиито професионални успехи са най-добрата реклама за страната ни в международните бизнес среди. Насърчаването на инвестициите в България трябва да бъде обща задача на институциите и на тези доказани експерти”, заяви президентът Румен Радев по време на среща в Чикаго с наши сънародници, работещи за световни компании, цитиран от БТА.Държавният глава беше категоричен, че бизнес климата у нас се нуждае от нови стратегически инвеститори. Според него трябва да се създаде информационен портал, който да свърже българите в чужбина с браншовите организации и компаниите в България, които търсят професионалисти в конкретни области. Такава подобна информационна платформа ще съдържа данните както за личния опит и експертизата на даден професионалист, така и за сферите на дейност и проектите на инвеститора.\"Подобен информационен портал може да съществува само на доброволна основа и за неговото изграждане и актуализация ще бъде необходима подкрепата на Министерството на външните работи, Българската агенция за инвестициите, българските посолства и консулски служби\", заяви Радев и добави, че в редица европейски държави съществуват програми, които насърчават емигрантите в чужбина да се завърнат и да работят в своите страни.Според президента рекламирането на страната ни пред потенциалните инвеститори не трябва да залага на ниските разходи за труд, а на качеството на човешкия капитал, за което е необходимо засилването на връзките между образователните и научните институции и бизнеса.\"Ако не виждат условия за развитието си в България, хората ще продължават да я напускат\", подчерта президентът.Младите професионалисти обясниха, че за инвеститорите в България осъществяването на реформите в правосъдието, ефективната борба с корупцията и намаляването на административната тежест са основни предизвикателства, но се наблюдават и позитивни промени. Необходими са мерки за подобряване на сигурността в страната и за спазването на върховенството на закона.", "date": "2017.09.24", "title": "Идея на Радев: портал, който свърза българите в чужбина с компании в България"}
{"url": "https://offnews.bg/politika/plevneliev-istoricheskiat-mandat-na-merkel-predstoi-bez-samnenie-tia-665751.html", "text": "„Историческият мандат за Ангела Меркел тепърва предстои. Няма съмнение, че тя ще бъде преизбрана. По-важното е не дали, а с кого ще трябва да управлява. Има три варианта и всеки един от тях е важен и за бъдещето на ЕС и България”, коментира в студиото на Нова тв президентът Росен Плевнелиев (22 януари 2012 – 22 януари 2017), който е живял осем години в Германия.\"За съжаление и Германия има своите крайни националисти, които са на път да влязат в парламента. Надявам се обаче партиите, които ще влязат парламента, да ги блокират и изолират\", допълни Плевнелиев.Той коментира и речта на президента на САЩ Доналд Тръмп на годишното събрание на ООН. Тогава Тръмп открито . \"Много съм притеснен, за първи път в историята на ООН ние имаме американски президент, който от най-високата трибуна на света заплашва други държави. Открито заплашва, това не прилича на американски президент\", каза Плевнелиев. Той се разграничи от казаното от президента Радев по отношение на речта на американския президент, а именно, че с нея той е показал, че това да имаш силна армия и военна мощ е важна предпоставка, за да можеш да правиш ефективна дипломация. Според Плевнелиев използването на сила показва липса на аргументи в дипломацията.В студиото на телевизията той разкритикува президентът Радев за действията му по време на годишното събрание на ООН:\"За мен притеснителна грешна на президента Радев от Ню Йорк е, че той незнайно защо не посети приема на Европейския съюз по време на срещата на ООН. Това е твоето семейство, твоето семейство дава прием за целия свят, ти си там, но не отиваш. Това е едно от няколкото подред факти, което засилват притеснението ми, че Радев няма да има така необходимата на България силна позиция в ЕС\".", "date": "2017.09.24", "title": "Плевнелиев: Историческият мандат на Меркел предстои, без съмнение тя ще бъде преизбрана"}
{"url": "https://offnews.bg/temida/kalpakchiev-vss-ne-e-nezavisim-organ-mnozinstvoto-poddarzha-vrazki-s-665756.html", "text": "Калин Калпакчиев, част от опозицията в парламента на съдебната власт, направи обзор на работата на институцията през последните 5 години. Скоро мандатът на настоящия състав на ВСС ще изтече и Калпакчиев направи своя коментар в .\"Оценката, която характеризира отиващият си вече състав на Висшия съдебен съвет, е дадена и от Европейската комисия, и от Съвета на Европа, и от Държавния департамент на САЩ. Мнението им е сходно: ВСС не е независим орган\", заяви Колпакчиев.\"Случаите, в които сме се чувствали най-безсилни, аз и малцина мои колеги, са били, когато срещу наши аргументи, почерпени от закона и здравия разум, срещахме стена от мълчание. Виждали сме с очите си как нашите колеги се събират по кабинетите си около главния прокурор и председателя на ВАС - групите на мнозинството, и уговаряха решенията и влизаха в залата на ВСС с готово решение. Знаехме, че колеги от мнозинството поддържат връзка със силните на деня\", заяви той.Според Калпакчиев членовете на ВСС могат да имат контакти с управляващите само \"в рамките на установения ред, в рамките на някаква публичност”.\"ВСС не успя да проведе честни и справедливи процедури по назначение на председатели на ключови съдилища и прокуратури. Мандата започна с доста спорното назначение през декември 2012 г. на главния прокурор с неопровергани твърдения за неговия интегритет\", допълни той.Според него един от най-големите скандали, с които ще се запомни работата на настоящия състав на ВСС, е този с SMS-а до Бойко Борисов.Калпакчиев заяви, че отказът да се разследват скандалните \"Яневагейт\" и \"Цумгейт\" пък наложили нови занижени етични стандарти. ", "date": "2017.09.24", "title": "Калпакчиев: ВСС не е независим орган, мнозинството поддържа връзки със силните на деня"}
{"url": "https://offnews.bg/sviat/parlamentarni-izbori-v-germania-koj-shte-vleze-v-bundestaga-665740.html", "text": "Германците избират кой ще управлява страната в следващите четири години. Над 40 партии с общо 4828 кандидати участват в изборите. Това е рекорден брой, който е с 400 повече в сравнение с предишните парламентарни избори през 2013 г.Допитванията от изминалата седмица показват стабилна преднина на консервативния блок, съставен от Християндемократическия съюз (ХДС) на канцлера Ангела Меркел и баварския Християнсоциален съюз (ХСС). Консерваторите разполагат с подкрепа от 34-37%, следвани от социалдемократите и бившия председател на ЕП Мартин Шулц с 21-22%.Подкрепата към Меркел отслабна през последната седмица. В същото време социолозите обявиха, че според проучванията до последния момент всеки трети германец все още не е решил за кого ще гласува. Стабилна подкрепя получава през последните месеци и антиимигрантската партия \"Алтернатива за Германия\", която според последните проучвания има подкрепата на 10-13 процента от гласоподавателите. Според допитванията наред с АзГ в парламента се очаква да влязат също партия \"Зелени\", Свободната демократическа партия и партия \"Левите\", подкрепата за които е между 8 и 11 процента.Изглежда, че погледите ще бъдат обърнати към Германия и след края на изборите заради очакваните близки резултати между партиите и различните възможни комбинации за коалиционно правителство след вота.Сред неизвестните е и колко ще продължат преговорите за коалиция. През 2013 г. коалицията, съставена от блока Християндемократически съюз/Християнсоциален съюз и от Германската социалдемократическа партия бе договорена след тримесечни преговори, което беше рекорд за поствоенна Германия.Според експертите обаче този рекорд може да бъде подобрен сега.", "date": "2017.09.24", "title": "Парламентарни избори в Германия. Кой ще влезе в Бундестага"}
{"url": "https://offnews.bg/sviat/po-slaba-aktivnost-v-germania-radva-populistite-i-postavia-pod-vapros-665772.html", "text": "Малко по-ниска е избирателната активност на изборите в Германия днес в сравнение с тази на парламентарния вот през 2013 година, предаде БНР.Към 15 ч. българско време, 4 часа преди затварянето на урните, тя е 41.1%.Предвид пропорционалната избирателна система, по-ниската избирателна активност сега облагодетелства популистите от \"Алтернатива за Германия\".Очаква се след изборите броят на партиите в Бундестага да се увеличи от 4 на 6, което ще затрудни сформирането на коалиционно правителство, в което се очаква премиер за четвърти път да е Ангела Меркел.Първите предварителни резултати от вота се очакват след час.Над 40 партии с общо 4828 кандидати участват в изборите. Това е рекорден брой, който е с 400 повече от 2013 г. Последните допитвания, от миналата седмица, показаха стабилна преднина на консервативния блок, съставен от Християндемократическия съюз (ХДС) на канцлера Ангела Меркел и баварския Християнсоциален съюз (ХСС). Консерваторите разполагат с подкрепа от 34-37%, следвани от социалдемократите и бившия председател на ЕП Мартин Шулц с 21-22%. Подкрепата към Меркел отслабна през последната седмица. В същото време социолозите обявиха, че според проучванията до последния момент всеки трети германец все още не е решил за кого ще гласува.Според последните проучвания \"Алтернатива за Германия\" има подкрепата на 10-13 процента от гласоподавателите.", "date": "2017.09.24", "title": "По-слаба активност в Германия радва популистите и поставя под въпрос бъдещата коалиция"}
{"url": "https://offnews.bg/na-tozi-den/dnes-rozhden-den-imat-663996.html", "text": "Александра Раева, певица и тв водещаДиляна Попова, модел и актрисаКрасимир Влахов, зам.-председател на Върховен касационен съдОрлин Станойчев, бивш тенисистПламен Грозданов, изп. директор на Съюз „Произведено в България\"Радостин Радков, председател на Административен съд - СофияСтефан Донев, режисьорО.з. ген.-майор Стоимен Стоименов, бивш съветник по националната сигурност на президента Росен ПлевнелиевСтоян Мирчев, депутатАлександрина Пендачанска, оперна певица", "date": "2017.09.24", "title": "Днес рожден ден имат"}
{"url": "https://offnews.bg/drugi/tramp-otmeni-pokanata-kam-shampiona-na-nba-amerika-e-razgnevena-665757.html", "text": "Голдън Стейт Уориърс няма да посетят Белия дом като шампион на НБА. Президентът на САЩ Доналд Тръмп отмени поканата си към отбора, съобщава Бг Баскет. По традиция шампионите в четирите водещи спорта в САЩ – баскетбол, американски футбол, бейзбол и хокей гостуват на президентите на страната.Ето какво написа Тръмп в Туитър: „Посещението в Белия дом се счита за чест за един шампионски отбор. Стефън Къри се колебае, следователно поканата е отменена!”Разбира се, действието му предизвика вълна от гняв, включително сред някои от най-големите имена в баскетбола. С официално становище излезе отборът на Голдън Стейт:„Планирахме да се съберем за първи път като отбор и да обсъдим потенциално посещение в Белия дом. Разбрахме обаче, че не сме поканени. Смятаме, че няма нищо по-американско от това гражданите да се изказват свободно по въпроси, които са важни за тях. Разочаровани сме, че не успяхме да споделим възгледите си и да обсъдим важни теми, свързани с обществото.По време на визитата си в столицата през февруари ще отпразнуваме равноправието, разнообразието и интеграцията – ценностите, които изповядваме като организация.”Две от най-големите имена в баскетбола също бяха разгневени – Коби Брайънт и ЛеБрон Джеймс. Коби написа: „Президент, чието име предизвиква разделение и гняв. Чиито думи предизвикват разногласия и ненавист и не могат да „направят Америка отново велика”.Краля пък сподели в Туитър: „Стеф Къри вече каза, че няма да ходи. Следователно изобщо няма покана. Посещението в Белия дом беше голяма чест, преди да се появиш ти.”", "date": "2017.09.24", "title": "Тръмп отмени поканата към шампиона на НБА, Америка е разгневена"}
{"url": "https://offnews.bg/sviat/napadenie-s-kiselina-v-london-shestima-sa-postradali-665744.html", "text": "Шестима души са пострадали, след като група мъже разпръскали токсично вещество при няколко нападения в район около голям търговски център в източната част на Лондон, предаде Ройтерс, позовавайки се на полицията, цитирана от БТА.Случаят не се разглежда като свързан с тероризъм, уточни говорител на полицията.\"За известен брой хора бе съобщено, че са пострадали на различни места - смята се, че са шестима. Очакваме допълнителни подробности\", съобщи лондонската полиция, добавяйки, че един мъж е бил задържан за причиняване на тежка телесна повреда.Нападението е било извършено край търговския център Стратфорд около 20 ч. местно време. На публикувани в интернет снимки се вижда как полицаи са се навели около пострадал човек и му оказват помощ.Свидетели разказаха, че атаките са предизвикали паника, а пострадалите се втурнали да промиват раните си с вода, съобщава ДПА. По думите на очевидците нападението е било извършено след спор.Засега не е известно какво е разпръснатото вещество. Полицаи на мястото окачествиха случая като нападение с киселина.През последните месеци бяха извършени серия подобни нападения във Великобритания, включително при обири. Правителството обяви през юли, че ще обмисли по-строги наказания за хора, които нападат други с киселина.", "date": "2017.09.24", "title": "Нападение с киселина в Лондон, шестима са пострадали"}
{"url": "https://offnews.bg/112/bashta-zastrelia-sina-si-v-plovdivsko-665759.html", "text": "Баща уби сина си със законно притежаван пистолет във вилна зона край Пловдив. Престъплението е извършено към 23 часа вчера.Двамата били в конфликт дълго време. При поредния скандал 69-годишният баща извадил пистолета си и застрелял 35-годишния си син, съобщават от МВР, цитирани от \"Фокус\".Убитият е криминално проявен, регистриран е за употреба на наркотици. Бащата е задържан за 24 часа, а пред полицаите е направил пълни самопризнания. ", "date": "2017.09.24", "title": "Баща застреля сина си в Пловдивско"}
{"url": "https://offnews.bg/kultura/charlz-bradli-pochina-na-68-godini-665748.html", "text": "Американският соул изпълнител Чарлз Брадли почина в събота, след като изгуби борбата с рака, предадоха световните агенции.Брадли започва да пее още през 50-те години на миналия век, но първият му албум - \"No time for dreaming\", се повява чак през 2011 г., когато той е на 62 години. Когато е на 14 години, Брадли отива на концерт на Джеймс Браун и решава, че иска да се занимава с музика.Първоначално това е трудна задача за едно момче от Бруклин. Дълги години той съчетава работата в ресторант с клубните участия. В началото на века обаче подписва договор с голяма звукозаписна компания и след дълги години на бял свят излиза дебютният му албум.", "date": "2017.09.24", "title": "Чарлз Брадли почина на 68 години"}
{"url": "https://offnews.bg/obshtestvo/masovoto-noshtno-karane-se-provede-za-poredna-godina-snimki-665758.html", "text": "Вчера в 22 часа пред Националния исторически музей започна мотошествието „Масовото нощно каране 2017”.Събитието се провежда вече трета година с цел да напомни на участниците на пътя, че мотористите са част от движението и шофьорите на коли трябва да бъдат толерантни.От Sofia Riders, които са организатори на шествието, заявиха, че целта е да се покаже, че мотористите са равни с другите и това, че обичат да карат на две колела не ги прави „лоши хора”.Част от десетките мотористи бяха и от мотоклуба „Сърдити старчета”, които подкрепиха Sofia Riders и добавиха, че независимо как се предвижват по пътя, всички са равни.Една от причините за шествието са десетките мотористи, които всяка година стават жертви на пътя, причинени от неспазване на дистанция, отнемане на предимство, висока скорост и т.н.", "date": "2017.09.24", "title": "'Масовото нощно каране' се проведе за поредна година (снимки)"}
{"url": "https://offnews.bg/futbol/krusharski-vpechatli-anglia-narediha-go-do-shef-nabil-zhurnalist-665760.html", "text": "Пламенните пиперливи речи на Христо Крушарски, собственик на Локомотив Пловдив, впечатлиха авторитетния \"Гардиън\". Нещо повече, със заканата си, че на \"Лаута\" ще \"хвърчат глави\", бизнесменът спечели титлата \"Собственик на седмицата\", предава bTV.\"Собственикът на Локомотив Пловдив Христо Крушарски определи играчите като \"безобразни и безволеви\", а после добави: \"Ще ги глобя, ще хвърчат глави!\".След това защити феновете на \"Локомотив\", които хвърлиха метална тръба по вратаря на Славия: \"Той сам ни провокираше. И аз бих го ударил\", пише в ежеседмичната си рубрика \"Гардиън\".Той обаче не е единственият собственик, който е отличен за изцепките си през изминалата седмица. Компания на Крушарски прави шефът на швейцарския Сион, който зашлеви коментатор по време на мач.Днес Локомотив и Ботев ще излязат един срещу друг за 105-ото градско дерби. За първи път то ще се играе пред празни трибуни.", "date": "2017.09.24", "title": "Крушарски впечатли Англия, наредиха го до шеф, набил журналист"}
{"url": "https://offnews.bg/sviat/dva-golemi-pozhara-blizo-do-kavala-665761.html", "text": "Два големи горски пожара горят в района на гръцкия град Кавала. Единият е между Кавала и Неа Карвалис, а другият – между селата Лимния и Вонохори, предаде бТВ.130 пожарникари и 30 пожарни автомобила се борят с пламъците.Битката с огъня започна вчера, но силният вятър затруднява гасенето.", "date": "2017.09.24", "title": "Два големи пожара близо до Кавала"}
{"url": "https://offnews.bg/obshtestvo/bolnitca-predlaga-stipendia-i-dogovor-ako-uchite-za-meditcinska-sestr-665762.html", "text": "Болница предлага стипендии и договор на студенти в специалността Медицинска сестра.Тя е пловдивската Университетска многопрофилна болница за активно лечение \"Свети Георги\".През 2017/2018 година лечебното заведение отпуска 10 стипендии за завършили II курс и 10 за завършили III курс. Сумата е от 150 до 200 лв. месечно за срок от една или две години, в зависимост от условията, на които отговаря студентът.Желаещите могат да кандидатстват до 2 октомври, като подадат документи в деловодството. Няма значение от кой университет в страната идват, стига да имат успех минимум \"Много добър (4.50)\". Одобрените ще бъдат обявени на 5 октомври. Те ще получават месечна стипендия до завършването си, при условие, че подпишат предварително договор за работа в УМБАЛ \"Св. Георги\", която ще започнат след завършването си.Подробните условия на стипендиантската програма и необходимите документи за кандидатстване вижте тук: http://www.unihosp.com/?menu=stipendii_programaРъководството на най-голямата болница в България има за цел да подкрепи младите студенти по време на обучението им и да привлече и задържи млади медицински специалисти като им гарантира работно място по специалността, се казва в прессъобщение на \"Св. Георги\".", "date": "2017.09.24", "title": "Болница предлага стипендия и договор, ако учите за медицинска сестра"}
