{"url": "https://offnews.bg/politika/parlamentat-shte-glasuva-trite-ministerski-ostavki-pootdelno-688344.html", "text": "Премиерът Бойко Борисов е внесъл късно днес в парламента три отделни проекта за персонални промени в правителството.Това става ясно от секцията \"Документи за пленарна зала\" в сайта на Народното събрание. Очаква се трите отделни проекта на Борисов да бъдат гласувани от депутатите в пленарната зала в четвъртък.Първият проект е за освобождаването на Ивайло Московски от поста министър на транспорта и за избирането на Росен Желязков - на мястото на Московски.Вторият - за освобождаването на Николай Нанков от поста министър на регионалното развитие и благоустройството и за избирането на Петя Аврамова за регионален министър.Третият проект е Младен Маринов да е новият министър на вътрешните работи - на мястото на Валентин Радев. ", "date": "2018.09.18", "title": "Парламентът ще гласува трите министерски оставки поотделно"}
{"url": "https://offnews.bg/sviat/izrael-obvini-damask-iran-i-hizbula-za-svalianeto-na-ruskia-samolet-688322.html", "text": "Израел отрече да има вина за свалянето на руския самолет Ил-20, като обвини за случилото се Дамаск, Иран и \"Хизбула\". Москва обвини Израел за свалянето на руския самолет, като обяви, че той е бил свален от сирийската противовъздушна отбрана, защото зад него са се прикривали израелски изтребители Ф-16. Според руското министерство на отбраната Израел не е предупредил командването на руските военни в Сирия за своята операция, като ударите са били оповестени по \"горещата линия\" по-малко от минута преди началото им, което не е дало възможност на руският самолет да бъде изведен в безопасна зона. При свалянето на самолета загинаха 15 руски военни. Израелското външно министерство обяви, че вина за свалянето на самолета има режимът на Асад.\"През нощта изтребителите ни обстрелваха цел на сирийската армия, от която системи за производство на смъртоносни оръжия щяха да бъдат прехвърлени от името на Иран до \"Хизбула\" в Ливан. Тези оръжия щяха да бъдат използвани за атака на Израел и представляваха заплаха\", посочи министерството в Туитър. \"Израелските войска и руската армия са договорили система на комуникация за избягване на инциденти, която е договорена от лидерите на двете държави и се е доказала многократно през последните години. Тази система действащи и през изминалата нощ\", допълниха оттам. Ведомството предостави и своята версия за събитията, довели до свалянето на самолета. \"Първоначалната проверка на инцидента показва, че разширеният и неточен обстрел от страна на сирийската ПВО е ударил и свалил руския самолет. Когато сирийската армия е изстреляла ракетите, които са ударили руския самолет, израелските самолети вече са били във въздушното пространство на Израел. По време на атаката срещу цели в Латакия руският самолет не е бил в зоната на операцията. Сирийските ракети са изстреляни безразборно и доколкото разбираме, не е направена проверка дали няма руски самолети във въздуха\", обяви Израел. Израел изрази съболезнованията си за загиналите руски военни и обеща да предостави на руското правителство цялата информация, която ще потвърди изложените факти. ", "date": "2018.09.18", "title": "Израел обвини Дамаск, Иран и Хизбула за свалянето на руския самолет"}
{"url": "https://offnews.bg/politika/kazarmata-shte-se-varne-po-moe-vreme-ili-sled-men-kategorichen-e-kara-688321.html", "text": "Този въпрос, помнете ми думата, дали ще е по мое време, или след мен – един ден ще бъде решен.Така министърът на отбраната Красимир Каракачанов коментира темата за връщането на задължителната наборна служба. Пред журналисти той дори заяви, че проучване на Министерството на отбраната показало, че 71 процента от българите искали казармата да се върне, а други 82 процента били за възстановяване на Трудови войски. \".. които неграмотните младежи, които скитат по улиците, пият бира и крадат по дворовете по селата, да отидат да се учат на труд, ум и разум\", аргументира се военният министър.От думите му не стана ясно каква е фокус групата на анкетираните и доколко проучването е представително. На въпрос на журналисти какво е това проучване, Каракачанов обясни, че не може да цитира точни цифри \"от преди три месеца\".Той обаче е категоричен, че въпросът ще бъде обсъден широко и че всъщност издръжката на наборните войници няма да бъде по-голяма от тази на кадровите военнослужещи. Каракачанов определи като грешка премахването на наборната служба.   \"28 години в българската армия се правят неща, които не се съгласуват с военното ръководство и военната експертиза. Като пример – 2007 година беше взето решение за промяна на Конституцията от парламента за премахване на наборната военна служба без това да е съгласувано с военната експертиза и без този въпрос дори да е обществено обсъден. Видяхме резултатите. Помним, че това беше преди 11-12 години, тогава се обясняваше как, да, ние ще махнем наборната военна служба, но ще има по-малка, но по-добре платена, по-добре обучена и по-добре облечена, по-добре въоръжена с модерна техника армия. От всички тези 4-5 неща остана първото - по-малка и в абсолютно право са офицерите и сержантите от запаса, една част от тях, които са потърпевши от всички тези реформи, които се случваха, са прави да изразяват това мнение\", каза Каракачанов, подкрепяйки идеята за провеждане на референдум за задължителната казарма.Според него идеята за наборната служба не била екзотична и този въпрос вече бил решен в редица държави.\"Скандинавските държави възстановиха наборната военна служба, не говоря за това, че страни като Гърция и Турция никога не са я премахвали. Една държава като Австрия - Австрия!, която е в центъра на Европа, граничи само със страни членки на НАТО и ЕС, има наборна военна служба от 9 месеца и обсъжда възможността да я направи 12. Значи, австрийците се чувстват заплашени и имат нужда да възпитават младото поколение във войнските добродетели и да им дадат възможност да се обучат във военно отношение\", заключи министърът.Той обясни, че преди да влезе в парламента, законът за наборната военна служба ще бъде пратен за обсъждане със \"специализираните организации на запасните военнослужещи\". \"След което ще мине през един по-сериозен дебат, и едва след това ще го вкараме официално в комисията по отбрана за гласуване. Не изключвам, това което сме мислили, да сме пропуснали нещо. Не изключвам в рамките на един широк обществен дебат да се появи някоя друга идея, която е по-добра, от което ние сме предложили. Не искам да повтарям грешките, които бяха направени преди 12 години – без да се мисли, без да се обсъжда, без да се коментира в обществото се променя Конституцията. Аз искам да направим един широк дебат. Нали, в края на краищата, всички говорим за гражданско общество?\", заключи Каракачанов.Според него колкото и да струва, сигурността и съществуването на една държава няма цена и наборната служба няма да е толкова скъпа, \"колкото се опитват да ни обясняват някои велики специалисти\". ", "date": "2018.09.18", "title": "Казармата ще се върне по мое време или след мен, категоричен е Каракачанов"}
{"url": "https://offnews.bg/protesti/okolo-40-dushi-poiskaha-ostavkata-na-borisov-v-kraia-na-tridnevnia-pro-688307.html", "text": "Десетки се събраха в последния ден от обявения тридневен протест пред Народното събрание под надслов \"Оставка, съд и смяна на системата\".Акцията започна в 12 ч. Около 40 души поискаха оставката на премиера Бойко Борисов и промяна в модела на управление на страната. Те настояват за пряка демокрация - чрез национални и местни референдуми, както е в Швейцария.Протестиращите настояват и да се състави преходно правителство за 9 месеца, както и да се свика Велико Народно събрание, което да направи промени в Конституцията.Инициатори на протеста са живеещият в Лондон Емил Русанов, собственик на сайта \"Будилник\", бившият служител на ДАНС Росен Миленов и Светослав Козлуджов.Росен Миленов коментира пред OFFNews, че исканията им няма да успеят чрез протеста. Затова те ще започнат подписка за национален референдум за промяна в закона за пряко участие на гражданите във властта. Това ще даде възможност всички въпроси да се подлагат на референдум.Миленов бе категоричен, че стои зад идеята за мажоритарен избор на депутатите, но да се въведе възможността те да бъдат отзовани, ако не си изпълняват задълженията.Той заяви още, че подкрепя предложението на \"Демократична България\" да се създаде орган, който да има правомощията да разследва главния прокурор и да бъде коректив. \"Това вече е конституционна промяна и за нея трябва да бъде свикано Велико Народно събрание\", отбеляза Миленов.Според него премахването на страницата на протеста във Фейсбук е хакерска атака, подплатена с финансов стимул.Следващият протест ще бъде на 26 септември пред централата на Европейската комисия в Брюксел, където протестиращите ще внесат петиция, в която описват тревожното състояние, в което се намира България.В неделя,, около 500 души блокираха движението на площад \"Народно събрание\"., което започна от парламента и завърши пред Министерския съвет.", "date": "2018.09.18", "title": "Около 40 души поискаха оставката на Борисов в края на тридневния протест"}
{"url": "https://offnews.bg/gimnastika/majkata-na-edna-ot-gratciite-ni-poluchila-insult-predi-svetovnoto-688324.html", "text": "Една от грациите ни в ансамбъла по художествена гимнастика Стефани Кирякова сподели пазена от нея тайна, която е била на път да й попречи да вземе участие на световното първенство, което се проведе в София миналата седмица.Кирякова сподели в профила си в социалната мрежа Фейсбук, че седмици преди надпреварата нейната майка е получила инсулт и е загубила говора си.\"\".", "date": "2018.09.18", "title": "Майката на една от грациите ни получила инсулт преди световното"}
{"url": "https://offnews.bg/sviat/moskva-privika-izraelskia-poslanik-zaradi-svalenia-ruski-samolet-688319.html", "text": "Израелският посланик в Москва Хари Корен бе повикан днес в руското външно министерство във връзка със свалянето на руския военен самолет в Сирия, съобщи говорителката на министерството Мария Захарова, цитирана от Ройтерс и БТА.Руският самолет Ил-20 е бил свален вчера от сирийската ПВО, докато тя отразявала нападение на израелската авиация срещу мишени в провинция Латакия. По думите на говорителя на военното ведомство Игор Конашенков израелските пилоти се прикривали зад руския разузнавателен самолет, който бил свален от сирийците с ракета от руската система С-200.Той подчерта, че Израел не е предупредил командването на руските военни в Сирия за своята операция, като ударите са били оповестени по \"горещата линия\" по-малко от минута преди началото им, което не е дало възможност на руският самолет да бъде изведен в безопасна зона.Русия обвини Израел за свалянето на самолета и обяви, че си запазва правото да отговори. Израел отрече да има вина за случилото се, като на свой ред обвини Дамаск, Иран и \"Хизбула\".", "date": "2018.09.18", "title": "Москва привика израелския посланик заради сваления руски самолет"}
{"url": "https://offnews.bg/politika/patriotite-nastoiavat-balgarskoto-pravitelstvo-ofitcialno-da-podkrepi-688330.html", "text": "С Валери Симеонов и Нено Димов поискахме оперативен Министерски съвет относно позицията на България за санкциите към Унгария, съобщи тази вечер вицепремиерът Красимир Каракачанов.Председателят на ВМРО е категоричен, че на Министерски съвет ще \"отстоява позиция в защита на Унгария и срещу двойните политически стандарти на Съюза\".\"Като лидер на ВМРО – Българско национално движение подкрепям твърдото отстояване на вътрешнодържавните интереси, както и позицията да не бъде допускана намеса в националните въпроси на суверенните държави в рамките на Европейския съюз. Подкрепям позицията на представителя в Европейския парламент и заместник-председател на ВМРО Ангел Джамбазки, който беше един от първите, които защитиха не само Виктор Орбан и Унгария, но и нуждата от нова политика по посока на ЕС – Съюз на националните държави. Ето защо смятам, че трябва да бъдем категорични и да защитим националната идентичност на България, като се противопоставим на крайната мярка срещу Унгария, наложена именно заради изразеното различно мнение и отстояването на националните интереси от страна на нейния министър-председател, каквато всъщност е и работата на всеки държавен ръководител.Като заместник министър-председател и министър на отбраната и като член на Министерски съвет ще направя каквото е необходимо, за да защитя интересите и националната идентичност на България. С моя колега - вицепремиера Валери Симеонов и с министъра на околната среда и водите Нено Димов инициирахме свикването на оперативен съвет на Министерски съвет именно по тази тема.\"", "date": "2018.09.18", "title": "Патриотите настояват българското правителство официално да подкрепи Орбан"}
{"url": "https://offnews.bg/sviat/putin-nareche-niz-ot-tragichni-obstoiatelstva-svalianeto-na-ruskia-s-688327.html", "text": "Руският президент Владимир Путин нарече \"низ от трагични обстоятелства\" свалянето на руския самолет Ил-20. Самолетът беше свален от сирийската ПВО, като от руското външно министерство обявиха, че ракетите са били изстреляни по израелски изтребители, атакували цели в Латакия. При свалянето на самолета загинаха 15 руски военни. \"Когато загиват хора, особено при такива трагични обстоятелства - това винаги е трагедия за всички нас, за страната, за близките на нашите загинали другари. В тази връзка, разбира се, първо искам да изкажа съболезнования на близките на загиналите\", каза Путин пред журналисти, цитиран от ТАСС. Той посочи, че този инцидент не може да се сравнява със случая, в който турски военни свалиха руски изтребител през ноември 2015 г. \"Турският самолет съзнателно свали нашия самолет\", посочи Путин и подчерта, че в този случай израелски изтребител не е свалил руския самолет, а става въпрос за \"низ от трагични случайни обстоятелства\". \"Но безусловно ние сме длъжни да проверим сериозно всичко това, а нашето отношение към трагедията беше изложено в изявлението на министерството на отбраната, което е изцяло съгласувано с мен\", допълни руският президент. Изявлението на министерството обаче изразяваше доста по-рязка позиция към случилото се. Говорителят на ведомството Игор Конашенков заяви, че че Русия разглежда \"провокационните\" и \"безотговорни\" действия на Израел, довели до гибелта на 15 руски военнослужещи, като враждебни.\"Това абсолютно не отговаря на духа на руско-израелското партньорство\", каза Конашенков и допълни, че Москва си запазва правото на адекватни ответни действия.Путин потвърди, че ще има отговор на случилото се, но той ще е насочен към допълнително обезпечаване на безопасността на руските военни и на руските обекти в Сирия, като \"тези мерки ще бъдат видими за всички\".", "date": "2018.09.18", "title": "Путин нарече 'низ от трагични обстоятелства' свалянето на руския самолет"}
{"url": "https://offnews.bg/futbol/distciplinarnata-komisia-nalozhi-globi-na-levski-i-tcska-688333.html", "text": "Дисциплинарната комисия към БФС глоби ЦСКА с 2300 лева за различни провинения на феновете по време на мача на тима от осми кръг на Първа лига срещу Черно море, спечелен с 3:1.Това е общата санкция, като 1000 лв. са за хвърлена факла, други 1000 лв. за обидни и нецензурни скандирания и 300 лв. за нерегламентирано използване на факли и димки.За подобни нарушения Левски и Ботев Пловдив са санкционирани с по 1000 лв., а Етър и Локомотив Пловдив - с по 300 лв.Дефанзивният халф на Левски Хали Тиам пък е глобен с 250 лв. и наказан за един мач за натрупани картони. Така сенегалецът ще пропусне двубоя с Витоша, който ще се играе в петък на стадион \"Виваком Арена - Георги Аспарухов\".", "date": "2018.09.18", "title": "Дисциплинарната комисия наложи глоби на Левски и ЦСКА"}
{"url": "https://offnews.bg/dw/rusia-se-opitva-da-spre-makedonia-v-patia-%d1%9d-kam-nato-i-es-688332.html", "text": "Ако на предстоящия референдум македонците отхвърлят постигнатия компромис в спора за името, влизането им в ЕС и в НАТО ще бъде блокирано за дълги времена. Точно това иска Москва. И затова очевидно се бърка в Македония.Русия няма да се стресне особено от предупреждението на американския министър на отбраната Джеймс Матис да не се бърка в Македония. Защото за Москва залогът в тази страна е много голям: ако на референдума в края на този месец тамошните граждани отхвърлят постигнатия с Гърция компромис в спора за името, по-нататъшното сближаване на Македония с НАТО и с ЕС ще бъде блокирано за дълги времена.Така плановете на руското ръководство, които в Черна гора се провалиха с гръм и трясък, в Македония ще пожънат успех: по-нататъшното разширяване на НАТО на Балканите ще бъде предотвратено. А Москва ще продължи в същия дух - така, както допреди смяната на властта в Скопие миналата година поддържаше авторитарно-националистическата власт в Македония, която подклаждаше антизападни настроения и доведе страната си до изолация.Важно е действията на Москва в Македония да се назоват с истинските им имена. Но още по-важно е онова, което водещи политици от ЕС, включително и канцлерката Меркел, сториха през последните седмици при посещенията си в Македония: опитаха се да отворят очите на хората за голямата полза, която ще имат от решаването на спора за името.", "date": "2018.09.18", "title": "Русия се опитва да спре Македония в пътя ѝ към НАТО и ЕС"}
{"url": "https://offnews.bg/knigi/kniga-razkazva-za-meditcinskite-eksperimenti-v-kontclagera-ravensbriuk-688311.html", "text": "„Люляковите момичета” е разказ за три жени, жертви на най-ужасяващите фрагменти на миналото. 1 септември 1939 г. Хитлер напада Полша. Керълайн Феридей е светска дама, препълнена с вяра в доброто и хората. Доброволка във Френското консулство в Ню Йорк, откъдето неуморно изпраща колети за постоянно увеличаващия се брой осиротели френски деца. Съдбата я среща чаровен актьор от Бродуей на име Пол. Ражда се любов – чиста и неочаквана. Каша Кузмерик пък е тийнейджърка, която щастливо скита из полетата около Люблин със своите приятели. Войната я кара да порасне светкавично, против волята й. Съпротивата въвлича Каша в редиците си и за миг и изведнъж тя, майка й и сестра й се озовават на път към концентрационния лагер Равенсбрюк. Херта Оберхойзер е дипломирана лекарка с чиста германска кръв, която мечтае за бляскава медицинска кариера. В свят, управляван от мъже и войници, това е твърде смела мечта. Обява за работа в лагер за превъзпитание на жени е нейният шанс да блесне. Цената обаче се оказва твърде висока.Авторът на книгата Марта Хол Кели използва литературата, за да разкаже една съвсем истинска история от миналото. Керълайн Феридей и Херта Оберхойзер са реални исторически личности, а Каша е героиня, вдъхновена от историята на Нина Иванска - една от жените, върху които нацистите правят медицински експерименти в Равенсбрюк и наричат „зайци”. Благодарение на „Люляковите момичета” жертвите на този концентрационен лагер и на нацисткия режим се доближават до нас и се превръщат от статистика в болка.Подскочих уплашена, когато на вратата се почука, после мъжки глас извика:Отвори!Майка замръзна на място, а Татко отвори вратата.Адалберт Кузмерик, нали? – попита грубо есесовецът и закрачи из къщата ни, надут и видимо доволен от себе си.Мъжът беше поне една глава по-висок от Татко, толкова висок, че шапката му почти опря касата на вратата като влезе. И той и подчиненият му бяха облечени в униформи на Sonderdienst1 с черните ботуши и шапките със страховитата емблема – череп глава с две кухи очни ями. Като мина покрай мен, усетих аромата на ментова дъвка. А и изглеждаше добре охранен, толкова беше вирнал брадичката си, че виждах късчето хартия на адамовата му ябълка и кръвта избила по него, беше се порязал при бръсненето. Дори и кръвта им беше в нацистко червено.Да – отвърна Татко с възможно най-спокойния си тон.Началникът на пощенската станция, нали?Татко кимна.Други двама го сграбчиха за ръцете и го изведоха от къщата толкова бързо, че не успя дори да се обърне да ни погледне. Тръгнах след тях, но високият прегради пътя ми с палката си.Майка прибяга до прозореца, в очите й се четеше див страх.Къде го водите?Изведнъж съвсем изстинах. Все по-трудно дишах.Друг есесовец, кльощав и по-нисък от първия, нахълта в къщата с брезентова пазарска чанта през рамо.Съпругът ви къде държи служебните си документи? – попита високият.Не са тук – отвърна Майка. – Бихте ли ми казали къде го отведоха?Майка стоеше безпомощна, притиснала с длани шията си, а ниският обикаляше къщата, отваряше чекмеджетата и пъхаше всички намерени хартии в чантата си.Имате ли радиоприемник на къси вълни? – попита строго високият?Майка поклати глава:Не.Стомахът ми се свиваше, като гледах как ниският отваря всички шкафове и тъпче в торбата малкото храна, която имахме.Всички провизии са собственост на Райха – продължи високият. – Ще получите купони.Консервата грах, двата картофа и нещастната малка зелка – всичко отиде в торбата на кльощавия. Той сграбчи и малката хартиена кесийка с последното кафе на Майка.Тя посегна към него:О, моля ви, не вземайте кафето. Само това ни остана.Високият се обърна и за един дълъг миг огледа Майка от глава до пети.Остави го – заповяда той и кльощавият хвърли пакетчето на шкафа.Двамата мъже крачеха из трите ни малки стаи, вадеха чекмеджетата скриновете и изсипваха чорапи и бельо на пода. Оръжия имате ли? – попита високият, докато другият претърсваше шкафовете. – Или друга храна?Не – отвърна Майка. Никога до сега не бях я виждала да лъже.Сигурно сте чули, че укриването на вещи и провизии, които принадлежат на Райха се наказва със смърт.Разбирам – каза Майка – Бих искала да посетя съпруга си…Тръгнахме след двамата мъже, които се отправиха към задния ни двор. Когато високите германци излязоха навън, градината ни, оградена от всички страни, ми се стори съвсем мъничка. На пръв поглед там нямаше нищо подозрително, освен пръстта, с която бяхме заринали ценностите си предната седмица, мястото все още изглеждаше твърде заравнено. Съвсем очевидно беше, че там има нещо заровено. Броях крачките на офицера, който ходеше из двора. „Пет… шест… седем…” Дали виждаха, как ми треперят коленете?Нашата кокошка, Псина, приближи до мястото, където бяхме копали, и заровичка наоколо да търси буболечки. Господи, и лопатата беше още там, опряна на стената на къщата, по острието й още имаше засъхнала пръст. Дали ще ни затворят в Замъка или ще ни разстрелят още тук и ще оставят телата ни, та Татко да ги намери, като се върне?За глупак ли ме вземате? – попита високият, и продължи към петното заравнена пръст.„Осем… девет…”Дъхът ми секна.Разбира се, че не – отвърна Майка.Дай лопатата – каза високият на подчинения си. – Наистина ли си мислехте, че това ще ви се размине? Не, моля ви – каза Майка. Стисна медальона с Богородица, който носеше на синджирче на врата си. – Аз всъщност съм от Оснабрюк. Знаете ли го?Високият хвана лопатата.Разбира се, че го знам. Кой не е ходил там на Коледния базар? Регистрирана ли сте като Фолксдойче?Фолксдойче немците наричаха етническите германци, които живеят в други държави. Нацистите принуждаваха полски граждани с немска кръв като Майка да се регистрират като Фолксдойче. Регистрираните получаваха повече храна, по-добра работа, както и вещи, конфискувани от евреите и други поляци, които не са етнически германци. Майка никога не би приела статут на Фолксдойче, защото това означаваше, че е на страната на Германия, но пък това беше опасно за нея, защото така се опълчваше срещу Райха.Не, но съм почти германка. Баща ми беше само наполовина поляк.Псина продължаваше да чопли пръстта покрай загладеното петно, беше си намерила нещо там.Ако бяхте германка не бихте нарушавали правилата, нали? Нито щяхте да укривате собственост на Райха.Майка докосна ръката му.Трудно ни е да се справим с всичко това. Не разбирате ли? Представете си вашето семейство в тази ситуация.Моето семейство би предало всичко дължимо на Райха.Есесовецът, хванал лопатата, продължи към петното заравнена пръст.„Десет… единайсет…”Ужасно съжалявам – каза Майка, вървеше по петите му.Мъжът не й обърна внимание, направи още една крачка.„Дванайсет.”Колко ли щеше да копае, докато удари някоя от кутиите?Молим ви, дайте ни още една възможност – каза Майка, – тези правила са съвсем нови за нас.Офицерът се обърна, облегна се на лопатата и огледа внимателно Майка. Усмихна се така, че се видяха белите му равни, подредени зъби.Той се приведе към нея и каза тихо.Вероятно знаете правилата за вечерния час.Да – каза Майка. Между веждите й се появи малка бръчица. Размърда ходила, сякаш обувките й стягаха.Е, това правило може да нарушите – каза той, пое медальона й с палеца и показалеца си и леко го разтърка. През цялото време не откъсваше очи от нея.За нарушаването на вечерния час трябва розов пропуск – каза Майка.Имам няколко в джоба си – той пусна медальона и сложи ръка на гърдите си.Не ви разбирам – побърза да отговори Майка.Мисля, че разбирате.Нима ми казвате, че ще си затворите очите за това, ако ви посетя?Ако това сте чули…Германците, които познавам, са културни хора. Не мога да си представя, че бихте поискали такова нещо от майка на две деца.Есесовецът наведе глава на една страна, прехапа устна и отново вдигна лопатата.Съжалявам, ако съм ви обидил.Чакайте – каза Майка.Мъжът вдигна лопатата високо над главата си.Господи, не! – извика Майка. Посегна да хване ръката му, но беше твърде късно. Лопатата вече беше във въздуха, нищо не можеше да я спре.", "date": "2018.09.18", "title": "Книга разказва за медицинските експерименти в концлагера Равенсбрюк (откъс)"}
{"url": "https://offnews.bg/ikonomika/asotciatciata-za-zashtita-na-potrebitelite-slivaneto-na-dsk-i-ekspres-688312.html", "text": "Сливането на Банка ДСК и Сосиете Женерал Експресбанк може да доведе до монопол в България, с което да бъдат засегнати интересите на потребителите. Това се казва в становище на Асоциацията за защита на потребителите (АЗП), разпространено до медиите от председателя на организацията Пейо Майорски. Освен това Сосиете Женерал Експресбанк да попадне под унгарска собственост в момент, в който Европейският съюз задейства наказателна процедура срещу Унгария, се казва в позицията на асоциацията.Майорски уточнява, че новата банка ще бъде лидер по размер на активите – според данните на БНБ към края на юни 2018, те ще достигнат 19.1 млрд. лв., докато тези на първата в момента УниКредит Булбанк са 18.6 млрд. лв. Така Банка ДСК ще заеме първо място по този показател. А освен това новата институция ще бъде лидер по размер на отпуснатите кредити (17.05 млрд. лв.) и привлечените депозити (16.7 млрд. лв.).От организацията смятат за притеснително, че те трите банки могат да се разбират помежду си и да диктуват пазара и дават пример с вдигане на лихвите по кредитите, което би ощетило българските граждани.От АЗП заяват подкрепа за намерението на българското правителство за влизането на страната да влезе в Банковия съюз и Еврозоната, тъй като това е стъпка в посока защита на потребителите от Европейската централна банка.За разлика от Societe Generale, която е под директния надзор на Европейската централна банка и има достъп до нейната ликвидност, унгарската OTP е извън Еврозоната и е от страна, където управляващите през последните години имаха сложни взаимоотношения (особено с чуждестранните банки) и бяха критикувани за погазване на независимостта на централната банка, уточняват още от асоциацията.От АЗП обявиха и че предупреждават Комисията за защита на конкуренцията (КЗК), БНБ и Комисията на финансов надзор да внимават с одобрението на сделката между Банка ДСК и Сосиете Женерал Експресбанк.", "date": "2018.09.18", "title": "Асоциацията за защита на потребителите: Сливането на ДСК и Експресбанк може да доведе до монопол"}
{"url": "https://offnews.bg/futbol/barsa-startira-s-kategorichna-pobeda-nad-psv-v-shampionskata-liga-688338.html", "text": "Барселона победи безпроблемно ПСВ Айндховен с 4:0 в двубой от Група Б на Шампионската лига, игран на стадион \"Камп Ноу\".Футболистите на треньора Ернесто Валверде стигнаха безпроблемно до победата, след като Лионел Меси записа хеттрик, а едно попадение добави Усман ДембелеТака Барса оглави класирането в групата си с актив от 3 точки. Толкова има и Интер, който стигна до 2:1 на \"Сан Сиро\" срещу Тотнъм след късен щурм, след като изоставаше в резултата през голяма част от мача.В безспорното голямо дерби от първия кръг Ливърпул победи Пари Сен Жермен с 3:2 в двубой от група С. \"Мърсисайдци\" поведоха с 2:0, допуснаха изравняване, но в последните секунди Роберто Фирмино донесе победата.", "date": "2018.09.18", "title": "Барса стартира с категорична победа над ПСВ в Шампионската лига"}
{"url": "https://offnews.bg/112/vaorazheni-zavarzaha-sveshtenik-v-rozhenskia-manastir-i-ograbiha-sveta-688341.html", "text": "Въоръжен грабеж е извършен тази вечер в Роженския манастир, съобщава БНТ.Маскирани и въоръжени лица са нахлули в черквата на светата обител. Нападнали са свещеника, завързали са го и са ограбили наличните пари.В момента на мястото има полицейски екипи.Нападателите са успели да избягат.", "date": "2018.09.18", "title": "Въоръжени завързаха свещеник в Роженския манастир и ограбиха светата обител"}
{"url": "https://offnews.bg/temida/miniu-stajkov-mozhe-da-bade-obvinen-i-za-iztochvane-na-7-miliona-leva-688334.html", "text": "Специализираната прокуратура подозира Миню Стайков и за злоупотреба с пари по програма \"Млад фермер\". Това стана ясно от думите на прокурор Димитър Петров пред Апелативния специализиран наказателен съд, съобщава БТА.Става дума за девет деца на служители на Стайков, които са кандидатствали за еврофинансиране за общо 7 милиона лева.Деветимата, всички на възраст около 28 години, признали, че фирмите са регистрирани в последните две години.Те предоставили и 9 обратни писма, от които ставало ясно, че действителният притежател на всички права, които ще придобият, е именно Стайков.За случая Специализираната прокуратура е информирала и ОЛАФ - Европейската служба за борба с измамите.Защитата обаче смята, че обратните писма не са забранени от закона и дори нямали никаква правна стойност.Късно вечерта във вторник, след 12-часово заседание, Апелативният специализиран наказателен съд реши Миню Стайков да остане в ареста за постоянно.В ареста остава и Белун Хазърбасанов, както и Иван Димитров - син на кмета на Карнобат.", "date": "2018.09.18", "title": "Миню Стайков може да бъде обвинен и за източване на 7 милиона лева евросредства"}
{"url": "https://offnews.bg/kultura/tri-spetcialni-dzhaz-kontcerta-v-peroto-ni-ochakvat-tozi-i-drugia-me-688325.html", "text": "Поредицата специални събития в литературен клуб „Перото“, посветени на джаз музиката, продължава с концерт на \"Антони Дончев трио\" на 20 септември от 20:00 часа.На сцената пианистът ще си партнира с Арнау Гарофе /Испания/ - саксофон и Димитър Карамфилов – контрабас, а публиката ще може да се наслади на авторска музика и джазови интерпретации.На 2 октомври от 20:00 часа ви очакват „Hot Club de Plovdiv“. Четиримата музиканти от формацията „Hot Club Plovdiv“ – Любомир Толумбаджиев – цигулка, Петър Койчев – китара, Момчил Ангелов – китара и Христо Минчев – бас, са обединени около стремежа към автентичното звучене и виртуозността на Джанго Райнхард и Стефан Грапели, характерни за началото и средата на ХХ век. Музиката им е едновременно динамична и увлекателна – пътешествие през времето до „златните години на европейския джаз“.Следващото събитие е на 4 октомври от 20:00 часа, когато ще бъдем в компанията на Вили Стоянов и неговият „Old School Trombone“. Ако трябва да опишем звученето на любимия тромбон на Вили Стоянов, бихме използвали думи като силен, арогантен, експлозивен. И това няма да е лъжа, защото Вили има доста характерен стил на свирене, който трудно може да остане незабелязан. С избрани произведения от Дюк Елингтън, Слайд Хемптън, Чарли Паркър и Телониъс Монк, той ще ни разкрие и друга страна – нежна и романтична, в която тромбонът влиза в ролята на солиращ инструмент. С него, той ще ни разходи по улиците на Ню Орлиънс, за да ни покаже как е звучал джазът през 30-те и 40-те години на миналия век.„Васил Спасов Квартет“ е предложението ни за 18 октомври, когато на сцената на „Перото“ ще се качат Димитър Льолев – саксофон, Васил Спасов – пиано, Димитър Карамфилов – контрабас и Атанас Попов – ударни. В концерта „Спомени от един сън“ ще чуем авторски композиции на пианиста в изпълнение на неговия квартет.", "date": "2018.09.18", "title": "Три специални джаз концерта в 'Перото' ни очакват този и другия месец"}
{"url": "https://offnews.bg/politika/borisov-vseki-den-govoriat-sreshtu-men-kakvo-poveche-da-napravim-za-688294.html", "text": "Премиерът Бойко Борисов обяви, че всеки ден говорят срещу него по телевизиите. От думите му се разбра, че това е признак за свобода на словото у нас. Днес той присъства бизнес закуска с членовете на Американската търговска камара и там коментира факта, че според международни класации страната ни е последна по свобода на словото в ЕС.\"Вчера гледам и се учудвам – по най-гледаните национални телевизии, в най-гледаното време излиза човек, който говори срещу мен, срещу правителството и накрая завършва със свободата на словото. Ама то, ако има нещо върху свободата на словото, ти няма да си по телевизията, няма да говориш няколко минути каквото си искаш. От там отива в другата национална телевизия и изговаря същото\", коментира Борисов.Премиерът обаче не каза за коя телевизия и кой \"човек\" става дума. По думите му за публиката в България \"обикновено е по-интересно, ако има нещо жълто, скандално\". \"Какво трябва да се направи повече за свободата на слово? И това е всеки ден. Какво да направим повече, как повече хора да го чуят? Това е парадокс. Накрая завършват - той е срещу свободата на словото. Как говориш тогава?\", каза още прмеиерът.", "date": "2018.09.18", "title": "Борисов: Всеки ден говорят срещу мен. Какво повече да направим за свободата на словото?"}
{"url": "https://offnews.bg/tehnologii/a1-startira-parvata-gejming-liga-u-nas-s-nagraden-fond-nad-50-000-leva-688318.html", "text": " ще излъчи своите първи шампиони през есента на 2019-а ще развива електронните спортове в България с провеждането на собствена гейминг лига. A1 Gaming League беше обявена официално по време на най-голямото младежко събитие у нас – Aniventure Comic Con. Тя ще включва регулярни онлайн турнири през уикендите, офлайн турнири през цялата година и голям финал по време на Aniventure Comic Con 2019, което ще я направи и първата състезателна гейминг лига в България. ще бъде с общ награден фонд от над 50 000 лева за първата година и ще е разделена на два полусезона по модел на футболните първенства. Срещите ще се провеждат онлайн на специална платформа на A1.bg, където всички участници ще могат да се регистрират, състезават, следят представянето си и да научават всичко най-интересно около лигата. Всеки полусезон ще излъчва свой шампион, който ще се определя по време на офлайн състезание. Накрая най-добрите играчи и отбори ще се борят за шампионската титла на големите финали.Игрите, които A1 Gaming League ще включва, са добре познати на геймърите у нас: League of Legends (отборно), CS:GO (отборно), FIFA19 (индивидуално), Hearthstone (индивидуално), Clash Royale (индивидуално). Впоследствие ще бъдат добавени и други популярни игри като Fortnite. Предварителните записвания вече започнаха на , а първите турнири стартират през октомври.„Идеята да създадем собствена гейминг лига е провокирана от желанието на А1 да подпомогне развитието на електронните спортове у нас. Вярваме, че геймърите тук заслужават България да има добре развита Esports сцена, каквато през последните години за съжаление липсва. С A1 Gaming League това вече няма да е така, а промяната започва още днес”, заяви Михаил Семерджиев, Старши мениджър „Фиксирани услуги” в А1.А1 даде заявка, че ще навлезе в електронните спортове, с решението си да подкрепи Aniventure Comic Con 2018, на което е основен партньор. Телекомът участва на най-голямото младежко събитие у нас със собствена гейминг зона, която привлече стотици фенове с турнирите по Clash Royale и Fortnite.Допълнителна информация и предварителна регистрация за участие в A1 Gaming League: .", "date": "2018.09.18", "title": "A1 стартира първата гейминг лига у нас с награден фонд над 50 000 лева"}
{"url": "https://offnews.bg/112/psihichno-bolen-prostrelia-politcaj-v-sofia-688297.html", "text": "Полицай е прострелян в областта на бузата по време на работа, съобщиха за OFFNews от МВР.Инцидентът е станал днес преди обяд. Патрул е пратен по разпореждане на прокуратурата, за да приведе психично болен мъж в лечебно заведение.В резултат полицаите били нападнати от мъжа, който произвел изстрел. Единият полицай бил улучен в областта на челюстта. Към момента не е ясно какво е използваното оръжие. По-късно от МВР съобщиха, че инцидентът е станал около 11.30 часа.Според първоначалната информация два патрула служители на „Охранителна полиция“ и екип на Териториална полиция на Трето РУ са отишли на адрес в кв. „Илинден“. Те реагирали незабавно на сигнал, подаден в районното управление от майката на психично болен. Когато тя отворила вратата на жилището, синът й насочил пистолет към нея. Жената успяла да се отдръпне, но синът й прострелял полицейския служител в областта на главата.Пострадалият незабавно е откаран в \"Пирогов\", а стрелецът е задържан. Изясняването на всички обстоятелства по случая продължава.На брифинг изпълнителният директор на болницата проф. Асен Балтов изясни какво е състоянието на простреляния 34-годишен полицай:", "date": "2018.09.18", "title": "Психично болен простреля полицай в София"}
{"url": "https://offnews.bg/ikonomika/lev-ins-broker-eood-e-zalichena-ot-registara-na-zastrahovatelnite-brok-688328.html", "text": "Комисията за финансов надзор заличи „Лев Инс брокер“ ЕООД и „Български брокер“ ЕООД от регистъра на застрахователните брокери.„Лев Инс брокер“ не е представила в КФН годишни справки и отчети, а представляващите дружеството Венцислав Велев и Меир Овадия не могат да бъдат открити за връчване на акт, дори и след предприети действия от страна на община Плевен и полицията в града.В КФН не е представена валидно сключена задължителна застраховка „Професионална отговорност“ на „Лев Инс брокер“. Последната полица за застраховка „Професионална отговорност“ на брокера е сключена със „ЗК ЛЕВ ИНС” АД със срок на застраховката до 08.09.2007 г.Основанията за заличаване на „Български брокер“ ЕООД са: неподдържането на задължителна застраховка „Професионална отговорност“; неизпълнението на задължението за плащане на годишните такси за осъществяване на общ финансов надзор; системна невъзможност да бъде открито лице, оправомощено да управлява и представлява брокера.Към 25.07.2018 г. седалището и адреса на управление на „Български брокер“ ЕООД е: София 1504, район „Оборище“, ул. „Тракия“ № 35, вх. 1, офис 2. Като управител на дружеството е вписан Хориа Джордже Тутуану.", "date": "2018.09.18", "title": "Лев Инс брокер ЕООД е заличена от регистъра на застрахователните брокери"}
{"url": "https://offnews.bg/112/mladi-mazh-i-zhena-zaginaha-v-katastrofa-kraj-biala-slatina-688320.html", "text": "Млади мъж и жена загинаха в катастрофа преди Бяла Слатина, съобщи полицията.Инцидентът е станал към 13:40 ч. на пътя между Бяла Слатина и село Попица.Колата, в която пътували се блъснала в дърво.Двамата са загинали на място.Те са на видима възраст около 20 години, уточнява полицията. Самоличността им не е изяснена.От удара е изхвръкнала газова бутилка, която е обезопасена от служителите на реда. Извършва се оглед на място.По случая е образувано досъдебно производство.", "date": "2018.09.18", "title": "Млади мъж и жена загинаха в катастрофа край Бяла Слатина"}
{"url": "https://offnews.bg/volejbol/volejbolistite-ni-zavarshiha-sas-zaguba-vav-varna-688343.html", "text": "Националите по волейбол загубиха от Полша с 1:3 (14:25, 25:23, 22:25, 23:25) в последния си мач от първата групова фаза на световното първенство, на което сме домакин съвместно с Италия.В препълнената зала в Двореца на културата и спорта във Варна \"лъвовете\" играха на приливи и отливи, докато поляците бяха постоянни и успяха да стигнат до петия си пореден успех на шампионата.Възпитаниците на Пламен Константинов започнаха много колебливо и бързо изостанаха в резултата в първия гейм, в който взеха едва 14 точки. Във втората част играта на българите потръгна и те се представиха вдъхновено, за да изравнят резултата. В третия гейм отново поляците бързо дръпнаха с няколко точки, като нашите се опитаха да се върнат в гейма в неговия край, но не успяха.Четвъртата част бе най-равностойна и вървеше точка за точка в края, но при 23:23 \"лъвовете\" бяха близо до вкарването на мача в тайбрек. Последваха две поредни грешки, като при първата разпределителят Сеганов сбърка с подаването, като потърси на задна линия Градинаров, който нямаше шанс срещу полската блокада.България завършва първата фаза на трето място с актив от три победи и две загуби, а в следващия етап от шампионата ще премери сили с отборите на САЩ, Иран и Канада. Трите мача на националите ще се играят в петък, събота и неделя вечерта в \"Арена Армеец\"в София. За финалната шестица продължават победителите в четирите групи и двата най-добри втори отбора.", "date": "2018.09.18", "title": "Волейболистите ни завършиха със загуба във Варна"}
{"url": "https://offnews.bg/temida/nachalnitci-v-gorskoto-v-sofia-i-v-svoge-sa-arestuvani-za-nezakonna-se-688337.html", "text": "Специализираната прокуратура разследва организирана престъпна група от длъжностни лица в Държавно горско стопанство – Своге, която е ръководена от директора на Регионална дирекция по горите – София.Групата е извършвала незаконен добив и търговия с дървен материал в периода от 2014 г. до настоящия момент.Има доказателства за извършени от престъпната група кражби на части от специализирана горска техника, умишлен палеж на автомобил и държане на огнестрелни оръжия без надлежно разрешение, съобщиха от пресцентъра на прокуратурата.Към момента са задържани директорът на Регионална дирекция по горите – София, директорът на Държавно горско стопанство – Своге, двама горски стражари от ДГС- Своге и още едно лице.Специализираната прокуратура претърсва служебни помещения в Регионална дирекция по горите – София и в Държавно горско стопанство – Своге, жилища в София и Своге, както и база в село Батулия.При претърсването в базата в село Батулия са открити незаконно държани 5 пушки и голямо количество боеприпаси.", "date": "2018.09.18", "title": "Началници в горското в София и в Своге са арестувани за незаконна сеч и търговия с дървен материал"}
{"url": "https://offnews.bg/tenis/federer-predi-godini-dzhokovich-igraeshe-po-dobre-688300.html", "text": "Швейцарската легенда в мъжкия тенис Роджър Федерер се изказа много ласкаво по адрес на сръбската звезда Новак Джокович.Маестрото вече е в Тексас за поредната благотворителна проява, в която ще се включи. Швейцарецът гостува в Остин на местния любимец и друг бивш №1 - Анди Родик.\"Мисля, че Новак има още какво да покаже. Дори не смятам, че в момента показва възможно най-добрия си тенис след контузията.Представя се много, много добре, но ми се струва, че през най-добрите си години, преди няколко сезона, когато бе почти непобедим, играеше още по-силно.Това е много окуражаващо за него. Има още много какво да се очаква от Новак, няма съмнение в това. И какво постижение само – да изравниш рекорда на Пийт. Този рекорд ни се струваше толкова далеч години наред\", каза Федерер.След сериозните проблеми с лакътя и операцията, която претърпя Джокович се завърна през втората половина на 2018 с титлите на Уимбълдън и US Open. С трофея си в Синсинати той си осигури спечелване на всичките девет турнира от сериите Мастърс 1000.С представянето си Новак се завърна под №3 в световната ранглиста зад Рафаел Надал и Федерер. Успехът в Ню Йорк пък му помогна да се изравни с Пийт Сампрас по брой трофеи от Големия шлем - по 14. Така Новак е с три трофея по-малко от втория в класацията Надал и шест от Федерер, който има 20.", "date": "2018.09.18", "title": "Федерер: Преди години Джокович играеше по-добре"}
{"url": "https://offnews.bg/obshtestvo/sporazumenie-za-nimh-v-poslednia-moment-spasi-prognozata-za-vremeto-688296.html", "text": "Подписано в последния момент споразумение предотврати пълното спиране на работата на Националния институт по метеорология и хидрология.Споразумението е между НИМХ, БАН, синдикат \"Висше образование и наука\" към КНСБ, а гарант по него е министърът на образованието Красимир Вълчев.Протестиращите от април синоптици заради мизерните условия, в които са принудени да работят заявиха, че спират работа от утре, защото тя на практика е блокирана от ръководството на Българската академия на науките.Работещите в НИМХ започнаха с протестите си през пролетта заради малкото средства, които Общото събрание на БАН преразпределя към института. С тях заплатите са нищожни, работи се в унизителни условия. В същото време се дават 24 часови дежурства, а естеството на работата е от национално значение. Ръководството на БАН не чу учените, които излязоха на улични протести през август. След като това също не събуди разбиране у ОС, от НИМХ поискаха да излязат от структурата на Академията и да преминат под шапката на Министерството на образованието. Министър Вълчев се съгласи, но малко след това ОС на БАН прекрати предсрочно договора на директора на НИМХ проф. Христомир Брънзов. Така от 20 дни няма кой да подпише един документ, което блокира работата на Института. Той постави краен срок, след който спира работа напълно. Последният ден бе днес.В резултат на подписаното споразумение е поет ангажиментът утре да има назначен директор на НИМХ, каза проф. Брънзов пред БНТ.\"Днес от НИМХ ще изпратим две кандидатури за директор на института, от които Управителният съвет на БАН ще избере една и утре вече ще има изпълняващ длъжността \"директор\" на НИМХ, каза той.", "date": "2018.09.18", "title": "Споразумение за НИМХ в последния момент спаси прогнозата за времето"}
{"url": "https://offnews.bg/ikonomika/za-godina-zhivotat-poskapnal-naj-mnogo-v-rumania-i-balgaria-spriamo-os-688305.html", "text": "За една година животът е поскъпнал най-много в Румъния и България от всички страни в ЕС, показват данните на Евростат за годишната инфлация.У нас през август 2018 г. тя е била 3.7%, а в съседна Румъния - 4.7%. На трето място по най-висока инфлация е Естония с 3.5%, следва я Унгария с 3.4%.В еврозоната годишната инфлация е 2% през август 2018 г. (при 1.5% през август 2017 г.). От юли до август 2018 г. има спад от 2.1% на 2%.Най-ниската годишна инфлация е регистрирана в Дания (0.8%), Ирландия и Гърция (по 0.9%).В Дания, Гърция, Ирландия инфлацията през този август спрямо миналогодишния е под 1 процент.Спрямо юли 2018 г. има по-ниска инфлация в 12 страни членки, нивото остава стабилно в 5 от тях и нараства в други 10.Основната причина за поскъпването на живота този август се дължи най-вече на по-високите енергийни цени (+0.87 процентни пункта), поскъпването в услугите (+0.59 пр. п.), на храната, алкохола и цигарите (+0.48 пр. п.).", "date": "2018.09.18", "title": "За година животът поскъпнал най-много в Румъния и България спрямо останалите в ЕС"}
{"url": "https://offnews.bg/kultura/sofia-shte-ima-svoia-parva-nosht-na-igrite-688304.html", "text": "София ще има своя първа нощ, посветена на игрите.Първото издание на Sofia Game Night ще се проведе на 3 ноември (събота) с официален старт 18:00 ч. на разнообразни локации в София и ще постави на фокус различните аспекти на игрите - от процеса по разработване на различен тип игри, през икономическата роля на гейминг индустрията и електронните спортове, до крайния потребител и чистото удоволствие от играта.Събитието ще представи пред широка публика, вълнуващата гейм индустрия и независимата сцена в България.Специален акцент в Sofia Game Night ще бъде пътуващата изложба на Гьоте-институт и музея за медийно изкуство ZKM в Карлсруе „Games & Politics”, която може да бъде видяна в галерия Credo Bonum от 2 до 21 ноември.В рамките на една нощ публиката е поканена да се впусне в изследване както на игровите удоволствия, така и на социалните, политически, теоретични, образователни и икономически аспекти на игрите. Sofia Game Night се обръща както към професионалната аудитория - разработчиците на игри, дизайнери, стори-телъри, композитори, програмисти и др., така и към широката аудитория - без значение дали това ще бъде класическият геймър, или някой, който за първи път се сблъсква с новите игри. Събитието ще смеси различните публики и ще предложи разнообразни маршрути в необятния он- и офлайн свят на игрите.Софийската нощ на игрите е отворена инициатива, в която могат да участват всички, работещи в сферата на видео игри и дигиталната развлекателна индустрия, създатели на настолни игри, независими организации и разработчици, институции, гейминг-клубове, артисти и др.", "date": "2018.09.18", "title": "София ще има своя първа нощ на игрите"}
{"url": "https://offnews.bg/ikonomika/kevr-podkrepia-poskapvaneto-na-gaza-s-14-ot-oktomvri-688306.html", "text": "Комисията за енергийно и водно регулиране се съгласи с предложеното от \"Булгаргаз\" увеличение от близо близо 14%. Докладът на работната група на КЕВР подкрепя предложението. Малка разлика има само при прилагането на коефициента за преизчисление на цената от кубични метри в MWh. Разликата обаче е несъществена и поскъпването остава от порядъка на 13,89%.Според доклада цените на алтернативните горива, от които зависи доставната цена на \"Газпром експорт\", са се вдигнали средно със 7% за година. Другият компонент, който влиза в цената - курсът на лева към щатския долар, осреднен за период от четиридесет и пет дни, се е увеличил с 3.21% до 1.68944 лв. за 1 долар, посочват експертите.Ако увеличението бъде прието, това ще означава увеличение и на цените на парното и топлата вода. От КЕВР обявиха, че се надяват да се намери начин за по-малко поскъпване на цената на топлоенергията.Цените на газа и съответно парното и топлата вода ще бъдат обсъдени на открито заседание на 25 септември. Окончателното решение за скока на цените ще бъде взето на закрито заседание на 30 септември. ", "date": "2018.09.18", "title": "КЕВР подкрепя поскъпването на газа с 14% от октомври"}
{"url": "https://offnews.bg/sviat/aktivistat-ot-pusi-rajat-e-bil-otroven-obiavi-germanski-lekar-688299.html", "text": "Много е вероятно активистът от руската протестна пънк група \"Пуси райът\" Пьотър Верзилов да е бил отровен, обяви лекуващият лекар на Верзилов от берлинската болница \"Карите\". По думите му е много трудно да се намери друго обяснение за неговото състояние, няма данни да е страдал от някаква болест. Още не е ясно с какво вещество може да е бил отровен.Верзилов бе настанен първоначално в московска болница със затруднения в зрението, говора и двигателния апарат, след което той беше транспортиран до германската клиника. Той се намира в интензивното отделение на клиниката.Според лекарите няма опасност за живота на Верзилов. Те обясниха, че в руската клиника са положили добри грижи за активиста, преди да бъде откаран в Германия. Лекуващият лекар на Верзилов обясни още, че симптомите му са показателни за нарушения в част от нервната му система, която отговаря за вътрешните органи.Тези симптоми включват загуба на зрение, слух и някои двигателни способности, разказват приятели на Верзилов, цитирани от световните агенции и БТА.Верзилов и три активистки на протестната пънк група \"Пуси райът\" бяха осъдени в Русия на 15 дни административен арест, след като нахлуха в полицейски униформи на терена по време на финалния мач от Световното първенство по футбол през юли. Според активистите това е било в знак на протест срещу полицейското насилие в Русия.", "date": "2018.09.18", "title": "Активистът от Пуси райът е бил отровен, обяви германски лекар"}
{"url": "https://offnews.bg/politika/marinov-da-bade-izbran-za-ministar-s-ukaz-ili-bez-predlaga-karakachan-688286.html", "text": "Новият министър на вътрешните работи може да бъде избран от парламент с или без президентски указ. Тази идея лансира днес министърът на отбраната Красимир Каракачанов. Пред журналисти той коментира напрежението между президента и правителството с неподписания указ за освобождаването на Младен Маринов от поста главен секретар на МВР.Маринов беше предложен за министър на вътрешните работи на мястото на Валентин Радев, но за да поеме вътрешното министерство, той трябва да бъде освободен от поста си на главен секретар на МВР. Мотивите, с които държавният глава Румен Радев отказва да подпише указа, са, че при подобни случаи има съгласувателна процедура. В случая с Маринов такава процедура не е имало. Контрааргументите са, че съгласуването става само при назначенията. Този въпрос обаче не е категорично изчистен в закона и конституцията, което поражда и различното тълкуване. Според военния министър обаче, това е \"второстепенен въпрос\", защото правителството посочва кой да бъде министър. \"Тоест, оттук нататък, дали да подпишем указа, кога точно да го разпишем и по каква точно процедура да го разпишем мисля, че е второстепенен въпрос. Нашето решение е, главният секретар г-н Маринов да бъде избран за министър на вътрешните работи\", обясни Каракачанов, като все пак уточни, че не е конституционалист, но се е клел \"в тази Конституция два-три пъти\".Каракачанов се обърна към президента с призив за диалог, защото \"съединението прави силата\". \"Защо трябва да го повтарям и на държавния глава?\", попита той.По думите му \"в тази година и нещо между президента и правителството са възниквали някои недоразумения, но в края на краищата държавата се управлява с желание да се свърши работа, а не с инат\".\"Така че, надявам се, този бих го нарекъл, леко неприятен казус, да бъде решен. Има само един нормален начин и това е диалогът, аз не познавам друг начин\", обясни военният министър, според когото процедурата може да се задвижи с директен избор на министър на вътрешните работи, независимо от това какво ще реши Конституционният съд, ако бъде сезиран.\"И какво като иде в КС, КС ще отмени решение на Народното събрание?, коментира Каракачанов.", "date": "2018.09.18", "title": "Маринов да бъде избран за министър с указ или без, предлага Каракачанов"}
{"url": "https://offnews.bg/analizi-i-komentari/mvr-prizna-che-spad-v-prestapnostta-maj-niama-688301.html", "text": "Както за премиера Бойко Борисов спазването на , така стои и въпросът при разследването на престъпления от МВР. Оказва се, че статистиката за регистрираните престъпления може да се окаже лъжлива, за което пряка отговорност би трябвало да носи главният секретар на МВР. Но това е само \"формалност\".Незабелязано миналата седмица от МВР направиха признание, че гордостта му - спадът в регистрираната престъпност, всъщност не е нищо повече от стъкмистика. На  в парламента на 12 септември заместник-министърът на вътрешните Красимир Ципов е признал, че в някои управления на МВР в страната са констатирани сериозни пропуски и разминавания при отчитането на заявените престъпления и реално разследваните.МВР е започнало проверка, която е приключила с доклад. Според констатациите в него \"на някои места\" имало пропуски, които тепърва ще се изчистват.Ципов заявява:Става ясно, че подозренията за това, че спадът в регистрираните престъпления се дължи именно на \"замитане\" на сигналите за тях, са напълно реални. На практика се получава така, че за да си спестят работата по някои дребни битови престъпления, разследващите често не придвижват случая до прокуратурата. Това означава, че не се провежда разследване, защото според МВР няма и престъпление. И това се отразява на статистиката.Както става ясно от думите на зам.-министър Ципов, тепърва ще се прави организация за прекратяване на тази практика, за която обаче пряка отговорност носи главният секретар на МВР, който: Разбира се, няма как да очакваме  да поеме отговорност за това, защото става въпрос за една \"формалност\". Вместо това,  от  в правителството на Пламен Орешарски, не пропуска да цитира данни за спад в регистрираната престъпност, правейки внушението за спад в престъпленията въобще.Въпреки това, зрителят е принуден да повярва на думите на главсека, макар и опроверган от политическото ръководство на МВР. Съвсем нелицеприятна става картинката, ако към този факт добавим и друг - престъпленията може и да не са спаднали, но за сметка на това не се и разкриват. Данните за юли 2018 година показват, че разкриваемостта е била 29.6%, докато за същия период миналата година цифрата е 30.7%. Разликата от 1.1 % е само \"формалност\", зад която обаче се крият човешки съдби. За сравнение - средният процент на разкриваемост на престъпленията за цялата 2017 г. е 43.7%, което показва, че през лятото на 2018 г. работата на МВР е вървяла в отпускарско настроение. Излиза, че по времето, когато Маринов е главен секретар на МВР, разследването на престъпността бележи спад. Но това е \"само формалност\". Както формално е задължението му да координира работата на ГДОБП, които арестуваха журналисти по техен собствен сигнал. А както се оказа ясно и по-късно - макар че са били уведомени за престъпление, от ГДБОП са работили за статистиката на престъпленията, като са  за прикриване на корупционни престъпления. ", "date": "2018.09.18", "title": "МВР призна, че спад в престъпността май няма"}
{"url": "https://offnews.bg/futbol/golemi-derbita-na-starta-na-shampionskata-liga-v-efira-na-max-sport-688315.html", "text": "Битките в груповата фаза на Шампионската лига по спортните канали на А1 започват довечера с два горещи сблъсъка.От 19:55 часа по феновете ще могат да проследят пряко класически сблъсък между представители на италианската Серия А и английската Висша лига – Интер срещу Тотнъм.По същото време, но по MAX Sport 2, един от големите фаворити за титлата – Барселона ще посрещне шампиона на Холандия – ПСВ Айндховен. Двубоите Интер - Тотнъм и Барселона – ПСВ са от Група B на турнира.Късните двубои за деня, които са с начален час 22:00, също ще зарадват феновете. Със сигурност най-очакваният сблъсък от първия ден на Шампионската лига ще е дербито от Група C между миналогодишния финалист в надпреварата Ливърпул и силния отбор на ПСЖ, воден от великолепното атакуващо трио Неймар, Мбапе, Кавани.Мачът ще можете да проследите пряко по. По същото време MAX Sport 1 ще излъчи сблъсъка от Група А между Монако и Атлетико Мадрид.Освен четирите големи дербита от първия кръг на Шампионската лига, които ще се излъчат пряко по MAX Sport 1 и MAX Sport 2, онлайн платформата на А1 ще направи феновете на футбола свидетели и на останалите 4 двубоя от груповата фаза.Мачовете Цървена Звезда – Наполи (Група C), Брюж – Борусия Дортмунд (Група А), Шалке – Порто (Група D) и Галатасарай – Локомотив Москва (Група D) ще се излъчват на онлайн платформата Live.a1.bg с начало 22:00 часа.", "date": "2018.09.18", "title": "Големи дербита на старта на Шампионската лига в ефира на MAX Sport"}
{"url": "https://offnews.bg/offtopic/i-pevetc-sam-i-ministar-za-tvorchestvoto-na-rosen-zheliazkov-video-688310.html", "text": "Кандидатът за министър на транспорта, информационните технологии и съобщенията Росен Желязков, наистина е . Освен, че е заемал поредица от постове в държавната администрация - главен секретар на Министерски съвет, председател на Държавна агенция \"Електронно управление\" и на Комисията за регулиране на съобщенията, Желязков е и музикален талант. Той е член на групата R&Bo, в която свири на китара, но е и вокалист. Рок бандата има популярни клипове в Ютюб, като последната ѝ песен е в колаборация с поп-фолк дивата Есил Дюран. Песента \"Бавно\" е композирана от R&Bo, а клипът е сниман в района на бившето работно място на Желязков - сградата на Министерския съвет в София.Любопитно при видеото е, че е публикувано само ден, преди да стане ясно, че Желязков ще бъде номиниран за министър на транспорта. ", "date": "2018.09.18", "title": "И певец съм, и министър: За творчеството на Росен Желязков (видео)"}
{"url": "https://offnews.bg/drugi/nechovekat-krasi-georgiev-shte-biaga-555-km-v-himalaite-688302.html", "text": "Ултрабегачът Краси Георгиев планира да участва следващото лято в най-екстремното и най-дълго състезание по бягане в света - ултрамаратонът \"Ла Ултра\" в Хималаите, чието трасе тази година е удължено до 555 км.Пред БНР Краси разказа, че вече две години е получавал покана, понеже в такива състезания не може да се запише всеки, но досега не е имал възможност да участва. През 2019 г. изданието ще бъде юбилейно и затова организаторите са удължили 333-километровото трасе до забележителните 555 км.Преди това, през януари Краси ще бяга в 370-километров ултрамаратон във Великобритания, а през март, отново там, ще тича 400 км в тунел - сменяйки постоянно посоката, докато измине тези 400 км - отново истинско предизвикателство, най-вече за психиката.След броени дни, на 28 септември, на гребната база в Пловдив пък започва предизивкателството \"55 часа\" - в него Краси ще бяга, за да насърчи хората към активен живот.Краси Георгиев е роден в София, живее 20 години в Лондон, после в САЩ и отскоро - отново в София. Започва да тича на 30-годишна възраст, когато е пушач с наднормено тегло и води изключително нездравословен начин на живот.След пълна промяна в живота си успява да завърши десетки свръхтрудни ултрамаратони по света - от Арктика, през бразилската джунгла, до Камбоджа. Сред най-големите му постижения са 240-километровият \"Маратон на пясъците\" ( Marathon des Sables) в пустинята на Мароко.Краси е единственият българин допуснат за участие и завършил най-тежкото ултра бягане в света - Badwater, в Долината на смъртта в САЩ - трасе от 216 км, започващо на 85 метра под морското равнище и завършващо с изкачване на връх Уитни, при температури, достигащи 50 градуса на въздуха и 90 градуса на асфалта.За да бъде един от 50-имата одобрени, Краси е трябвало да мине през специална комисия, която да оцени постиженията му и готовността му да издържи на тежкото физическо и психическо изпитание. Миналото лято Краси успя да преодолее трасето за 37 часа и 37 минути.", "date": "2018.09.18", "title": "\"Нечовекът\" Краси Георгиев ще бяга 555 км в Хималаите"}
{"url": "https://offnews.bg/politika/pensiite-se-vdigat-s-5-7-ot-iuli-2019-g-688289.html", "text": "Пенсиите в страната ще се вдигнат с 5,7% от 1 юли 2019 г., показват разчетите за следващата година, съобщи социалният министър Бисер Петков пред bTV. Това е резултат от увеличението на средния осигурителен доход, което е с 8,7%.Таванът на пенсиите ще бъде увеличен до 40% от средния доход за страната т.е. 1040 лв., посочи той. На въпрос за за заплатите и пенсиите в страната на фона на предстоящата зима и съответно очакваните по-високи сметки Петков посочи, че България е една от страните в ЕС с на-бързо растящи заплати. Той подчерта, че средната работна заплата се е увеличила с 8,3% за една година, но базата е ниска и затова увеличението не се усеща достатъчно от хората. Министърът коментира и закона за социалните услуги, по който все още се работи, но се очаква да влезе за обсъждане в парламента през ноември. Необходимостта от промени в предлаганите социални услуги доведе до протести на майки на деца с увреждания. „Проектът на закона за социалните услуги ще промени коренно регулациите и има две ключови думи – достъпност и качество”, посочи Петков.Той уточни, че в законопроекта се предефинират самите социални услуги и дейности, като ще има по-голяма възможност за избор на доставчици на тези услуги.„Регламентирана е и една нова услуга, която се нарича заместваща грижа – тя е за лицата, които полагат грижи за хора с увреждания, и позволява в рамките на годината полагащият грижи временно да се освободи от това, ако се налага да постъпи в болница, иска да вземе кратък отдих или не е в състояние да полага тази 24-часова грижа”, обясни Петков.В тези случаи хората с увреждания ще бъдат настанявани например в дневен център. Предстои изграждане на центрове за хора с увреждания.На въпрос коя ще е институцията, която ще се грижи за това, Петков уточни, че тези функции ще се изпълняват от общините, като това е стъпка към децентрализация на услугите. В законопроекта се предвижда и създаването на нова агенция, която ще следи за качеството на социалните услуги, а целта е да има превенция на настъпващ риск. Промените предвиждат още социалните услуги да са достъпни за много по-широк кръг хора, не само за тези в риск.За промените са предвидени допълнително 244 млн. лева в бюджета за следващата година, но сумата трябва да бъде утвърдена от финансовото министерство.Бисер Петков коментира и предвиденото увеличение на заплатите в бюджетния сектор. „Темата за увеличението на бюджетните заплати винаги е актуална в бюджетната процедура. Това е една осъзната стъпка, която имаше своите индикации и това е справедлив подход”, каза Петков и допълни, че според него тази мярка няма общо с предстоящите европейски и местни избори догодина.Относно втория стълб за пенсионно осигуряване, за който стана ясно, че средният размер на партидите е около 3000 лв., Петков коментира, че това не е изненадващо.„Голяма част от осигурените лица имат кухи партиди, защото по тях не постъпват средства”, уточни Петков.Според него са предвидени различни опции за изплащане на натрупванията, включително когато са прекалено малки суми да могат да бъдат изтеглени наведнъж.", "date": "2018.09.18", "title": "Пенсиите се вдигат с 5,7% от юли 2019 г."}
{"url": "https://offnews.bg/obshtestvo/slanchevo-i-v-planinite-i-po-moreto-v-sofia-do-23-688245.html", "text": "Днешният ден ще е предимно слънчев, с временни увеличения на облачността над източните райони и Рило-Родопската област. Ще се задържи почти без валежи, показва прогнозата на Националния институт по метеорология и хидрология.Ще духа слаб до умерен източен вятър.Максималните температури ще са между 23° и 28°, в София – около 23°.Над планините ще преобладава слънчево време. Главно в масивите на Южна България ще има временни увеличения на облачността. Ще духа слаб до умерен североизточен вятър. Максималната температура на височина 1200 метра ще е около 18°, на 2000 метра – около 12°.По Черноморието ще е предимно слънчево, с временни увеличения на облачността в часовете до обяд. Ще духа умерен изток-североизточен вятър. Максималните температури ще са 22-24°, близки до температурата на морската вода. Вълнението на морето ще бъде 2-3 бала.", "date": "2018.09.18", "title": "Слънчево и в планините, и по морето. В София - до 23°"}
{"url": "https://offnews.bg/sviat/ruski-samolet-izchezna-nad-siria-688276.html", "text": "Руски военен самолет с 14 души на борда е изчезнал от радарите над Сирия, съобщи руското военно министерство.Това е станало по време на атаките на израелските изтребители F-16 по обекти в Латакия, уточни руското МО, цитирано от ТАСС.„На 17 септември около 23:00 часа московско време (съвпада с българското) при завръщане към базата Хмеймим над акваторията на Средиземно море, на 35 километра от крайбрежието на Сирия, прекъсна връзката с екипажа на руски самолет Ил-20 - пишат от ведомството. - Отметката на Ил-20 на радарите за управление на авиацията е изчезнала по време на атаката на четири израелски самолета F-16 по сирийски обекти в провинция Латакия\".При ракетните удари по складове в муниции в Латакия, приписвани от Русия на Израел, са загинали двама души, предаде Франс прес, като се позова на сирийския Център за наблюдение на човешките права. Не става ясно дали жертвите са сирийски войници или членове на милиции, подкрепящи сирийския режим. Има най-малко 10 ранени, от които 7 са сирийски военни, поясни директорът на центъра Рами Абдел Рахман.Часове след съобщението на Русия САЩ изразиха предположението си, че самолетът е бил свален по невнимание от сирийската зенитна артилерия. Това заяви анонимен американски представител, цитиран от Ройтерс, според когото по същото време сирийската ПВО е обстрелвала летящи срещу Сирия израелски ракети.12 часа след изчезването на самолета руските власти потвърдиха тази информация - сирийската противовъздушна отбрана е свалила самолета, съобщи AFP.", "date": "2018.09.18", "title": "Руски самолет изчезна над Сирия"}
{"url": "https://offnews.bg/tenis/mazhat-na-serina-se-nahvarli-na-zhurnalist-ot-new-york-times-688309.html", "text": "Мъжът на Серина Уилямс Алексис Оханян се включи задочно в дискусията, която половинката му разпали по време на финала на Откритото първенство на САЩ.Тогава Серина влезе в дискусия с рефера Карлос Рамос, тъй като не беше съгласна с наложено ѝ наказание. Серина загуби мача, а след това заяви, че съдията я е наказал само защото е жена, докато на мъжете всичко било позволено.Журналистът от \"Ню Йорк Таймс\" Кристофър Клейри събра данни за наказанията на мъжете и жените в Големия шлем между 1998 и 2018 година. Оказва се, че като цяло мъжете са повече наказвани. Жените водят само в два показателя - наказания за подсказване и неявяване на пресконференция след мач.Алексис Оханян предлага друг анализ на цифрите - от 3440 случаи на нецензурни думи на корта, мъжете са били глобявани 344 пъти, което е около 10 процента. При дамите глобите са 140 от 700 или 20 процента. Следователно според Оханян Серина е права - има двоен стандарт.Той настоява за извинение за публикуваната едва ли не лъжлива новина от автора и изданието. В заключение той предлага да финансира изследване, което задълбочено да изследва проблема.Кристофър Клейри е дългогодишен журналист в NY Times, като е отразявал 15 олимпиади и 5 световни първенства по футбол, а на турнирите от Големия шлем работи от 1990 година досега.", "date": "2018.09.18", "title": "Мъжът на Серина се нахвърли на журналист от New York Times"}
{"url": "https://offnews.bg/futbol/uvolneniat-ot-levski-delio-rosi-pred-novo-predizvikatelstvo-688277.html", "text": "Уволненият от Левски през юли наставник Делио Роси може скоро да предприеме ново предизвикателство. Италианският специалист може да се завърне в един от бившите си клубове - Салернитана, информира \"Гонг\".Именно в Салерно започна изкачването му към върховете в италианския футбол, като под негово ръководство местният тим за първи път се класира за Серия А. В момента Салернитана е в Серия Б и няма загуба след три кръга.Все още от клуба не търсят нов наставник, но ръководството е готово да ангажира безработния специалист, стига да се стигне до раздяла с настоящия треньорски щаб. Самият Роси бил готов да се върне на треньорската скамейка.58-годишният специалист изкара 11 месеца и половина на \"Герена\" и беше уволнен след отпадането на Левски от лихтенщайнския Вадуц още в първия квалификационен кръг на Лига Европа. На негово място беше назначен Славиша Стоянович.", "date": "2018.09.18", "title": "Уволненият от Левски Делио Роси пред ново предизвикателство"}
{"url": "https://offnews.bg/temida/kravta-voda-ne-stava-arestuvaha-sina-na-dembi-otkradnal-taksi-i-25-l-688298.html", "text": "Синът на популярния в подземния свят  е бил арестуван заради кражбата на такси и 25 лв.21-годишният М. Вучев е привлечен към наказателна отговорност за това, че около 17.00 часа на 14 септември 2018 г., в столичния кв. Симеоново е откраднал Шкода Фабия. Това станало на кръстовището на ул. „Митрополит II Зографски“ и ул. „Синьо лято“, като за целта е използвал ключ, който е взел от собственика.Вучев е причинил и счупване на странично дясно огледало и вдлъбнал на задния десен калник.След като се повозил на колата, той я изоставил на паркинга на спортна зала „Христо Ботев“, където бил открит два дена по-късно.Вучев е привлечен към наказателна отговорност и за грабеж на 25 лв. от собственика на таксито. Той отправил заплаха с думите „Давай парите!“ и със сила издърпал парите от ръцете на собственика. Предвид високата обществена опасност на деянията и дееца, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 19.09.2018 г. – за разглеждане на искане за вземане спрямо него на мярка за неотклонение „Задържане под стража“.", "date": "2018.09.18", "title": "Кръвта вода не става: Арестуваха сина на Демби, откраднал такси и 25 лв."}
{"url": "https://offnews.bg/obshtestvo/oshte-sedmitca-toplo-vreme-astronomicheskata-esen-idva-s-dazhd-i-hlad-688246.html", "text": "До събота (22.09.) времето ще остане слънчево и топло, със средни максимални температури между 25 и 27 градуса. Минималните ще са между 10 и 13°, показва прогнозата на Националния институт по метеорология и хидрология.Ще духа слаб, в източните райони - до умерен североизточен вятър.В събота над по-голямата част от страната ще преобладава слънчево и топло време. Вятърът ще се ориентира от югозапад, температурите слабо ще се повишат и максималните ще бъдат между 25° и 30°.След пладне над Западна България вятърът ще се ориентира от запад-северозапад и с него ще започне да нахлува студен въздух. Облачността ще се увеличи и до вечерта в западните райони ще превали и прегърми. В източната половина от страната ще духа до умерен югозападен вятър и там температурите ще се задържат високи до 28-30°.В неделя, 23.09., в 4:54 ч. е есенното равноденствие и започва астрономическата есен. Времето ще се определя от преминаващ през страната ни студен атмосферен фронт. С умерен и временно силен вятър от северозапад, в Източна България от североизток, ще продължи да нахлува студен въздух. И в Югоизточна България температурите ще се понижат. Облачността ще е значителна и на много места ще има валежи и гръмотевична дейност.В началото на последната седмица от септември  (24-30.09.) ще е облачно, на много места с валежи. Има условия за значителни количества. Времето ще е ветровито, с умерен и временно силен вятър от север-североизток. Над по-голямата част от страната облачността ще е значителна и ще има валежи. Понижението на температурите ще продължи и ще се установи хладно време с преобладаващи минимални между 8° и 13°, максимални – между 17° и 22°.Към 25.09. - 27.09. се очаква временно подобрение. Валежите ще спрат, облачността ще се разкъса. Минималните температури ще се понижат, а максималните – слабо ще се повишат.Към 27.09. при изясняване и стихване на вятъра по високите полета се очакват и първите слани. През последните дни от септември отново ще се създадат условия за превалявания. Температурите ще бъдат близки до обичайните.", "date": "2018.09.18", "title": "Още седмица топло време, астрономическата есен идва с дъжд и хлад"}
{"url": "https://offnews.bg/futbol/bosat-na-fifa-se-mrashti-na-ideiata-machove-ot-la-liga-da-se-igraiat-v-688308.html", "text": "Шефът на ФИФА Джани Инфантино не одобрява идеята мачове от испанската Ла Лига да се играят в САЩ. Историческата първа среща отвъд океана между Жирона и Барселона ще се проведе през януари.\"Бих предпочел да гледам голям мач от Мейджър лийг сокър, вместо среща от Ла Лига в САЩ. Общите принципи на футбола се състоят в това, че мачовете от вътрешните първенства се играят на домашна сцена, а не в чужда страна\", каза Инфантино.Президентът на Барселона Джосеп Бартомеу пък загатна в интервюто си пред Onda Cero's El Transistor, че според каталунците е добра идея да има срещи от испанското първенство в САЩ.\"Ла Лига предложи да играем мачове в чужбина и идеята ни се стори добра. Имаме задължение да промотираме първенството си.Трябва да осъществяваш по-добра връзка с феновете и да търсиш нови източници на приходи. Мачовете в чужбина ще ни помогнат\", споделя Бартомеу.", "date": "2018.09.18", "title": "Босът на ФИФА се мръщи на идеята мачове от Ла Лига да се играят в САЩ"}
{"url": "https://offnews.bg/112/10-godishno-dete-e-namereno-pochinalo-v-asansior-v-kiustendil-688284.html", "text": "Десетгодишно дете е намерено починало снощи в Кюстендил, съобщи директорът на МБАЛ \"Д-р Никола Василиев\" в Кюстендил д-р Александър Величков, цитиран от БТА.Момчето е било в асансьор в блок 3А на квартал \"Запад\" в града. Лекарският екип, пристигнал на място, е установил смъртта на детето. Въпреки това момчето е било откарано в болницата, където повече от час лекари са го интубирали в опит да го върнат към живота. За съжаление усилията им са се оказали без резултат, каза д-р Величков.Причините и обстоятелствата за смъртта на детето не са известни. Назначена е съдебно-медицинска експертиза, каза още директорът на здравното заведение.От полицията в Кюстендил казаха, че няма данни за насилствена смърт. Екип на МВР е бил на местопроизшествието веднага след получения сигнал от болницата. От там допълниха, че детето не е живеело в блока, в който е намерено. То е било в асансьора с велосипеда си, каза Катя Табачка, говорител на ОД МВР.", "date": "2018.09.18", "title": "10-годишно дете е намерено починало в асансьор в Кюстендил"}
{"url": "https://offnews.bg/zvezdi/nagradite-emi-triumf-na-igra-na-tronove-tv-kanalite-netflix-i-hbo-sa-688280.html", "text": "\"Игра на тронове\" направи триумфално завръщане на наградите \"Еми\" след миналогодишното си отличие. Сериалът на HBO грабна статуетката за най-добър драматичен сериал за трети път.70-ото издание на наградите - телевизионният еквивалент на \"Оскар\" - се проведе тази нощ в Лос Анджелис. Те се връчват от Академията за телевизионно изкуство и наука на САЩ.Най-добър комедиен сериал стана \"Прекрасната г-жа Мейзъл\" (Амазон), който разказва история за еврейска съпруга, мамена и изоставена от мъжа си, която започва нов живот и поражда скандал.В категорията за най-добър минисериал победи продукцията на канала FX \"Убийството на Джани Версаче\".Британската актриса Клеър Фой получи \"Еми\" за най-добра актриса в драматичен сериал за ролята ѝ на младата кралица Елизабет Втора в \"Короната\" (на канала Netflix).Британският актьор Матю Рис бе удостоен за най-добър актьор в драматичен сериал за \"Американците\" - сага за съветските шпиони от КГБ в САЩ през Студената война, чийто шести и последен сезон завърши през пролетта.Танди Нютън получи \"Еми\" за най-добра актриса в поддържаща роля в драматичен сериал в \"Западен свят\".Най-добър актьор в поддържаща роля в драматичен сериал стана Питър Динклидж за \"Игра на тронове\".В актьорските категории за комедийни сериали за най-добра актриса бе обявена Рейчъл Броснахън за \"Прекрасната г-жа Мейзъл\".Най-добър актьор в комедиен сериал стана Бил Хейдър за \"Бари\".Хенри Уинклър получи отличието за най-добър актьор в поддържаща роля в комедиен сериал за \"Бари\".Алекс Борстейн получи отличието за най-добра актриса в комедиен сериал за \"Прекрасната г-жа Мейзъл\".При минисериалите за най-добър актьор бе обявен Дарън Крис за \"Убийството на Джани Версаче\", а за най-добра актриса Реджина Кинг за \"Седем секунди\". В поддържащите роли там бяха отличени Джеф Даниълс и Мерит Уивър за минисериала \"Забравени от бога\".За режисура за драматичен сериал бе отличен Стивън Долдри за \"Короната\", а за комедиен сериал Ейми Шърман-Паладино за \"Прекрасната г-жа Мейзъл\".В церемонията, освен блясък и награди, имаше и предложение за брак. Отправи го носителят на 13 статуетки \"Еми\" Глен Уайс при получаването на 14-ата снощи - за режисурата му на последната церемония за наградите Оскар.На сцената той се обърна към приятелката си с думите: \"Питаш се защо не ми харесва да те наричам мое гадже? Защото искам да те наричам моя съпруга\", каза Уайс и поднесе на приятелката си халката на майка си, починала преди две седмици.Големите победители тази година са каналите Netflix и HBO, които получиха по 23 отличия в различни категории, отбелязва Ройтерс. През последните 16 г. HBO печелеше най-много награди \"Еми\".", "date": "2018.09.18", "title": "Наградите Еми: Триумф на Игра на тронове, тв каналите Netflix и HBO са големите победители"}
{"url": "https://offnews.bg/obshtestvo/sofia-naj-nedovolna-ot-obrazovanieto-si-v-tcelia-es-688283.html", "text": "София е европейската столица, чиито граждани изразяват в най-малка степен удовлетворение от образованието и материалните условия в училище, показва публикуваното днес проучване на Европейската комисия.То е проведено през 2015 г. В него са включени 24 европейски столици.Удовлетворението в София е 47%, непосредствено пред нас е румънската - Букурещ с 48%.Рим и Мадрид имат по 50%, унгарската столица Будапеща има процент повече, във Вилнюс (Литва) процентите са 52,  в Берлин (Германия) - 53%. По 54% имат Атина (Гърция) и Анкара (Турция), в Братислава (Словакия) те са 55%.Между 60% и 69% имат: Варшава (Полша), Талин (Естония), Рига (Латвия), Копенхаген (Дания), Валета (Малта), Брюксел (Белгия), Лондон (Великобритания), Стокхолм (Швеция).От 70 нагоре са процентите в: Лисабон (Португалия), Виена (Австрия), Загреб (Хърватия), Париж (Франция), Амстердам (Холандия), Прага (Полша), Рейкявик (Исландия), Люксембург (Люксембург), Любляна (Словения), Никозия (Кипър), Хелзинки (Финландия).Най-висока е степента на удовлетвореност от качеството на образованието и материалните условия в Осло (Норвегия) - 80%, и Дъблин (Ирландия) - 83%.", "date": "2018.09.18", "title": "София най-недоволна от образованието си в целия ЕС"}
{"url": "https://offnews.bg/112/rotvajler-napadna-zhena-v-tcentara-na-burgas-688282.html", "text": "Ротвайлер е нападнал и нахапал жена в центъра на Бургас, съобщи bTV.Аделина Арсова е с рани на едната ръка.Инцидентът станал, докато тя отивала на работа На тротоара се разминала с млада жена с кучето без намордник, което скочило и я захапало.\"Зъбите му се закачиха тук и взе да дърпа\", показва Арсова.Разкрещяла се защо стопанката излиза с толкова голямо куче без намордник. \"Припаднах в аптеката от уплаха. Никога не съм била нападана от животно. Аз не съм страхлив човек, обаче да усетиш как ти дърпат ръката...\"Стопанката, която си отишла без дори да се извини, се издирва от полицията. Наоколо има камери, мястото е на метри от Борисовата градина в Бургас, която е пълна с деца.Най-честите нарушения в общината са точно липсата на повод на кучетата - много хора не знаят, че това е нарушение на закона, коментира еко инспекторът Митко Иванов.Стопанката на агресивното куче е нарушила два закона и Аделина, която също има куче, възнамерява да я съди.От началото на годината еко инспекторите в Бургас са извършили над 350 проверки и са глобили над 80 стопани на кучета със 100 до 200 лева.", "date": "2018.09.18", "title": "Ротвайлер нападна жена в центъра на Бургас"}
{"url": "https://offnews.bg/politika/prezidentat-prati-apk-v-konstitutcionnia-sad-688287.html", "text": "Президентът Румен Радев сезира Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Административнопроцесуалния кодекс (ЗИД АПК), съобщиха от прессекретариата на държавния глава.Първоначално Радев наложи вето на спорните промени, с които се ограничава правото на гражданите и неправителствените организации да оспорват актове на изпълнителната власт. Ветото обаче , а сега Радев сезира КС.С текстове от кодекса се приема, че при определени условия заседанията на Административния съд могат да бъдат и закрити и без участието на страните. Публичността на съдебните заседания е толкова съществен принцип на правораздаването, че е прогласен в чл. 121, ал. 3 от Конституцията. Правото на всеки човек на публично разглеждане на неговото дело е изрично посочено във Всеобщата декларация за правата на човека, в Международния пакт за граждански и политически права, в Конвенцията за защита правата на човека и основните свободи. С предложените промени този основен принцип за публичност и прозрачност се превръща в изключение. Поради това § 55 ЗИД АПК, който въвежда принципа на закрити заседания по дела, подсъдни на тричленни състави на Върховния административен съд като втора инстанция, не съответства на Конституцията и на посочените международни договори, се посочва в мотивите на президента.", "date": "2018.09.18", "title": "Президентът прати АПК в Конституционния съд"}
{"url": "https://offnews.bg/drugi/kupa-murgash-i-novata-h-klasa-se-izpraviat-zaedno-sreshtu-prirodnite-688316.html", "text": "Новата X-Класа на Mercedes-Benz може да се изправи срещу природните сили. И тази неделя ще го демонстрира по време на епичното състезание по планинско колоездене в дисциплината крос кънтри маратон XCM.Официалният дилър на Mercedes-Benz за България – Силвър Стар е генерален спонсор на тазгодишната надпревара Купа \"Мургаш\" 2018, която ще се състои на 23-ти септември в гр. Бухово със старт 8:00 ч.Атрактивното състезание се провежда за 9-та поредна година в перелината на връх Мургаш, най-близкият до София старопланински първенец. Тази година Купа \"Мургаш\" ще вдигне летвата с още по-дълго и тежко трасе, като за първи път организаторите залагат толкова тежки изпитания. Състезателите ще трябва да се справят с много предизвикателни изкачвания и спускания, с трудни технически препятствия по 76-километровото трасе.Традиционно се очаква у нас да пристигнат най-добрите байкъри от България, Сърбия, Гърция, Македония, за да се изправят в епична битка за първото място. Увереност от върха на планината ще им дава не кой да е, а X-Класата от Mercedes-Benz. Генералният спонсор на събитието – Силвър Стар, ще осигури присъствието на първия пикап на Mercedes-Benz на терен, за да покаже възможностите му.Кални трасета, тесни проходи, гъсти гори. Това е домът на първия пикап от Mercedes-Benz. X-Класата е перфектна компания за всички любители на екстремните спортове и ненадмината по комфорт в класа си. Над 100 участници на Купа \"Мургаш\" ще имат възможността да опитат уменията на най-комфортния офроудър, който ще е на разположение за тестдрайв в Бухово и в планината под връх Мургаш на 23-ти септември.Ако и вие искате да заявите тестдрайв - ", "date": "2018.09.18", "title": "Купа \"Мургаш\" и новата Х-Класа се изправят заедно срещу природните сили"}
{"url": "https://offnews.bg/kultura/preporachvame-vi-premiera-na-filma-za-istoriata-na-sofia-105-minut-688255.html", "text": "Днес от 19.00 часа в кино \"Люмиер Лидл\" ще може да гледате премиерно най-новия документален филм, посветен на историята на София.„105 минути София - историята на града“ представя всички исторически етапи, през които столицата е преминала, за да добие съвременния си вид.Разказът се движи по времевата линия на историята на града – от първите открити артефакти в софийското поле от 6000 г. пр. Хр. до наши дни. Филмът разказва за открития в археологията, достижения в архитектурата и градоустройстовото, постижения в науката и изкуствата.Пълнометражният документален филм събира и преплита епизодите от вече съществуващата документална поредица „5 минути София“, която е плод на 6-годишния труд на екипа на „Камен Во Студио“ и създадените през последната година нови филмови истории.Режисьори на филма са Мишо Ланджев и Камен Воденичаров.", "date": "2018.09.18", "title": "Препоръчваме ви: Премиера на филма за историята на София - '105 минути София'"}
{"url": "https://offnews.bg/futbol/v-rumania-vazdishat-po-trenior-na-tcska-688275.html", "text": "В Румъния още не са прежалили кондиционния треньор на ЦСКА Томас Нойберт, който работи и в северната ни съседка като част от щаба на Лауренциу Регекампф в Стяуа.Местното издания Digisport, цитирано от \"Меридиан Мач\", издига на пиедестал германския специалист.\"Нойберт внесе нови методи на тренировки, които помогнаха много на футболистите на Стяуа. Те станаха по-издръжливи, натрупаха мускули и станаха конкурентни на тези на Запад\", пише изданието. Въпреки опитите Нойберт да бъде върнат в Румъния, той остава в България, където има железен договор с ЦСКА.Представянето на играчите на \"червените\" Рубен Пинто и Жоржиньо в последния кръг срещу Черно море привлече вниманието на някои медии в Португалия и Франция, които следят представянето на легионерите си.Пинто вкара страхотен гол след час игра на \"Българска армия\", след като прати топката в мрежата с удар извън наказателното поле.", "date": "2018.09.18", "title": "В Румъния въздишат по треньор на ЦСКА"}
{"url": "https://offnews.bg/ikonomika/sasht-udariha-kitaj-s-naj-golemite-mita-dosega-688278.html", "text": "Търговската война между САЩ и Китай ескалира. Вашингтон наложи нови мита на китайски стоки на стойност $200 милиарда, предаде Би Би Си.Те засягат близо 6000 вида стоки, включително ръчни чанти, ориз, текстил, мебели, прахосмукачки, но се изключват например смарт часовници.Решението идва на фона на заканата на Китай да си отмъсти за наложени по-рано мита от САЩ.Новите тарифи влизат в сила от 24 септември, като започнат от 10% и ще достигнат до 25% до началото на следващата година. Ще бъдат наложени, ако междувременно двете страни не се споразумеят.Постепенното увеличение ще даде възможност на американските компании да пренасочат веригите си за снабдяване към алтернативни страни, съобщи висш правителствен служител.Новите мита обяви американският президент Доналд Тръмп, който предупреди, че ако Китай предприеме ответни действия срещу американската индустрия или срещу фермерите, \"ние незабавно ще въведем третата фаза, която е мита над допълнителен внос за 267 милиарда долара\".Въпреки заканата на американския президент Китай обяви, че ще предприеме контрамерки. ", "date": "2018.09.18", "title": "САЩ удариха Китай с най-големите мита досега"}
{"url": "https://offnews.bg/sviat/sasht-rezhat-drastichno-broia-na-bezhantcite-688288.html", "text": "САЩ обявиха, че ще ограничат драстично броя на бежанците, които ще допуснат до територията си до почти рекордно дъно - 30 хил. души.През 2018 г. президентът Доналд Тръмп ги намали на 45 хил., през 2017-а те бяха 50 хил.Държавният секретар Майк Помпео обяви \"новият таван за бежанци\", добавяйки, че САЩ ще обработят повече от 280 000 молби за убежище през 2019 г.Намалението е най-голямото от наложеното след терористичните атентати от 11 септември 2001 г. През 2002-ра в САЩ бяха допуснати 27 131 бежанци.През последното десетилетие броят на допуснатите бежанци в САЩ варира от 48,282 (2007) до 84,995 (2016).Според в. New York Times намалението е най-голямото, което американски президент е правил от създаването на програмата.", "date": "2018.09.18", "title": "САЩ режат драстично броя на бежанците"}
{"url": "https://offnews.bg/politika/marinov-shte-stane-ministar-samo-kogato-prezidentat-podpishe-ukaza-z-688291.html", "text": "Когато президентът подпише указа за Младен Маринов, тогава кандидатурата ще бъде предложена в Народното събрание.Така премиерът Бойко Борисов коментира за първи път казуса с освобождаването на главния секретар на МВР, за да бъде назначен за министър на вътрешните работи. \"Младен Маринов не иска да е главен секретар, а министър – както от командващ ВВС искаш да станеш президент\", коментира Борисов, намеквайки за Румен Радев.Той обясни, че Маринов е поискал сам да освободи поста, заради което не е необходима съгласувателна процедура.„Логиката ми е била, че когато един човек направи воляизявление, че не иска да е на дадения пост, съгласуването е формално”, заяви Борисов, цитиран от \"Фокус\", и допълни, че ако например американския посланик Ерик Рубин не иска да е на този пост, каквото и да се съгласува, той иска да си отиде и да стане министър.„Както от командващ ВВС искаш да станеш президент. Кой да те спре? По тази логика тогава можеше да не го освободим. Но главният секретар иска да стане министър. Какви мотиви да напишем? Моля, подпишете, защото той иска да стане министър. Добре, ще напишем това”, обясни премиерът и заяви, че по тази причина счита, че всичко е формално.„Затова взехме решение, приехме оставката на Министерски съвет и я изпратихме на президентството. Ако аз съм предложил един нов главен секретар в този документ съм в тотална грешка. Ние не сме предложили нов главен секретар, а казваме само – подпишете, за да може в четвъртък да стане министър и да спре политическата криза. Трима министри чакат да бъдат освободени. Това ми е била логиката”, каза още Бойко Борисов.По думите му никой не е подценен в случая.„Новият главен секретар ще бъде съгласуван и назначен при съгласие с президента”, поясни той. „Аз не мога да спра Младен Маринов да не иска да е главен секретар, ако президентът може, да го спре. Но не формално, като не му разписва, а да го убеди да остане. Има началници на кабинети, които работят с тези писма. Ако някой се е забавил, сгрешил или неточно попълнил - извинете се, кажете, че не сте имали такъв умисъл”, заяви Борисов.„Казал съм на парламентарните ни групи докато не се разпише указът да не го вкарваме, за да не предизвикваме втора буря. Когато президентът се убеди, че Младен Маринов не иска да е главен секретар и подпише указа, тогава кандидатурата му за министър на вътрешните работи ще бъде предложена в парламента. Е, аз ли водя война? С кое? Винаги съм уважавал институцията и хората в нея”, добави премиерът.", "date": "2018.09.18", "title": "Маринов ще стане министър, само когато президентът подпише указа, заяви Борисов"}
{"url": "https://offnews.bg/obshtestvo/niama-da-ima-voda-na-osem-mesta-v-stolitcata-688214.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Изграждане на сградно водопроводно отклонение на ул. „Поп Богомил“, кв. „Център“, налага спиране на водоподаването от 09:30 до 17:30 часа на ул. „Поп Богомил“ от ул. „Георги С. Раковски“ до ул. „Будапеща“;ул. „Будапеща“ от ул. „Св. Св. Кирил и Методий“ до бул. „Сливница“.Подмяна на сградно водопроводно отклонение на ул. „Тополница“, ж.к. „Хаджи Димитър“, налага спиране на водоподаването от 09:00 до 19:00 часа на клиентите в района на ул. „Клисура“ от ул. „Спас Гинев“ до ул. „Острово“, ул. „Острово“ от ул. „Макгахан“ до бул. „Владимир Вазов“, ул. „Тополница“.Ремонт на уличен водопровод на ул. 763, ж.к. „Овча купел“, налага спиране на водоподаването от 09:00 до 19:00 часа на ул. 763 от ул. „Промишлена“ до ул. „Вацлав Роубал“ и бл. 402.Във връзка с подмяна на сградно водопроводно отклонение в жк. „Младост“ 1, се налага спиране на водоподаването от 09:00 до 17:00 часа на бл. 45, бл. 52, заведение до бл.45, вх.14, група павилиони на бул. „Андрей Сахаров“ №10,12,14А, и 14 Б. Заради ремонт на уличен водопровод на ул. „Бойчо Бойчев“, кв. „Горна баня“, се налага спиране на водоподаването от 09:00 до 17:00 часа на ул. „Бойчо Бойчев” от №25 до №35.Без вода във връзка с подмяна на сградно водопроводно отклонение в кв. „Враждебна“ се налага спиране на водоподаването от 09:30 до 18:00 часа на ул. 50 и ул. 8.Поради подмяна на сградно водопроводно отклонение на ул. „Пионерска“, кв. „Горубляне“, се налага спиране на водоподаването от 10:00 до 17:00 часа на ул. \"Пионерска\" от №28 до №38 и ул. \"5-ти ноември\" между ул. \"Пионерска\" и ул. \"Долците\". Реконструкция на водопровод на ул. „Първа българска армия“, ж.к. „Военна рампа“, налага спиране на водоподаването от 19:00 часа на 18 септември до 7:00 часа на 19 септември (сряда) на ул. „Професор Иван Георгов“ от ул. „Локомотив“ до река Суходолска; ул. „Първа българска армия“ от бул. „Илиянци“ до ул. „Константин Преславски“; ул. „Константин Преславски“; ул. „Павел Бобеков“ и ул. „Шлосер“.След възстановяване на водоснабдяването е възможно временно повишаване мътността на водата.", "date": "2018.09.18", "title": "Няма да има вода на осем места в столицата"}
{"url": "https://offnews.bg/sviat/turtcia-spria-da-izdava-darzhaven-vestnik-688285.html", "text": "Две години преди да закръгли 100-годишнината си, турският Държавен вестник спря да излиза, съобщават местните медии.Високата инфлация в югоизточната съседка удари и цените на вестникарската хартия. Поради това турският Държавен вестник спря да излиза в хартиен вариант от 14 септември и ще се издава само в дигитален формат.Причината за прекратяването на отпечатването на изданието е именно поскъпването на печатарската хартия. Вестникът с 98-годишна история отива в историята, а персоналът от 130 души, който се занимаваше с турския Държавен вестник, е пренасочен към други институции, съобщава опозиционното издание \"Сьозджю\".", "date": "2018.09.18", "title": "Турция спря да издава Държавен вестник"}
{"url": "https://offnews.bg/ikonomika/babh-dade-fermeri-ot-boliarovo-na-prokuror-bojkotirali-merkite-sresht-688290.html", "text": "Агенцията по храните даде на прокурор стопаните от Болярово, защото бойкотирали мерките ѝ срещу чумата по свинете.Писмото на директора на БАБХ д-р Дамян Илиев е изпратено до главния прокурор Сотир Цацаров и правосъдния министър Цецка Цачева. То е \"във връзка с организираното противодействие срещу ветеринарните власти в град Болярово\", където през месец юли беше доказана чума по дребните преживни животни.\"Адекватните мерки налагат унищожаване на всички дребни преживни животни в обекта в Болярово, основно почистване и дезинфекция\", заявява Илиев в писмото до Цацаров и министъра на правосъдието Цецка Цачева.В същото време \"втори месец собствениците на местна ферма и техните съмишленици не допускат специалистите на територията на стопанството, като по този начин ги възпрепятстват да ликвидират огнището на заразата и да спрат разпространението на инфекцията\".От 18 юли, когато бе направен опит за връчване на протокола, доказващ наличието на заболяването, до днес на официалните ветеринарни лекари се отказва достъп до фермата и до животните по различни начини. \"Това е едно от най-сериозните нарушения на Закона за ветеринарномедицинската дейност, водещо до невъзможност за гарантиране здравния статус на животните в страната и безопасността им за населението\", пише Илиев.Той моли главния прокурор да предприеме действия, \"които да създадат възможност за прилагане на мерките за спиране на заразата\" и настоява за административна и финансова отговорност от хората, бойкотиращи ветеринарите.Заболяването във фермата в Болярово беше открито при изследването на стадата в 10-километровата зона около село Воден, където бе констатирана чума по дребните преживни животни за първи път и в България, и в Европейския съюз. Пробите от стопанството бяха изследвани, а получените резултати - потвърдени в референтната за ЕС лаборатория в Монпелие, Франция. Огнището влезе в системата на ЕС за опасни заболявания по животните и в системата на Международната организация за болести по животните. Със заповед на изпълнителният директор на БАБХ д-р Дамян Илиев фермата в Болярово беше обявена за огнище на чума по дребните преживни животни.След ликвидирането на огнището в село Шарково единственият източник на заразата остава фермата в Болярово. Стопаните ѝ Христо Христов, синът му Тодор и снаха му Ана обаче твърдят пред медиите, че животните са здрави. На 14 септември Ана Петрова подаде два сигнала – в Областната дирекция по безопастност на храните – Ямбол и на телефон 112, че в стадото ѝ са умрели животни. До 15 септември починаха 8 овце, но стопанката отрича причината да е чума. \"Твърди, че става дума за преяждане\", пишат от БАБХ.", "date": "2018.09.18", "title": "БАБХ даде фермери от Болярово на прокурор: бойкотирали мерките срещу чумата по свинете"}
{"url": "https://offnews.bg/razsledvane/skandalen-zapis-sas-skrita-kamera-v-bdzh-10-ot-gorivoto-v-avtobusite-688279.html", "text": "Докато ДПС подкрепя управлението, нови влакове за БДЖ няма да има, а пътниците ще се насочват към автобусните фирми, които се отчитат на партийната каса. Това се обяснява в третата и най-скандална част от записа със скрита камера, на който говори Евгени Димитров, инспектор по вътрешна сигурност в БДЖ-Пътнически превози.Според него уж опозиционното движение има решаващата роля да няма реформи в националния жп превозвач, тъй като има схема за финансирането на партията с карти за зареждане на гориво от бензиностанциите. Твърди и че това е причината в компанията да се извършват фиктивни ремонти на подвижния състав.Записът със скритата камера е направен от друг участник в същия разговор - вече бившия служител Петър Бръснаров, експерт \"Вътрешен контрол\". Пред OFFNews той потвърждава, че всичко, което се чува, наистина е изречено.Първите две части от разговора можете да видите  и .След това словоохотливият Димитров обяснява схемата:На записа се чува въпрос от трет присъстващ в стаята: А къде се дават фиктивните ремонти?\"В случая той говори за жп завода \"Експрес Сервиз\", в който се ремонтират локомотивите на голяма част от частните товарни жп превозвачи от България и Румъния, но не и тези на БДЖ. Доскоро След това на записа инспекторът обяснява как два дни след ремонт на локомотив от серия 52 отново влиза за поправка заради некачествено свършена работа. Разказва и как по Нова година в депо Надежда е изгорял локомотив, тъй като никой не е бил изчистил натрупаните масло и смазки по него.След това повтаря, че скоро в железниците няма да има положителна промяна, явно визирайки отново ДПС:Ето и скандалния запис от скритата камера:", "date": "2018.09.18", "title": "Скандален запис със скрита камера в БДЖ: 10% от горивото в автобусите е за ДПС"}
{"url": "https://offnews.bg/politika/i-bsp-sezira-konstitutcionnia-sad-za-protivorechivite-promeni-v-apk-688292.html", "text": "БСП ще внесат жалба в Конституционния съд (КС) срещу промените в Административнопроцесуалния кодекс (АПК), които мнозинството в парламента прие въпреки острите критики на опозицията и юридическите среди.По-рано днес президентът  с искане поправките да бъдат обявени за противоконституционни и за несъответстващи на международни договори. Държавният глава наложи вето на измененията в АПК, но миналата седмица депутатите го отхвърлиха. Още тогава социалистите обявиха, че смятат да сезират КС, защото според тях поправките противоречат на основния закон. Измененията в АПК увеличават в пъти таксите за касационните жалби. Според социалистите така ще се ограничи правото на хората да защитават правата си. Текстовете въведоха и закрити за гражданите заседания на Върховния административен съд (ВАС), както и премахването на последната инстанция в десетки закони, след които тези за околната среда и за достъпа до обществена информация.Основното притеснение на екологичните организации пък е, че с новите правила съдебните такси за екологичните дела ще станат непосилни, а причината е, че те ще се определят от материалния интерес на инвестиционното намерение. Става дума за разпоредбите, които предвиждат и увеличение на таксата за касационно обжалване при определяем материален интерес. Ако той е под 10 млн. лева -таксата ще бъде 0.8% , но няма да може да бъде повече от 1700 лева. Ако интересът е над 10 млн. лева, таксата ще бъде до 4500 лв., а досега е била 5 лв. Това означава, че колкото по-скъп е даден проект, толкова по-висока ще е таксата за обжалването му. Измененията в АПК предвиждат увеличение на таксите в касационното производство. Физическите лица ще трябва да внася такса в размер на 70 лева, а когато жалбоподател е фирма или организация - 370 лева. Досега физическите лица плащаха 14 лв., а за фирмите - 25 лв.След промените в закона таксите за първа инстанция останаха същите - 10 лв. за граждани и 25 лв. за организации и фирми. За производство по отмяна на влезли в сила съдебни актове се събира такса в размер на 30 лева за граждани и 150 лева за организации и фирми.", "date": "2018.09.18", "title": "И БСП сезира Конституционния съд за противоречивите промени в АПК"}
{"url": "https://offnews.bg/sviat/moskva-obvini-izrael-za-svalianeto-na-ruskia-samolet-obnovena-688293.html", "text": "Руският военен самолет Ил-20, който изчезна над Средиземно море, е бил свален от сирийската противовъздушна отбрана, защото зад него са се прикривали израелски изтребители Ф-16. Това заяви днес пред журналисти говорителят на руското министерство на отбраната Игор Конашенков.\"Прикривайки се зад руския самолет, израелските летци са го изложили на огъня на сирийските средства за ПВО. Затова Ил-20, чиято отразяваща повърхност е десеторно по-голяма от тази на Ф-16, е бил свален с ракета, изстреляна от комплекс С-200\", каза Конашенков, цитиран от ТАСС и БТА.По думите му 4 израелски самолета са нанасяли удари по сирийски обекти близо до Латакия и умишлено са създали ситуация, опасна за корабите и летателните апарати в района. Те са хвърляли бомби близо до мястото, където е плавала френската фрегата \"Оверн\" и в непосредствена близост до защождащия за кацане руски самолет Ил-20. \"Ил-20, чиято ефективна отразяваща повърхност е по-голяма от тази на Ф-16, е бил свален от сирийската ракета\", посочи Конашенков, цитиран от РИА Новости. При свалянето на самолета са загинали 15 руски военни.Той подчерта, че Израел не е предупредил командването на руските военни в Сирия за своята операция, като ударите са били оповестени по \"горещата линия\" по-малко от минута преди началото им, което не е дало възможност на руският самолет да бъде изведен в безопасна зона. Според него израелските средства за управление на авиацията и летците на Ф-16 със сигурност са видели руския самолет, \"защото е захождал за кацане от височина 5 км\".\"Те обаче съзнателно са решили да предприемат тази провокация\", заяви говорителят на руското министерство на отбраната. Той обяви, че Русия разглежда \"провокационните\" и \"безотговорни\" действия на Израел, довели до гибелта на 15 руски военнослужещи, като враждебни.\"Това абсолютно не отговаря на духа на руско-израелското партньорство\", каза Игор Конашенков и допълни, че Москва си запазва правото на адекватни ответни действия.Израел отрече да има вина за случилото се, като на свой ред обвини Дамаск, Иран и \"Хизбула\". Израелските власти изразиха съболезнования към близките на загиналите и обещаха да предоставят на Русия цялата необходима информация за разследване на инцидента. ", "date": "2018.09.18", "title": "Москва обвини Израел за свалянето на руския самолет (обновена)"}
{"url": "https://offnews.bg/obshtestvo/prep-evmenij-zakrilial-bedni-i-bolni-688247.html", "text": "Църквата почита днес Преп. Евмений, Гортински епископ. Той живял през VII в. и още от ранна възраст се подготвял за монашески живот. По-късно раздал богатството си и се оттеглил в манастир.Закрилял бедни, слаби и сираци, лекувал болни и се прочул като чудотворец.Заради благочестието си бил избран за епископ на град Гортин на остров Крит. Там обаче бил наклеветен пред властите и го заточили в Тивианската пустиня, където починал.Тялото му било пренесено в Гортин и погребано с почести.", "date": "2018.09.18", "title": "Преп. Евмений закрилял бедни и болни"}
{"url": "https://offnews.bg/izvan-terena/goniat-lakom-triatlonist-ot-iaponski-restorant-688281.html", "text": "Германският триатлонист Ярослав Бобровский стана персона нон грата в суши ресторант заради лакомията си.Спортистът влязъл в заведението за японска кухня в градчето Ландхут в Бавария, в което посетителите плащали вход от 16 евро, срещу които консумацията била неограничена, но се очаквало, че тя ще е в разумни граници. Триатлонистът обаче поръчал 100 порции, което шокирало готвачите и сервитьорите.Обикновено това било храна за петима. Собственикът на ресторанта помолил Бобровский повече да не идва, тъй като заради апетита му заведението останало без риба. 30-годишният спортист се защитил, като казал, че има уникална система на хранене. Той не се хранел по 20 часа, но след това си наваксвал.\"Шокиран съм. Ресторант ми забранява да стъпвам в него, защото ям. Това е нонсенс\", казва Бобровский, който сега се е насочил към китайски ресторант, който се намира на 10 минути от японския, където вече не е желан.", "date": "2018.09.18", "title": "Гонят лаком триатлонист от японски ресторант"}
