{"url": "https://offnews.bg/futbol/iuventus-obiavi-transfera-na-godinata-684140.html", "text": "Португалската мегазвезда Кристиано Роналдо вече е част от отбора на Ювентус.Петкратният носител на \"Златната топка\" смени Реал Мадрид с колоса от Торино, като стойността на сделката е 112 милиона евро, които ще постъпят в касите на \"белия балет\" на два транша. Договорът му е за 4 сезона.Роналдо беше част от Реал от 2009 година насам, като изигра 438 мача, в които отбеляза 450 гола.По време на престоя му на \"Сантяго Бернабеу\", Реал спечели две титли, две купи и две Суперкупи на Испания, триумфира четири пъти в Шампионскага лига и спечели две Суперкупи на Европа и три световни клубни първенства. В Ювентус Роналдо ще се опита да качи торинци на европейския връх, който им убягва в последните години, въпреки солидното представяне в Шампионската лига.", "date": "2018.07.10", "title": "Ювентус обяви трансфера на годината"}
{"url": "https://offnews.bg/obshtestvo/tazi-vecher-v-22-chasa-borisov-otgovaria-na-skandalnoto-video-za-kash-684122.html", "text": "Любопитен анонс за извънредно издание на предаването на Сашо Диков \"ЕвродикоФ\" по телевизия \"Евроком\" бе анонсиран за 22 часа тази вечер. Подканата към зрителите гласи \"Скандалното видео \"Да спрем разграбването на България\" - Какво отговори Бойко Борисов\".Въпросното видео е изключително любопитно. То има всички атрибути на задълбочено журналистическо разследване, изобилства от информация, уличаваща голям брой лица, намесено е и името на премиера на България. Проверката на фактите, водещи към къща в престижен квартал на Барселона за 3 милиона евро, която уж била собственост на Мис Бикини 2006 Борислава Йовчева, обаче не е лека задача. Има и намек за височайше бащинство на 6-годишното дете на манекенката без нито ден трудов стаж.Материалът няма упоменат автор, а видеото се появява в новосъздадена Фейсбук група \"Да спрем разграбването на България\", трупаща лавинообразно популярност в последните дни.Днес следобед OFFNews, както и редица други медии, получиха голям брой документи от Испания и Кипър, които според неназования подател доказват всички твърдения в скандалното видео. В момента се опитваме да проверим достоверността им.OFFNews не споделя скандалното видео с твърдото убеждение, че твърденията в него са изключително сериозни и би трябвало да бъдат категорично доказани, преди да бъдат тиражирани. Още повече, че подобен скандал има пълен потенциал да предизвика правителствена криза.Всеки, който обаче иска да го види, може да го стори на страницата \"Да спрем разграбването на България\" във Фейсбук.", "date": "2018.07.10", "title": "Тази вечер в 22 часа: Борисов отговаря на скандалното видео за къщата в Барселона"}
{"url": "https://offnews.bg/politika/borisov-za-mis-bikini-borislava-jovcheva-nito-ia-poznava-nito-%d1%9d-e-k-684139.html", "text": "В твърде лаконично писмено интервю за журналиста Сашо Диков премиерът Бойко Борисов отрече твърденията, че е купил къща на манекенката Борислава Йовчева в Барселона.Запознат ли сте с видеоматериала, пуснат в социалните мрежи, наречен „Да спрем разграбването на България“? Тук се правят внушения по ваш адрес, свързани с манекенката Борислава Йовчева, нейната къща в Барселона и нейното участие в редица фирми. Какъв е коментарът ви за това видео?Не съм запознат. Както ви е известно, напоследък станахме свидетели на множество фалшиви новини и внушения по мой адрес от анонимни автори. На 26.02.2016 г. в парламента ви попитах как ще коментирате информацията, че сте подарил къща в Барселона на своя метреса за 1.5 млн. евро. Тогава отговорът ви беше  Имате ли нещо да добавите с оглед на видео материала, посочен по-горе ?Категорично това не е вярно. Няма какво повече да добавя и сега.В публикация на в-к „Марица“ от 18.11.2013 г. четем: „Столичната клюка гласи, че Бойко е кандидат-зет на Станко Йовчев“ /брат на Борислава Йовчева/ . Познавате ли Борислава Йовчева и какви са или какви са били отношенията ви с нея?Не.В интервю за сп. LOVEstyle от месец юни 2012 г. казвате: „Има една госпожица, която ми е по-близка, но ако я обявя, ще я разкостят. Когато приключа с държавната работа, ще се оженя и ще си я прибера”. Борислава Йовчева ли визирате?Не.На страницата на „Биволъ“ във Фейсбук се задава въпроса „Г-н Борисов, имате ли дете от госпожа Борислава Йовчева?“. Въпреки свръх деликатния характер на въпроса, искрен и убедителен отговор би пресякъл лавина от коментари по темата.Не.Как ще коментирате цитираните във видеото имена на хора и фирми? Каква информация имате за тях и какви са връзките ви с тях?“.Фалшиви новини вече не коментирам. Скалъпената история с гръцкия остров ми е обеца на ухото.-------В предаването \"Евродикоф\" тази вечер бизнесменът Александър Чаушев заяви, че  във видеоклипа на Facebook групата \"Да спрем разграбването на България\" е негова.Моя е собствеността, аз не го отричам, всичко е законно, по най-перфектния начин направено, регистрирано, заяви  Александър Чаушев, но категорично отказа да отговори дали манекенката Борислава Йовчева живее във въпросната къща.Е, това не мога да го коментирам, това е личен въпрос, каза той.Чаушев отказа да отговори колко е платил за къщата и от къде са парите: \"Е, няма да ви отговоря на този въпрос, защото той е некоректен. Не се задават такива въпроси в цивилизованите общества за пари.\"С Лукойл нямам нищо общо от 14 години, освен че участвам в едно спортно сдружение, което спонсорира баскетболния отбор - то е с идеална цел, в управителния му съвет, каза още бизнесменът.", "date": "2018.07.10", "title": "Борисов за Мис Бикини Борислава Йовчева: Нито я познава, нито ѝ е купил къща, нито има дете от нея"}
{"url": "https://offnews.bg/sviat/spored-tramp-sreshtata-s-putin-shte-e-po-leka-ot-sreshtata-na-varha-s-684127.html", "text": "Доналд Тръмп допусна днес, че срещата му с Владимир Путин в Хелзинки може да е по-лека от срещата на върха в Брюксел или от посещението му във Великобритания, предаде Франс прес, цитирана от БТА.Тръмп говори пред репортери, преди да се отправи на едноседмична обиколка, която включва срещата на високо равнище на НАТО, двустранни срещи във Великобритания и срещата с Путин.Американският президент предрича трудни преговори с НАТО за разходите за отбрана.\"Откровено казано, с Путин може да се окаже най-лесно. Кой би помислил\", отбеляза Тръмп пред журналистите в градината на Белия дом.Президентът призна, че в момента не може да определи дали руският му колега е приятел, или враг и го нарече \"конкурент\", посочва Асошиейтед прес.\"Смятам, че разбирателството с Русия, разбирателството с Китай, с други страни, е нещо хубаво, а не лошо\", каза той.Пред журналистите Тръмп подчерта, че британците са тези, които ще решат дали министър-председателката Тереза Мей да остане на власт, след като вчера двама ключови министри от правителството й подадоха оставка поради несъгласие с вижданията й във връзка с Брекзита. Президентът каза, че вече бившият британски външен министър Борис Джонсън е негов приятел, предаде Ройтерс.", "date": "2018.07.10", "title": "Според Тръмп срещата с Путин ще е по-лека от срещата на върха с НАТО"}
{"url": "https://offnews.bg/zvezdi/dzhastin-bijbar-potvardi-godezha-si-s-hejli-bolduin-684110.html", "text": "Джъстин Бийбър потвърди годежа си с Хейли Балдуин.24-годишната поп звезда публикува в социалната мрежа Instagram дълго пояснение около връзката му с дъщерята на актьора Стивън Болдуин.„Искахме да изчакаме известно време, преди да ви кажем, но новината се разчу прекалено бързо. Влюбен съм във всичко в теб, Хейли, и искам да прекарам живота си с теб. Сърцето ми е само твое и за мен винаги ще бъдеш на първо място. Нямам търпение да дойде най-хубавата част от живота ми. Сгодихме се на седмия ден от седмия месец, откакто сме заедно, а седем е духовно число“, пише Бийбър.Хейли също коментира случващото се.„Не съм сигурна какво съм направила, за да заслужа такова щастие, но съм благодарна на Господ, че ми даде такъв невероятен човек, с когото да споделя живота си. Няма думи, които могат да изразят благодарността ми“, написа моделът в Twitter.", "date": "2018.07.10", "title": "Джъстин Бийбър потвърди годежа си с Хейли Болдуин"}
{"url": "https://offnews.bg/medii/rakovodstvoto-na-bnr-pensionira-za-den-lili-marinkova-684128.html", "text": "След като в началото на юли Върховният касационен съд  като директор на програма \"Хоризонт\", днес ръководството на БНР я пенсионира за ден.От PR отдела на медията в три изречения съобщиха, че БНР е преустановило \"трудово правоотношение с Лили Маринкова поради придобито право на пенсия\":\"Днес Генералният директор на БНР изпълни съдебно решение № 102 от 2.07.2018 г. на ВКС и възстанови Лили Маринкова на длъжност „Директор на програма „Хоризонт\". Поради представените от нея документи за придобито право на пенсия за осигурителен стаж и възраст, трудовото правоотношение с г-жа Маринкова беше прекратено на това основание от същата дата. Всички дължими обезщетения ще бъдат изплатени\" - пише в прессъобщението.Пред OFFNews.bg известната журналистка съобщи, че днес изобщо не е имала разговор с генералния директор Александър Велев.Шефът на човешки ресурси беше натоварена с тази задача. Връчиха ми едната заповед и другата заповед. Като детска игра. Или като фарс. Генералният директор си изми ръцете - изпълни формално дълга си и се освободи от горещия картоф, разказа Лили Маринкова.Освен директор на програма „Хоризонт“, Маринкова беше и дългогодишен водещ на \"Неделя 150\". Тя бе уволнена на 6 юни 2016 г., седмица, след като Александър Велев стана генерален директор на БНР.", "date": "2018.07.10", "title": "Ръководството на БНР пенсионира за ден Лили Маринкова"}
{"url": "https://offnews.bg/112/kamion-s-atcetilen-se-obarna-do-karnobat-684130.html", "text": "Камион, натоварен с бутилки ацетилен, се обърна на пътя София – Бургас близо до Карнобат.Заради инцидента беше затворен пътят Сливен – Карнобат в участъка Венец – Лозенец, съобщи bTV.Обходният маршрут е през Петолъчката и Зимница.По първоначална информация при инцидента няма пострадали.Причината за инцидента е спукана гума. ", "date": "2018.07.10", "title": "Камион с ацетилен се обърна до Карнобат"}
{"url": "https://offnews.bg/politika/ninova-trite-kliuchovi-dumi-na-predsedatelstvoto-biaha-trite-k-684125.html", "text": "Председателството на Съвета на ЕС завърши. Изчакахме да приключат всички мероприятия, включително и срещата „16+1“, за да дадем своята политическа оценка. Трите ключови думи на председателството бяха трите „К“ – консенсус, конкурентоспособност и кохезия и девизът беше „Съединението прави силата“. Нашата оценка е: добра организация със слабо съдържание. Красива, но празна опаковка. Вместо лидерство и водачество на Европа, еднопартийно занимание, което доведе и до отстъпление от европейски ценности и права на европейски граждани, заяви лидерът на БСП Корнелия Нинова.  Първият приоритет – консенсус. По-разделен от сега и от председателството на България, ЕС никога не е бил. Вместо съгласие и единодушие, се получиха допълнителни различия и разломи между и отделни държави по различни оси – Западна срещу Източна Европа, големи срещу малки, гранични държави срещу държави във вътрешността на Европа, като се стигна включително и до противоречия в рамките на едно правителство- между отделни партии, между отделни министри – знаете какво се случи в Германия. България не можа да бъде онзи лидер, който да осигури съгласието, консенсуса по ключовите за Европа въпроси, а напротив. В България председателството беше превърнато в еднопартийно мероприятие. Има решение на Народното събрание – министрите да информират редовно ресорните парламентарни комисии за напредъка, правителството да докладва резултатите от заседанието на ЕС, но за всички е ясно, че това не се случи. Българското правителството не можа да осигури институционално единство и подкрепа на председателството. В парламента – нищо, президентът беше изолиран, неправителственият сектор не беше ангажиран, съдебната власт не беше ангажирана по дискусиите за корупция и трансгранична престъпност, т.нар. Съвет на мъдреците не беше поканен.Като алтернатива на това, под ръководството на БСП и Кристиан Вигенин, се организира среща, на която се събраха законодателна, изпълнителна власт и президент. Това е среща на комисиите на всички европейски парламенти, които се занимават с европейските въпроси. БСП показа как се прави съгласие и как се търси единомислие по важни за Европа и България теми.Второ – конкурентоспособност. По време на българското европредседателство се дадоха ярки примери как се убива конкурентоспособността, а не как се развива тя. Например, дискусията и предложението да се намалят субсидиите за селскостопанска политика поставя българските земеделски производители ,и не само тях, в изключително неконкурентоспособна среда. Нашите земеделски производители и сега получават по-малки субсидии от европейските, а това решение да се намали финансирането в бъдещия програмен период е още един удар по конкурентоспособността. Втори такъв голям удар беше опитът за приемането на пакета „Макрон“, където големите искат да ударят малките и периферните страни в бранш, в който ние сме най-конкурентоспособни.Трето – кохезията или сближаването. Един от големите ни проблеми на общия ни семеен дом – Европа, е различията между отделните държави членки – в жизнения стандарт, условията на бизнес, сигурност, корупция и други. В документа, който е приет от парламента, пише: запазване на кохезионната политика. Но бъдещият бюджет предвижда тя да бъде намалена. Българското председателство не успя за защити кохезионната политика, като начин на сближаване на по-изоставащите държави спрямо по-развитите и не изпълни решението на българския парламент.Четвърто – програма сигурност и миграция. Решението на България е следното: Постигане на съгласие с приемане на ревизиран Дъблински регламент. Т.е. да има промени на регламента, според който- там, където за пръв път е влязъл мигрант, там трябва да се връща. Има решение председателството да постави темата и да постигне съгласие това да бъде променено. Това решение на българския парламент не е изпълнено. По темата миграция противопоставянето стигна критични точки. Включително г-жа Меркел обяви, че подписва двустранни споразумения, дори изреди държави, с които подписва такива за връщане, а те после излязоха да коментират, че това не е вярно. Г-н Борисов се оплете в твърденията – първо каза, че няма да ги приемаме, а след това каза, че всъщност сме пропуснали 60 000 към Европа и сега какво да правим като ние сме си виновни. Проблемът стана много по-тежък и предизвика много повече разногласия. По темата Шенген -също нямаме напредък, даже обратното. Г-н Рюте в България каза – да, добре, а само няколко дни след това заяви: не в Шенген, защото сте корумпирани.По отбрана и сигурност – точно по време на българското европредседателство се направи нов формат в Европа по инициатива на Франция за девет държави – група за военна интервенция. Нито дума от българското председателство. На какъв критерии се събират тези държави, какво ще правят, защо без България. Този формат е още една стъпка към разделението на Европа на няколко скорости. 9 държави се разбраха и нещо в отбраната, председателят на Европа го няма, мълчи и нищо не казва – още един аргумент, че противоречията в Европа се задълбочават. Следващият приоритет по документ е- европейски социален модел, образование, младежи и култура. Никакъв резултат няма по социалните права и социален стълб, приет в Гьотеборг. Социалните права на хората, правото на труд, заплащането на труд, здравеопазване и други по време на българското европредседателство не отбелязаха нищо съществено. Никакъв резултат по преодоляване на бедността, което е записано в документа. Не само, че не се гарантира свободното движение на стоки и услуги, основен принцип на Европа, а той се наруши, чрез предложението за пакета „Макрон“. В този социален стълб пише: засилване на координацията по въпросите на здравната помощ между европейските държави. И точно в този момент избухна скандала, в който се видя, че България не си плаща на Здравните каси на другите европейски държави лечението на българските граждани. Тук трябва да отбележим един положителен напредък в този социален пакет – решението да се увеличи финансирането и ролята на програмата Еразъм, която се отнася до образованието на младите хора. Това е добър резултат от българското председателство. За съжаление беше засенчен от реакцията на европейските младежи на Младежката конференция в България. Те я определиха като удар по всичко постигнато досега за младите хора в Европа, с много тежки квалификации, въпреки че грижата за младите хора в Европа също беше приоритет. Софийската конференция показа как не се прави политика за млади хора. „Последният приоритет е разширяване и регионално сътрудничество. Оценяваме като положително поставянето на дневен ред на темата „Западни Балкани“, изтласкването й напред, диалогът между Европа и бъдещето присъединяване на Западните Балкани, но вижте какво сме решили да направи България: приемане на финален документ в София, който да потвърди политическата воля на ЕС да приобщи Западните Балкани. Темата и думите \"приобщаване\" и \"присъединяване\" отпаднаха от декларацията от София. Това е отстъпление от Солун и не изпълнява решението на българския парламент, но по-интересно е, че в този документ се казва: „И това да е придружено с Пътна карта, с конкретни инициативи, ангажименти и ориентировъчни срокове за реализацията им“. Такава Пътна карта няма. За съжаление бъдещото присъединяване на Западните Балкани остава едно добро пожелание в неясно бъдеще, без конкретни срокове и ангажименти. В документа фигурира и приоритет Черноморски регион и Дунавска стратегия. Освен инициативата на президента Радев, по този въпрос нищо не беше направено от българското председателство. Докато усилията на правителството бяха насочени навън, се пренебрегнаха много нерешени проблеми в страната и те страшно се задълбочиха.72 протеста за 6 месеца, на 2 дни и половина по 1 протест на различни групи българи. Сред тях са 9 протеста, с които бе открито председателството, на лекари от над 20 общински болници; бургаски граждани срещу обгазяването; блокиране на международен път Е-79 от Видин и Северозападна България заради инфраструктурата; на работещи в образованието, родители на деца с увреждания; срещу Истанбулската конвенция; служители от Съдебна охрана; \"За\" Пирин и контрапротест; на служители в арестите и затворите; на личните лекари; срещу Сделката с ЧЕЗ; срещу цялостното управление на правителството; на здравните инспектори; на данъчните от НАП; национален протест на над 6 000 души на хората с увреждания; на медицински сестри от цялата страна; на музиканти от БНР; на превозвачи за пакета \"Макрон\"; протест и котрапротест за АЕЦ \"Белене\"; на пациенти с белодробни заболявания; на производители на рози; на автомобилните превозвачи за Българска автомобилна камара; метеоролози от Националния институт по метеорология и хидрология към БАН; жители на отделни общини и отделни общински протести; на българи, живеещи в Англия, Германия, Испания и други страни от Западна Европа срещу \"геноцида на Борисов, мафията на ГЕРБ и системата, която убива децата с увреждания\" и последният протест -срещу повишаването на цените на тока и парното. Различни части от Българското общество, различни по структура, по професия, по интереси са недоволни и протестират, по време на българското председателство, когато би трябвало България да е спокойна и да дава перспективи в Европа и визия за бъдещето. Никога в най-новата история на България не е имало такова събиране на протестно неодобрение на политиката на правителството, както по време на председателството на България на Съвета на ЕС. Ето това е реалната оценка на българския народ.Втората ключова оценка, на която трябва да обърнем внимание - точно по време на председателството, за първите 4 месеца, чуждестранни инвеститори оттеглиха 161 млн. евро. Това също не се е случвало скоро и е много показателно. Това оттегляне е от страна на европейски държави - Унгария и Италия са на първо място. Българският бизнес през този период е увеличил инвестициите си навън спрямо съшият предходен период - 73 млн. евро по време на тези 4 месеца. Дали е защото има прекрасни условия за работа тук? Защо и чуждестранните инвеститори избягаха точно в този период? Това са реалните оценки за председателството - мнението на народа, който е по улиците 72 пъти, мнението на чуждестранните партньори, които се изтеглят и на българският бизнес, който вместо в България, предпочита да инвестира навън.Ето защо, нашият извод е, че председателството беше еднопартийно мероприятие, PR в лична изгода на премира, което не може да събере национална енергия , не можа да обедини народа, не можа да събере институциите. За съжаление, резултатът от това ще бъдат засилващ се евроскептицизъм, защото това председателство отстъпи от основни европейски ценности и права, които европейските граждани, в това число и българските, имаха до момента", "date": "2018.07.10", "title": "Нинова: Трите ключови думи на Председателството бяха трите К"}
{"url": "https://offnews.bg/kultura/luvarat-sas-spetcialen-tur-na-vsichki-mesta-ot-videoto-na-bionse-i-dzh-684124.html", "text": "Лувърът в Париж предлага специален тур, който показва местата, където е заснет клипа към песента \"Аpes**t\" на Бионсе и Джей Зи.Видеото към песента е заснето на емблематични места из най-известния музей в света, включително пред шедьовъра на Леонардо да Винчи \"Мона Лиза\".Служителите на музея разказват историите на всички експонати, показани във видеото, което събра 64 млн. гледания в YouTube само за 3 седмици. Разходката има 17 спирки, а за да видят всичко от \"Аpes**t\", посетителите ще трябва да отделят час и половина. ", "date": "2018.07.10", "title": "Лувърът със специален тур на всички места от видеото на Бионсе и Джей Зи"}
{"url": "https://offnews.bg/politika/patriotite-se-razbraha-za-spornia-zakon-za-gorivata-684133.html", "text": "Партиите от \"Обединени патриоти\" - \"Атака\", ВМРО и НФСБ, изгладиха противоречията си по спорния закон за горивата.Текстовете бяха внесени от Емил Димитров - Ревизоро, и предизвикаха протести на собственици на малки и средни бензиностанции. Разногласията на трите партии по законопроекта доведоха до напрежение, като лидерите на НФСБ Валери Симеонов и на ВМРО Красимир Каракачанов си размениха и лични нападки.Днес обаче трите формации са изгладили различията си по законопроекта, стана ясно от думите на лидера на \"Атака\" Волен Сидеров.„Имаме съгласие, че законът не е нещо страшно, поправки в закона са направени и няма повод за стълкновения и разколи”, коментира той.Сидеров посочи, че с приемането на законопроекта ще бъдат предпазени по-дребните предприемачи.Очаква се след изглаждането на разногласията законопроектът да бъде приет окончателно тази седмица. ", "date": "2018.07.10", "title": "Патриотите се разбраха за спорния закон за горивата"}
{"url": "https://offnews.bg/112/16-godishno-momche-se-udavi-v-tundzha-684141.html", "text": "16-годишно момче от Ямбол се удави в река Тунджа, съобщи bTV.Инцидентът е станал след 18 ч. днес.Момчето и негов приятел отишли да плуват. Момчето започнало да се дави, а второто момче се опитало да го спаси с въже, но не успяло.Тялото на детето не е открито до момента. Районът е отцепен от полицията. В издирването на тялото се включиха пожарна и екипи на гражданска защита.Според живеещите в квартала реката взема жертви всяка година, като няма забранителни знаци и заграждения.", "date": "2018.07.10", "title": "16-годишно момче се удави в Тунджа"}
{"url": "https://offnews.bg/temida/grupata-gotvela-ubijstva-na-magistrati-i-politcai-ostava-v-aresta-684131.html", "text": "Апелативният специализиран съд остави за постоянно в ареста групата за мокри поръчки, обвинена в подготовката на убийства и побои на магистрати и полицаи.В ареста остава соченият за ръководител на групата - синът на издирвания от години Йосиф Йосифов - Йоско Костинбродския – Иван, както и още деветима души, съобщи БНТ.Прокуратурата твърди, че групата е имала списък с \"неудобни\" магистрати, като се позовава на показанията на свидетеля Венцислав Веселинов Дамянов. Адвокатът на Иван Йосифов обаче обяви, че Дамянов е бил задържан до 29 юни и след е освободен веднага след даването на показания. Дамянов става свидетел и веднага му се изменя мярката. Дори му е осигурена полицейска защита. Никъде по делото няма някой от тези въпросни полицаи или магистрати да е бил следен. Няма нито убит, нито бит, нито ударен, нито наранен, коментира адвокатът Тезгюл Лютфиева.В съдебната зала стана ясно още, че групата е отправила заплахи към двама прокурори от апелативната специаилизиран прокуратура - Емил Галипонов и Георги Мойсев.", "date": "2018.07.10", "title": "Групата, готвела убийства на магистрати и полицаи, остава в ареста"}
{"url": "https://offnews.bg/sviat/otroveniat-s-novichok-britanetc-dojde-v-saznanie-684134.html", "text": "45-годишният британец, който беше приет в болница след излагане на невротоксичния агент „Новичок”, е дошъл в съзнание, съобщиха от лечебното заведение, цитирани от БГНЕС.От болницата обявиха, че се виждат малки, но значителни подобрения в състоянието  на Чарли Роулей, но състоянието му все още е критично. Вечерта на 30 юни мъж на 45 и жена на 44 години бяха намерени в безсъзнание в дома си в Еймсбъри. Те бяха откарани в болницата в Солсбъри в критично състояние, след като са били изложени на невротоксичния агент. На 8 юли британските власти съобщиха, че жената е починала.Инцидентът е станал на няколко километра от мястото, където бяха открити бившия руски шпионин Сергей Скрипал и дъщеря му Юлия, след като са били изложени на същия невротоксичен агент.Според полицията Доун Стърджис и Чарли Роулей са били изложени на голямо количество от агента, след като са имали досег с предмет. Според една от версиите става въпрос за слънчеви очила, които Доун намерила в парк в Солсбъри ден преди да бъде приета в болницата. ", "date": "2018.07.10", "title": "Отровеният с 'Новичок' британец дойде в съзнание"}
{"url": "https://offnews.bg/sviat/cheshkiat-premier-skliuchi-sdelka-s-komunistite-predi-vota-na-nedoveri-684129.html", "text": "Чешкият министър-председател Андрей Бабиш подписа споразумение за подялба на властта с Комунистическата партия, което ще включи крайнолявата политическа сила в управлението за пръв път от Нежната революция през 1989 г., предаде Асошиейтед прес, цитирана от БТА.Със споразумението Бабиш си осигури подкрепата на комунистите за коалиционното правителство при гласуването на вота на доверие в долната камара на парламента утре.В правителството на Бабиш влизат неговото центристко движение АНО и левите социалдемократи. То положи клетва на 27 юни, но няма мнозинство в долната камара и се нуждае от помощта на комунистите, за да остане на власт.Сътрудничеството с комунистите е спорен въпрос, който неотдавна накара хиляди чехи да излязат на улицата и да демонстрират срещу него.Комунистическата партия следва твърда линия и е против членството на Чехия в НАТО, като поддържа приятелски отношения с управляващите комунисти в Куба, Китай и Северна Корея. Комунистите се противопоставят и на изпращането на чешки войски на мисии в чужбина, особено в трите балтийски републики и в Полша на фона на напрежението между Русия и Запада.Чешките комунисти изтъкват, че Русия не представлява заплаха, посочва АП.За да спечели подкрепата им, Бабиш се съгласи с искането им да бъдат обложени с данък обезщетенията, които църквите в Чехия получават от държавата заради тяхна собственост, иззета от бившия комунистически режим. Комунистическата партия категорично се противопоставя на тези финансови компенсации.", "date": "2018.07.10", "title": "Чешкият премиер сключи сделка с комунистите преди вота на недоверие"}
{"url": "https://offnews.bg/sviat/samolet-se-razbi-kraj-pretoria-20-dushi-sa-raneni-684138.html", "text": "20 души са ранени, след като самолет се разби край Претория в Южна Африка. Самолет с лого на чартърна компания е паднал на безлюдно място.Петима души, сред които и пилотът, са в критично състояние. Местните спасителни служби публикуваха в Twitter снимки от мястото на инцидента.Причините за инцидента се изясняват.", "date": "2018.07.10", "title": "Самолет се разби край Претория, 20 души са ранени"}
{"url": "https://offnews.bg/futbol/izleze-oshte-po-brutalno-video-s-domagoj-vida-skandira-belgrad-da-go-684101.html", "text": "Защитникът на Хърватия Домагой Вида е тема номер 1 на Мондиал 2018 в последните дни, след като разгневи домакините от Русия с възгласа \"Слава на Украйна\" след победата над \"сборная\" в 1/4-финалите.Поведението му беше разтълкувано като политическо послание, тъй като този възглас използват украинските войски, които воюват с подкрепяните от Кремъл сепаратисти в източната част на страната.Пристрастията на Вида към Украйна не са случайни - той играе за местния гранд Динамо Киев. Хърватската федерация беше глобена от ФИФА, но играчът не е наказан от ръководството на местната централа, тъй като е много ценен за отбора.Сръбските медии пък изровиха видео от 2017 година, в което Вида пие бира и отново скандира \"Слава на Украйна\", но този път добавя и \"Белград да гори\". Той е във видимо приповдигнато настроение, а компания му прави легендата Ивица Олич, който в момента е част от щаба на хърватите.Все пак сръбският таблоид \"Ало\" прави уговорката за втората част от изречението, че може би не се отнася за столицата Белград, а за едноименния за сръбски ресторант в Киев, където е заснето видеото, защото се споменава и собственикът му Йован.", "date": "2018.07.10", "title": "Излезе още по-брутално видео с Домагой Вида, скандира 'Белград да гори'"}
{"url": "https://offnews.bg/futbol/napadatel-na-harvatia-spasiava-duzpi-predi-macha-sreshtu-anglia-video-684099.html", "text": "Нападателят на Ювентус и хърватския национален отбор Марио Манджукич впечатли своите съотборници, след като влезе в ролята на вратар в последната тренировка на \"шахматистите\".Футболистите на селекционера Златко Далич ще се изправят срещу Англия в сблъсък от полуфиналите на световното първенство утре, от 21:00 часа българско време.Манджукич изненада вратарите на отбора, слагайки ръкавиците. Нещо повече - нападателят привлече вниманието към себе си и с уникалните спасявания, с които се отчете.Така вече е повече от ясно, че в редиците на Хърватия могат да бъдат спокойни за този пост, дори и останалите им вратари да се контузят едновременно.", "date": "2018.07.10", "title": "Нападател на Хърватия спасява дузпи преди мача срещу Англия (видео)"}
{"url": "https://offnews.bg/sviat/hepiend-kato-na-kino-vsichki-12-momcheta-i-treniorat-im-spaseni-ot-ta-684103.html", "text": "Щастлива развръзка след две седмици в наводнената пещера: всички 12 момчета и техният треньор по футбол бяха извадени живи и в относително добро здраве от спасителните екипи.Новината за последното спасено дете и 25-годишния треньор дойде около 15 ч българско време. Съобщи я CNN.Последните евакуирани бяха придружавани от 4-ма специалисти, които бяха с тях в пещерата, за да се грижат за живота и здравето им и да подпомагат логистично дейностите.Групата беше блокирана в пещерата на 23 юни, когато тя беше наводнена.Спасителната операция протече на три етапа, последният от които приключи днес. В неделя бяха изведени 4 деца, вчера - още четири, а днес - и останалите петима. Всички бяха откарани в болница в добро общо състояние, където са под карантина. Те са поставени и на строг режим: нямат право да гледат телевизия, носят очила заради времето, прекарано в почти пълен мрак, храната им е съобразена с факта, че повече от две седмици почти не са се хранили.Непубликувани досега кадри на детския футболен отбор:", "date": "2018.07.10", "title": "Хепиенд като на кино: Всички 12 момчета и треньорът им спасени от тайландската пещера (обновена)"}
{"url": "https://offnews.bg/sviat/bebe-otcelia-9-chasa-v-planinata-zaroveno-pod-kloni-i-prast-684100.html", "text": "5-месечно бебе оцеля, след като прекара близо 9 часа в гора с мокри дрешки на 8 градуса, заровено под клони и пръст.То е било изоставено в гора в планина в Западна Монтана, САЩ, част от национален парк.Първоначално полицията в гр. Мисула получила сигнал за мъж, който заплашва хора и се държи странно и агресивно. Когато униформените пристигат на място, установяват, че 32-годишният Франсис Карлтън Кроули е напуснал района на топлите извори Лоло, откъдето идвал сигналът.По време на акцията по издирването му става ясно, че е изчезнало 5-месечно бебе, за което е полагал грижи.Полицията все пак успява да залови Кроули, който е под силно влияние на наркотици. Той трудно може да обясни къде е бебето, а единственото, което успява да каже, е, че най-вероятно е \"заровено някъде в гората\".Местните власти започнали усилено търсене, а след 6 часа мъж от екипа долавя и слаби звуци от бебето. То е намерено с лице надолу, заровено под пръчки, пръст и листа, с мокри и мръсни дрешки. То е прекарало 9 часа в планината, където през нощта градусите падат значително. То е открито в 2.30 часа сутринта.Бебето веднага е откарано в болница, където е установено, че, с изключение на няколко наранявания, е в добро общо здраве. Полицията в Мисула нарече случилото се \"чудо\". Все още не е установено каква е връзката на Кроули с бебето и защо е поел грижи за него.", "date": "2018.07.10", "title": "Бебе оцеля 9 часа в планината, заровено под клони и пръст"}
{"url": "https://offnews.bg/razsledvane/premierat-i-sluzhbite-redovno-pogazvat-zakona-no-vsichko-e-tochno-684088.html", "text": "Системата за национална сигурност е \"обладана\", а хаосът в боравенето с класифицирана информация вероятно никога не е бил по-голям. Това става ясно от поредица от отговори, които правителството, парламентът и администрацията на президента изпратиха на запитвания на OFFNews по реда на Закона за достъп до обществена информация (ЗДОИ).Общият поглед върху предоставената информация показва - за пореден път, че институциите четат Закона за защита на класифицираната информация (ЗЗКИ) така, както на тях им изнася. По-задълбоченият поглед обаче доказва, че законите изобщо не се спазват, но от това няма никакви последици за нарушителите. Особено ако един от тях е министър-председателят.От отговорите на институциите се разбира, че поне четири закона най-редовно се погазват от премиера и началниците на разузнавателните и контраразузнавателните служби, които са на негово пряко подчинение. Става въпрос за регламентирания в законите за управление и функциониране на системата за защита на националната сигурност, за ДАНС, Държавна агенция \"Разузнаване\" и Служба \"Военна информация\" принцип за предоставяне на \"еднаква по обем информация\" до председателя на Народното събрание, премиера и президента. На въпрос до администрацията на министър-председателя колко пъти за периода 2015 г. () до юни тази година службите за сигурност са предоставяли информация, поискана от премиера, отговорът е, че такава статистика не се води:Само че, оказва се, такава статистика, не само че е възможно да се води, но и се води. Поне според администрацията на президента, откъдето твърдят, че за визирания период: Нещо повече. Подобен въпрос е отправен и до председателя на Народното събрание, според когото тази информация по същество е статистическа () и като такава тя е класифицирана. За това и отказват да я предоставят.Три институции, три различни отговора.Защо премиерът е отговорен за това? В цитираните по-горе закони е посочено, че те се изпълняват от премиера и съответния началник на служба, който пък е пряко подчинен на министър-председателя. За това... От правителството дори са още по-обстоятелствени в обясненията си и без да искат, загатват, че принципът за равен достъп до класифицирана информация до тримата първи в държавата не се спазва:Именно определянето на информацията от службите, като постъпваща \"всекидневно, периодично или по конкретен\" повод и предоставянето ѝ на премиера \"или други потребители\", показва, че тя вероятно съвсем не отива в равен обем до останалите институции. Ако приемем, че премиерът получава ежедневно информация, то тя едва ли се заключава в 25-те броя информационни материала, получени от президента.От предоставения отговор става ясно също, че заседанията на Съвета по сигурността при премиера се провеждат в нарушение на закона за националната сигурност. В него е записано, че редовните заседания се провеждат най-малко веднъж на три месеца. Тоест, от 2015 г. досега редовните заседания би трябвало да са минимум 12. От администрацията на правителството обаче отговарят, че техният брой е едва 9. В същото време според правилника за работата на Съвета по сигурността заседанията трябва да са ежемесечни.Отново погазен закон, отново без последици.Не на последно място остава неясно колко пъти е заседавал съветът, без в него участие да са взели представители на президентската администрация и парламента, каквото е изискването в закона. Според правителството общият брой на редовните и извънредни заседания е 15. От отговорите на президентската и парламентарната администрации се разбира, че са получили покани за участие в 9 заседания. Тук законът допуска изключение, тъй като заседанията на Съвета по сигурността могат да се провеждат с кворум от 2/3 от членовете му. Фактите обаче показват, че в някои от заседанията (), в които председателят на парламента и представителите на президента не са взели участие, е предоставена информация от службите, която може и да не е стигнала до имащите право да я получат. Различното тълкуване на законите и то от институциите, както и безразборното боравене с чувствителна информация при пряко показване на законодателство, всъщност са заплаха за националната сигурност. Оказва се, че институциите, отговорни за сигурността с лека ръка си позволяват да прескочат някои норми, но за това никой не търпи санкции. В  показа, че чувствителна информация, която е с изтекъл гриф на сигурност и няма основания да не е публична, все още се пази в спецслужбите, а \"досиетата на прехода\" - вместо да бъдат огласени или респективно - унищожени, както отново повелява законът, лежат прилежно прибрани във ведомствени информационни масиви. Но всичко е точно...", "date": "2018.07.10", "title": "Премиерът и службите редовно погазват закона. Но всичко е точно..."}
{"url": "https://offnews.bg/futbol/ukrajna-stiska-paltci-na-harvatia-684104.html", "text": "Хърватия може да има население от малко над 4 милиона души, но намери мощна подкрепа от 45-милионна Украйна само заради един популярен възглас, употребен от защитника на \"ватрените\" Домагой Вида.\"Слава на Украйна\" изкрещя Вида след изхвърлянето на Русия от световното първенство и си спечели милиони фенове в Украйна.Новината за наказанието му от ФИФА предизвика 150 000 отрицателни коментара във Фейсбук страницата на световната футболна централа, като повечето бяха от украинци. Вече е ясно кого ще подкрепят в страната в оставащите дни от световното.Шефът на украинския футбол и депутат от Върховната рада Андрей Павелко се появи на заседание на парламента не в обичайния костюм, а с фланелка на Иван Ракитич, един от лидерите на Хърватия.Кметът на Лвов пък призова изразът \"Слава на Украйна\" да стане официален за националния отбор на страната и да се втъче в емблемата на тима. Така според Андрей Садов никой няма да може да бъде глобяван за употребата му от ФИФА.", "date": "2018.07.10", "title": "Украйна стиска палци на Хърватия"}
{"url": "https://offnews.bg/koloezdene/gaviria-s-vtora-etapna-pobeda-v-tura-684137.html", "text": "Колумбиецът Фернандо Гавирия спечели четвъртия етап от Колоездачната обиколка на Франция - 195 километра от Ла Бол до Сарзо. За състезателя на \"Куик Степ\" това бе втора етапна победа в тазгодишното 105-о издание на Тура след успеха му в първия ден на надпреварата.Гавирия пресече финалната линия за 4:25:01 часа, като фотофиниш му донесе победата пред носителя на \"зелената фланелка\" Петър Саган (Словакия) и Андре Грайпел (Германия), които, както и цялата основна група, финишираха с равно време с това на победителя.Иначе група от двама белгийци - Гийом ван Килсбург и Димитри Клайс - и двама французи - Жером Кусен и Антони Перес - задаваше темпото през целия етап. Четиримата стартираха много мощно и рано се откъснаха пред пелотона, като в един момент преднината им бе повече от седем минути пред основната група. С напредването на километрите обаче групата логично започна да топи пасива си и 18 километра преди финала той вече бе под две минути.7,5 километра преди финала обаче основната група свали на под минути разликата от бегълците, но 5 километра преди края масово падане разкъса групата на преследвачите. Сред пострадалите от падането бе и един от фаворитите за краен успех в Тура Ригоберто Уран.Километър преди края четиримата бяха застигнати от останалите състезатели, а малка утеха за Кусен остана фактът, че спечели наградата за \"най-активен състезател\" в етапа.Победата на Гавирия не донесе размествания на върха в генералното класиране, където лидер продължава да бъде Грег ван Авермет от Белгия. Носителят на \"жълтата фланелка\" продължава да се движи с равно време с това на американеца Ти Джей ван Гардерен от 13 часа, 33 минути и 56 секунди. Трети в общото класиране е британецът Гераинт Томас на само 3 секунди зад лидерите. Четирикратният победител в Тура Крис Фрум е 17-и в подреждането на 55 секунди от Авермет и Ван Гардерен.", "date": "2018.07.10", "title": "Гавирия с втора етапна победа в Тура"}
{"url": "https://offnews.bg/futbol/frantcia-stigna-final-na-mondial-2018-684142.html", "text": "Отборът на Франция е първият финалист на Мондиал 2018 в Русия. \"Петлите\" постигнаха икономична, но ценна победа над Белгия с 1:0 и чакат съперника си в битката за трофея, който ще бъде излъчен измежду Англия и Хърватия.За Франция това е трети финал в историята след 1998 година, когато спечели трофея и 2006 година, когато загуби от Италия. Нещо повече - за \"петлите\" това е втори пореден голям финал след Евро 2016, когато загубиха от Португалия.За Белгия остава възможността да се пребори за бронза в малкия финал в събота.Франузите изиграха двубоя без да поема големи рискове, като удържаше яростните белгийски атаки през първата част.В началото на второто полувреме Франция стигна до единственото попадение с гол на Самюел Юмтити в 51-ата минута, който се разписа с глава след изпълнение на корнер. До края и двата тима създадоха положения пред вратите, но така и не стигнаха до попадение и накрая Франция заслужено се поздрави с успеха.", "date": "2018.07.10", "title": "Франция стигна финал на Мондиал 2018"}
{"url": "https://offnews.bg/politika/atanas-krastin-e-naznachen-za-poslanik-v-moskva-684098.html", "text": "Секретарят по външна политика на президента Румен Радев Атанас Кръстин е новият посланик на България в Русия. Указът на държавния глава за назначението бе обнародван в \"Държавен вестник\".Кръстин поема щафетата от Бойко Коцев.Още през февруари премиерът Бойко Борисов обяви, че за Москва предстои да замине Кръстин. Правителството взе официално решение за изпращането на Кръстин, но указът се бавеше чак досега. Атанас Кръстин е роден през 1958 г. в град Гоце Делчев. Завършил е немската езикова гимназия в Пазарджик, след което следва международни отношения в УНСС в София и МГИМО в Москва.Завършва дипломатическия курс на федералното министерство на външните работи на ФР Германия в Бон и Берлин, както и курсове за държавни и висши държавни служители към Центъра по въпросите на сигурността \"Джордж Маршал\" в Гармиш-Партенкирхен, Германия.Владее немски, английски, руски и виетнамски език.", "date": "2018.07.10", "title": "Атанас Кръстин е назначен за посланик в Москва"}
{"url": "https://offnews.bg/futbol/fabio-kapelo-posochi-finalistite-na-mondial-2018-684107.html", "text": "Прочутият италиански треньор Фабио Капело даде прогнозата си за двата полуфинала на световното първенство по футбол в Русия. В спор за място на финала ще се изправят първо Белгия и Франция тази вечер, а утре е сблъсъкът между Хърватия и Англия.Според бившия селекционер на Англия и Русия финалистите ще бъдат Франция и Англия, като фаворит ще бъдат \"трите лъва\".\"В този отбор на Англия са събрани много бързи играчи и имат великолепен треньор. Той бързо си даде сметка, че с двама централни защитници не става и смени тактиката в движение, като Англия заигра с трима в центъра на отбраната.Англия най-сетне има и адекватен вратар в лицето на Джордан Пикфорд, който притежава отлична реакция и си избира добре позиция\", коментира Капело.", "date": "2018.07.10", "title": "Фабио Капело посочи финалистите на Мондиал 2018"}
{"url": "https://offnews.bg/politika/chetiri-ostavki-v-dps-velingrad-684105.html", "text": "Четиримата общински съветници от ДПС във Велинград са подали оставки. Това съобщи Милка Станудина, главен специалист в него, цитирана от \"Фокус\". Сред тях е и председателят на Общинския съвет във Велинград – Бельо Мандраджиев.В заявленията не са посочени мотиви, дори лични.Най-вероятната причина е, че четиримата съветници подкрепиха решение на общинския съвет за изграждането на паметна плоча на ген. Атанас Семерджиев. Малко след това местното ръководство на ДПС се разграничи от тяхното гласуване, припомня ClubZ. Срещу решението на общинския съвет възразиха и от партия \"Демократична България\", които заведоха и иск за отмяна на решението в Административения съд в Пазарджик.Заявленията са предадени на Общинска избирателна комисия (ОИК) - Велинград, която трябва да се произнесе по тях.Докато няма решение на ОИК-Велинград за прекратяване на пълномощията му, Бельо Мандраджиев остава председател, каза също Станудина.", "date": "2018.07.10", "title": "Четири оставки в ДПС-Велинград"}
{"url": "https://offnews.bg/sviat/versia-otrovenata-s-novichok-britanka-nosila-zarazeni-ochila-namer-684108.html", "text": "Нова версия твърди, че жертвата на нервнопаралитичното вещество \"Новичок\" - 44-годишната британка Доун Стърджис, най-вероятно се е заразила от слънчеви очила, които намерила ден преди да бъде приета в болница в критично състояние в парк в английския град Солсбъри.Двамата бяха открити в дома си в южноанлийския град Еймсбъри в събота. Жената почина в неделя, а нейният приятел, който бе отровен от същото вещество, 45-годишният Чарли Роули, е в болница в критично състояние. Според британското издание \"Тhe sun\", което цитира разследващи, по очилата е имало следи от \"Новичок\", а нейни приятели разкриват, че тя ги намерила в петък в парк в Солсбъри.През март в града с \"Новичок\" бяха отровени руският шпионин Сергей Скрипал и дъщеря му Юлия.38-годишният Крейг Патендън и 29-годишният Сам Хобсън са били със заразената двойка вечерта, когато се качили на автобус от Солсбъри за Еймсбъри, където живеят. Хобсън твърди, че в петък Доун Стърджис намерила очилата и започнала да ги носи. Тя дори го попитала в автобуса: \"Харесват ли ти новите ми очила?\"До сега е известно, че двойката е била изложена на голяма доза от нервнопаралитичното вещество.", "date": "2018.07.10", "title": "Версия: Отровената с \"Новичок\" британка носила заразени очила, намерени в парк"}
{"url": "https://offnews.bg/politika/razlikata-mezhdu-gerb-i-bsp-e-edva-3-684121.html", "text": "Ако парламентарните избори бяха днес, ГЕРБ ще изпревари БСП само с 3,4%. Нагласите за парламентарния вот са следните: ГЕРБ - 20,3%, БСП - 16,9%, Обединени патриоти - 4,2%, ДПС - 4, 1%, Демократична България - 2,9%. Воля - 1%.Това сочат данните от национално-представително проучване, финансирано и проведено от Маркет ЛИНКС. Обемът на извадката е 1065 лица над 18 г. в цялата страна. Периодът на провеждане: 23 - 28 юни 2018 г.В анализа към данните социолозите от Маркет ЛИНКС посочват, че \"отношението към политическия елит в страната остава силно негативно. Индексът на съотношението между позитивните и негативни нагласи остава в отрицателната част на скалата за всички политически сили. Българското председателство на Съвета на Европа има известен положителен ефект върху общото отношение към ГЕРБ (+3%).БСП запазва нивата си на одобрение от около 30%, докато противоположните нагласи се споделят от около 60%. Сходни са резултатите и при Обединени патриоти, които регистрират нива на одобрение 29% и неодобрение 58%. Към момента Движение 21 е с най-високият, макар и с негативен индекс, сред извънпарламентарно представените политически сили.Все още младата и по-слабо разпознаваема коалиция Демократична България получава одобрение от около 8% от избирателите, докато 57% са негативно настроени.\"Делът на пълнолетните граждани на страната, които не се чувстват представени от нито един от настоящите политически субекти, запазва високите си нива от последните месеци – общо 44% заявяват, че не са решили кого да подкрепят или не биха гласували, ако днес се провеждат парламентарни избори.След края на Българското председателство на Съвета на Европа се регистрира повишаване на електоралната подкрепа към управляващия коалиционен партньор – Обединени патриоти.Картината на институционално доверие продължава да се характеризира с висока степен на критичност от страна на българските граждани.В анализа си социолозите от Маркет ЛИНКС посочват, че \"Народното събрание отново е в дъното на класацията с над 3 пъти по-висок дял на гражданите, които нямат доверие. От друга страна, Прокуратурата запазва минималното възстановяване на доверието към нея, като през юни положителните оценки са 18%.Изключение от общата картина са Омбудсманът и президентската институция, които остават на другия полюс с доверие, надвишаващо няколкократно недоверието в тях. Трябва да се отбележи продължаващата тенденция на повишаващо се доверие към институцията на Омбудсмана, като очакваме тя да продължи да се развива, подкрепена от активната ѝ роля в няколко актуални социални конфликта, които получават широко медийно отразяване.\"", "date": "2018.07.10", "title": "Разликата между ГЕРБ и БСП е едва 3%"}
{"url": "https://offnews.bg/medii/karvavo-napadenie-nad-srabski-zhurnalist-razsledval-ubijstvoto-na-kos-684113.html", "text": "Сръбският журналист Стефан Цветкович, разследвал убийството на косовския сръбски политик Оливер Иванович, извършено през януари в Косовска Митровица, е станал жертва на брутално физическо нападение пред кафене в родния си град Бела Църква в понеделник вечерта, предаде агенция \"Фокус\", като цитира албанското електронно издание \"Газета Експрес\".Полицията е арестувала заподозрян за атаката. Тя идва само месец, след като журналистът беше в неизвестност в продължение на два дни.Задържаният е мъж, идентифициран само с инициали. Смята се, че той е нападнал репортера, след което го е оставил да лежи с разкървавена глава пред кафене.Цветкович публикува своя снимка от спешното отделение в социалните мрежи преди да замине за Румъния, където смята, че ще се намира в безопасност, пише медията.Разследващият журналист е заявил пред белградския ежедневник „Данас“, че е ударен с метална тръба от наркодилър, който по-рано е разследван за заплахи към него. След това нападателят се опитал да го прегази с кола, казва още журналистът.В средата на юни Цветкович изчезва, припомня „Газета Експрес“. Полицията намира автомобила му изоставен с включени фарове в Бела Църква и започва разследване. След два дни журналистът се появява и твърди, че е бил отвлечен, но местната прокуратура повдига обвинения срещу него за инсценировка. Все пак властите му назначават полицейска защита и, както твърди Цветкович, тя му е отнета два дни преди нападението.„Не вярвам, че нападението веднага след това е просто съвпадение. Мисля, че нападателят искаше да ме убие и ще организирам пресконференция в кафето, където се случи атаката“, заяви той.Прищинското издание припомня, че миналия месец Цветкович пристига доброволно в Прищина, за да даде показания за убийството на Оливер Иванович, случило се пред офиса на политическата му партия в Косовска Митровица. В косовската столица журналистът заяви пред медиите, че подозира за покушението бандите, действащи в северната (сръбска) част на града.", "date": "2018.07.10", "title": "Кърваво нападение над сръбски журналист, разследвал убийството на косовския политик Оливер Иванович"}
{"url": "https://offnews.bg/112/politciata-se-zadejstva-svetkavichno-da-otkrie-otkradnat-porshe-kajen-684094.html", "text": "Столични полицаи задържаха двама мъже, които успели да откраднат \"Порше Кайен\" и опитали да го разпродадат на части. Собственикът на луксозния автомобил се обадил на 29 юни, че колата му е открадната от ж.к. „Света Троица“.В хода на операцията за издирване на превозното средство, служители от сектор „Престъпления, свързани с МПС“ - СДВР задържали двама мъже в гаражна клетка на бул. „Рожен“. Столичаните - на 34 и 36 години, с множество криминалистически регистрации за различни престъпления и осъждани - били арестувани, докато разкомплектоват откраднатия автомобил, уточняват от полицията.При процесуалните действия, последвали в рамките на образуваното досъдебно производство, в гаража и колите, ползвани от задържаните, полицаите открили множество инструменти и вещи, свързани с престъпната дейност на извършителите. Иззети са включително електронни устройства за заглушаване на радио честоти, ключове за автомобили, документи.След доклад на събраните материали в Софийската районна прокуратура, двамата задържани са привлечени като обвиняеми за престъпление по чл. 215 от НК. Наложени са им постоянни мерки за неотклонение.", "date": "2018.07.10", "title": "Полицията се задейства светкавично да открие откраднат Порше Кайен"}
{"url": "https://offnews.bg/politika/borisov-balgaria-vsichki-ia-hvaliat-v-momenta-684135.html", "text": "„Фактът, че две седмици след изтичането на нашето председателство днес в Лондон отново всички сме на темата Западни Балкани, е заслуга на резултатите на председателството, на това, че убедихме колегите“.Това заяви министър-председателят Бойко Борисов след участие в пленарното заседание по време на срещата на върха на инициативата „Берлински процес“ в Лондон.По думите му България беше специално поканена за участие в този форум заради усилията ѝ през последните месеци за стартирането на редица инфраструктурни проекти в региона.Борисов допълни, че България може скоро да получи и покана за домакинство на инициативата „Берлински процес“.„България всички я хвалят в момента. Придадохме душа на Берлинския въпрос, казват всички лидери. Дадохме пример как се подписва договор за добросъседство с Македония“, подчерта той.Акцент в дискусиите по време на пленарното заседание беше и темата за миграцията и сигурността, както и борбата с тероризма.„Важно е в тези държави, където има и смесено население по пътя за ЕС действително да се интегрират, за да се преборим с радикалния ислям“, обясни премиерът Борисов.По време на разговорите в Лондон беше обсъден и въпросът за охраната на външните граници на ЕС. „България всички я хвалят в момента. С канцлера Курц си говорихме как по-бързо може да бъде решен проблема с даване на убежища за бежанците“, допълни още българският министър-председател. Според него всички държави членки трябва да продължат да си помагат в усилията за ограничаването на миграционния поток.", "date": "2018.07.10", "title": "Борисов: България всички я хвалят в момента"}
{"url": "https://offnews.bg/zvezdi/zashto-pocherpiha-gostite-na-krashteneto-na-printc-lui-sas-7-godishna-684102.html", "text": "В понеделник бе кръщенето на новородения британски принц Луи, най-малкият син на херцога и херцогинята на Кеймбридж.Въпреки красивата церемония и хубавия повод, много от почитателите на Кейт и принц Уилям са зачудиха защо кралицата не присъства и защо те черпят присъстващите със 7-годишна торта.„На гостите ще бъде сервирана тортата от сватбата на херцогинята и херцогът на Кеймбридж“, гласи официалното изявление на кралския двор.Част от същата торта бе сервирана и на кръщенетата на двете по-големи деца на Кейт и прин Уилямс - принцеса Шарлот и принц Джордж. Оказва се, че това е част от британска кралска традиция.„Най-долният ред е предназначен за ядене по време на церемонията, докато средата трябва да се сервира след събитието. Най-горното ниво се запазва за кръщенето на първото дете на двойката“, разказва Кайли Карлсън, директор на Международната академия по планиране на събития.Сватбата на принц Уилям и Кейт Мидълтън се състоя на 29 април 2011 година. Тогава бе сервирана 220-килограмова торта на осем етажа и 17 отделни плодови торти.", "date": "2018.07.10", "title": "Защо почерпиха гостите на кръщенето на принц Луи със 7-годишна торта"}
{"url": "https://offnews.bg/112/navodnenie-v-mizia-hajredin-i-borovan-obiaveno-e-bedstveno-polozheni-684074.html", "text": "В Мизия, Хайредин, Борован е обявено бедствено положение заради проливните дъждове и опасност от преливане на язовири. То е в сила от 10 часа днес до 21 ч. на 16 юли, съобщи областната управа на Враца.В Мизия приливната вълна заля тази нощ два от кварталите в града. Поройните дъждове в Оряхово и Кнежа причиниха наводненията там, като точка на водосбора на образувалите се скатни води. Към 13 часа яз. „Рогозен-1“ преливаше с 3м/с.Няма пострадали хора, увериха от управата. Има наводнени дворове, чистят се наносите от кал, изпомпват се шахти и дворове и се почистват разрушените улици.Създадена е организация от областния управител Малина Николова и кмета на община Мизия д-р Виолин Крушовенски за почистването на изцяло унищожените пътни настилки на две централни улици. Работи се с техника на община Мизия и на АЕЦ „Козлодуй“ ЕАД.Приливната вълна е отнесла един автомобил в реката.Временно бе спряно водоподаването в наводнените квартали. Служители и работници на „ВиК“ отстраняват авариите.По пътя към Оряхово се свлече земна маса. Няма преливане на река Скът, нивото ѝ е под критичното. Временно бе спряно движението на камиони по пътя Враца – Оряхово, в участъка от Мизия. Тежкотоварните коли трябва да изчакват на място.Областно пътно управление – Враца почиства наносите от земни и асфалтови маси по републикански път II – 15.Към 12 ч. от АПИ съобщиха, че второкласните републикански пътища II-11 и II-15 Мизия - Оряхово са почистени от калта и наносите и движението на леките коли се пропуска от пътна полиция. В следобедните часове се очаква да бъде възстановено движението на камионите над 12 тона по път II-15 в участъка между Крушовица и Оряхово.Областният управител разпореди на „Напоителни системи“ ЕАД – клон Мизия и Регионален отдел „Северозападна България“ към главна дирекция „Язовирни стени и съоръжения“ при ДАМТН да направят проверка на състоянието на язовирите в община Борован и община Хайредин и да дадат указания на кметовете на двете общини за контролираното изпускане на водите от тях. Екипите на всички служби работят за възстановяване на нормалното състояние в Мизия под координацията и контрола на областния управител.Във врачанското село Галатин също има разрушени улици от дъждовете.\"Улиците бяха обсипани, но водата отнесе половината от насипаното - каза кметът му Петър Георгиев. - Ще ги оправим, когато дъждовете спрат. Вече имам уговорки с багер. Някои градини и мазета на хората са наводнени. Нивото на подпочвените води се вдигнало повече и от там идва почти цялото наводнение в градините. Бедстващи хора няма.“За справяне със ситуацията във Врачанско, по разпореждане на регионалния министър Николай Нанков, екипи на агенция \"Пътна инфраструктура\" и пътноподдържащата фирма също помагат.За последните 24 часа пожарните екипи в цялата страна са реагирали на над 150 сигнала, свързани с усложнената метеорологична обстановка, съобщи МВР. Към момента силите и средствата на звената за ПБЗН участват в локализирането и ликвидирането на 29 произшествия. Най-много са сигналите за територията на областите Ямбол, Враца, Ловеч, Плевен, Велико Търново и град София. Няма данни за пострадали и бедстващи хора.Общо 16 са сигналите до пожарната от област Враца. Те са от Мизия и касаят основно наводнени мазета и приземни етажи.В област Ямбол са постъпили около 40 сигнала, повечето от които - за наводнени мазета и приземни етажи в село Роза. На място има екипи на пожарната, които изчакват водата да се отече, за да започне отводняване.В София – град екипите на Столичната пожарна са получили десетки сигнали за наводнени приземни етажи на жилища, основно в зоната на \"Малинова долина\" и кварталите около южната дъга на Околовръстния път. Към момента са отработени 12 от получените сигнали.В област Ловеч продължава отводняването на 50 имота в село Катунец. Вчера придошлите води на река Катунешка заляха две мостови съоръжения, водещи към квартал с 40 жители. Осигурена е доставка на храна, вода и медикаменти.В област Плевен на територията на общините Червен бряг и Плевен са постъпили 12 сигнала за наводнения. Нивото на водата в малкия язовир на с. Ракита е спаднало с над 10 см., продължава да прелива в язовир „Стопански двор“.В област Велико Търново са получени 6 сигнала за наводнени имоти, вследствие на падналите обилни валежи. Наводнен е и част от четвъртокласен път между жп гара Джулюница и село Бреговица. Всички получени сигнали са отработени.", "date": "2018.07.10", "title": "Наводнение в Мизия, Хайредин и Борован: обявено е бедствено положение (снимки)"}
{"url": "https://offnews.bg/sviat/dzhordzh-kluni-katastrofira-s-motor-na-ostrov-sardinia-684106.html", "text": "Джордж Клуни катастрофира с мотора си на остров Сардиния. Актьорът е отведен с линейка в болница и освободен след преглед, съобщи АП, като се позовава на служители от клиниката на Олбия.Клуни е паднал на асфалта, след като моторът му е бил ударен от кола. И той, и водачът на автомобила били в шок от случилото се. Според местния всекидневник 57-годишният Клуни е отивал към старото летище на Олбия, където се снима тв сериал, режисиран от него.Джорд Клуни има къща на брега на езерото Комо. ", "date": "2018.07.10", "title": "Джордж Клуни катастрофира с мотор на остров Сардиния"}
{"url": "https://offnews.bg/temida/vas-otkaza-da-se-proiznese-dali-biletcheto-v-sofia-e-nezakonno-684115.html", "text": "След процедурна хватка от страна на Столичния общински съвет (СОС) Върховният административен съд (ВАС) прекрати делото за наредбата, с която се определя новата цена на билета за градския транспорт в София. Решението е от 9 юли и с него се обезсилва решението на Административен съд – София-град, с което наредбата е отменена. Причината за това решение е, че ВАС е, че междувременно Столичният общински съвет е отменил спорната наредба и е приел нова.За това в мотивите на съда се посочва, че „след като нормативният административен акт е отменен, той е престанал да бъде част от позитивното право и затова за оспорващите не е налице непосредствен правен интерес от отмяната на този акт, респективно от продължаване на съдебното производство, което е образувано по оспорването.“ С други думи предметът на делото е отменен. Решението обаче е подписано с особеното мнение на председателя на състава съдия Жанета Петрова. Според нея прекратяването е недопустимо с позоваване на юридически акт, настъпил след неговото постановяване. Според съдийката с мотива, че правният интерес на жалбоподателите е отпаднал. Според нея:Според нея решението на ВАС е обвързващо за общинския съвет, \"който не би могъл да издаде повторно същия нормативен акт, без да се съобрази с решението на съда\".В особеното мнение се казва:", "date": "2018.07.10", "title": "ВАС отказа да се произнесе дали билетчето в София е незаконно"}
{"url": "https://offnews.bg/ikonomika/da-se-sakrati-majchinstvoto-savetva-vladimir-karolev-684080.html", "text": "„Трябва да се намали срокът, за който държавата дава пари на младите майки, защото има жени, който са превърнали раждането в своя професия.\" Това каза в ефира на Нова тв икономистът Владимир Каролев.Коментарът му е повод новия план за стимулиране на раждаемостта, изготвен от правителството. Според стратегията семействата трябва да бъдат поощрявани, така че у нас да се родят 65 500 бебета до края на 2018 г. Или поне за толкова ще стигнат парите в хазната.Други цели на държавата е да намалеят бащите, които не признават децата си, както и 20 000 души да обявят, че имат български произход, въпреки че живеят в чужбина.„По-сериозен демографски срив имаше само през 90-те години. Сега, ако няма достатъчно майки в детеродна възраст, каквото и да направи държавата, раждаемостта не може да се увеличи значително”, каза още Каролев.Според бившия социален министър Иван Нейков „тезата, че хората създават повече деца, когато им се дадат повече пари, не е вярна”.„За да вземе едно семейство решението да има дете, трябва да има добри услуги. Когато една майка излезе от професията си за година или повече, тя се връща там като аутсайдер. Ето защо трябва да се направи нещо по въпроса за поддържане на квалификацията на жените”, коментира Нейков.Според него проблем с местата в училищата и детските градини няма. Имало само „дефицит на идеи”.„Защо, когато един учител се пенсионира, да не започне работа като детегледач и да помага на млади семейства”, пита бившият социален министър.Според Владимир Каролев детските заведения не трябва да бъдат безплатни, но броят им определено трябва да се увеличи.„В България има средна класа, която няма нужда от помощи и надбавки, а получава такива”, каза още Каролев. И допълни, че на младите майки трябва да се разреши да работят почасово.", "date": "2018.07.10", "title": "Да се съкрати майчинството, съветва Владимир Каролев"}
{"url": "https://offnews.bg/sviat/obvinenie-v-plagiatstvo-vze-glavata-na-cheshka-ministarka-684075.html", "text": "Обвинение в плагиатство принуди чешкия министър на правосъдието Татяна Мала да подаде оставка, съобщи БНР.Мала бе уличена в плагиатство в дипломните ѝ работи в университетите в Братислава и Бърно. Оставката ѝ поискаха в петиция няколкостотин видни учени, юристи и политици чрез петиция.\"Не се чувствам виновна. Критиката по мой адрес беше организирана от медиите. За да успокоя положението, включително около новото правителство, взех решение да напусна поста министър на правосъдието“, заяви Мала два дни преди очаквания парламентарен вот на доверие към новото правителство, цитирана от БНР.След заседание на управляващата партия премиерът Андрей Бабиш заяви, че той и неговите съпартийци са убедени в невинността на Мала, но \"ако тя не беше подала оставка, случаят непрекъснато щеше да бъде използван от медиите и политическите противници за критика\".", "date": "2018.07.10", "title": "Обвинение в плагиатство взе главата на чешка министърка"}
{"url": "https://offnews.bg/medii/nov-protest-na-bnr-utre-684076.html", "text": "Музикалните състави, журналисти и технически специалисти от БНР излизат на протест на 11 юли в 8:30 ч. пред сградата на БНР, обяви председателят на Радиосдружение „Подкрепа“ БНР към КТ „Подкрепа” Дарина Григорова.Синдикатът изпрати и протестно писмо до медиите и институциите, в което посочва причините за протеста и отправя своите искания.Протестиращите заявяват, че бюджетът на радиото не се разходва прозрачно, а назначенията са основно на хора встрани от работния процес, докато журналистическите звена страдат от липса на кадри и ниско заплащане. Поставя се и въпросът за съдбата на музикалните състави и на програма \"Радио България\", както и за много ниските възнаграждения на немалка част от работещите в радиото.В писмото се уточнява, че протестът е на музикалните състави, журналистите и техническия екип.Публикуваме писмото на „Подкрепа“ БНР.", "date": "2018.07.10", "title": "Нов протест на БНР утре"}
{"url": "https://offnews.bg/politika/v-koalitciata-niama-trusove-a-leki-vibratcii-zakliuchi-tomislav-donc-684077.html", "text": "Управляващата коалиция е стабилна и в нея няма трусове и предпоставки за предсрочни избори. В интервю за bTV вицепремиерът Томислав Дончев успокои, че в кабинета се усещат \"леки вибрации, като от движещо се превозно средство\".„Няма как в коалицията всички да сме на един акъл и дори е подозрително всички да мислят едно и също, това значи, че са се наговорили. Дори при конфликт и размяна на реплики това е по-честният формат”, обясни вицепремиерът.По повод акциза върху бездимните цигари, станал повод за размяна на реплики между управляващите, той посочи, че трябва баланс. „Акцизът е специален тип вземане, базирано на това, че стоката е вредна или луксозна. Ако бездимните цигари са по-малко вредни, то не бива да имат същия акциз като тютюна за пушене. Има държави, в които бездимните цигари са 30 на сто от пазара. Има прогнози, че могат да минат и 50 на сто”, посочи той.Рано е да се даде оценка за председателството, заяви още вицепремиерът и добави, че някои от по-дългите процеси, които са стартирали ще дадат оценката. „Например европейската перспектива за Западните Балкани, многогодишната финансова рамка, кохезионната политика - ще се види в следващите месеци”, заяви той.„Председателството не е само на правителството, а на България. Институциите, от които е имало нужда винаги, са били канени. Не се сещам в кои формати е трябвало да присъства президентът”, посочи Дончев по повод критиката на левицата, че държавният глава е бил изолиран от събитията.По повод трагичния инцидент на строежа на новото Народно събрание и фирмата, свързана със зам.-министъра Султанка Петрова той посочи, че случаят трябва да се провери от прокуратурата. „Доколкото знам тя се занимава и с инцидента, и с въпросния договор и разбирам, че от формална гледна точка конфликт на интереси няма”, каза той.По повод китайските инвестиции той посочи, че е против едномерния ентусиазъм. „Имаме 16+1 формат, той има и политическа част и инфраструктурна част и всичко е свързано с по-интензивна търговия и диалог между Азия и Европа. Китай е огромна икономика с огромни възможности и огромен финансов ресурс. Опитваме се да не го правим само на база кредити. Кредит или участие на китайска компания като подизпълнител не е инвестиция. Инвестиция е когато инвеститорът поеме част от риска”, коментира Дончев с уточнението, че от китайската страна имат готовност да работят така.Логиката е когато има инвеститор, без значение по кой режим минава, той поема част от риска, добави Дончев и допълни, че е възможно строителството на Белене на база реакторите, които притежаваме и е говорено за тунел под Шипка.Реформата в администрацията върви, но някои усилия не се виждат веднага. Сега се работи по свързаността между администрациите и по думите му има амбицията до края на годината администрациите от всякакъв тип да комуникират електронно. Той уточни, че има 7 проблемни общини от общо 250.По повод отпадането на удостоверителни документи Дончев заяви, че там има тежка съпротива.Предвижда се когато главен секретар или дори министър не изпълнява вълните на модернизацията да има правото да бъде наказван и дори уволнен.По повод сблъсъка в Ботевград между роми и полицаи и пост на съпругата му Светлана в социалните мрежи, той коментира, че полицай не може да се бие и това е директна провокация към държавата. „Те вървят по тънък лед - да си свършат работата, да опазят себе си и колегите си и да не упражнят полицейско насилие.”", "date": "2018.07.10", "title": "В коалицията няма трусове, а леки вибрации, заключи Томислав Дончев"}
{"url": "https://offnews.bg/sviat/vodolaz-ot-tajland-nito-edno-dete-v-istoriata-ne-e-pravilo-takova-gmu-684083.html", "text": "Бедстващите 12 деца в наводнената пещера в Тайланд са принидени да направят гмуркане, което нито едно дете досега правило, коментира пред Би Би Си един от водолазите в спасителната операция Иван Караджич. Не може да се очаква 11-годишни да могат да се гмуркат в пещери, обяснява той.Досега осем от децата бяха извадени живи и са настанени в болница. Другите четири и треньорът им са още вътре. Един гмуркач загина по време на акцията.Задачата на Караджич е да наблюдава един изключително труден участък на около половината път до изхода, да заменя бутилките с кислород и да напътства водолазите.Мястото е изключително опасно и с нулева видимост. Единствената светлина е от фенерчетата на водолазите. Не е изключено дори професионалистите да изпаднат в паника в тези условия, а операцията се затруднява и от постоянни проблеми с оборудването. Спасителите винаги разработват план B и C, ако нещо не сработи, обяснява Иван Караджич.Не мога да спра да се удивявам колко страхотни са тези деца, невероятно силни, не е за вярване, добавя той.Когато забелязал, на около 50-ина метра от него, да се задават първото спасено дете и спасителят, не бил сигурен дали водят дете или ранен водолаз. Толкова се зарадвах, когато видях, че детето е живо и диша, споделя Иван.", "date": "2018.07.10", "title": "Водолаз от Тайланд: Нито едно дете в историята не е правило такова гмуркане в пещера"}
{"url": "https://offnews.bg/politika/tcvetan-tcvetanov-se-sreshtna-s-bivsh-pomoshtnik-darzhaven-sekretar-na-684085.html", "text": "Председателят на ПГ на ГЕРБ Цветан Цветанов се срещна във Вашингтон с бившия помощник държавен секретар в администрациите на Джордж Буш и Барак Обама – посланик Даниел Фрийд, който е бил директор в Съвета за национална сигурност при президентите Буш и Клинтън, дългогодишен отговорник по санкционната политика на САЩ, специален пратеник по редица важни за американската външна политика въпроси (в т.ч. и закриването на лагера в Гуантанамо (2008-2009 г.), съобщи пресцентърът на ГЕРБ. Понастоящем Фрийд е старши изследовател в Атлантическия съвет - консервативен американски мозъчен тръст, участващ във формирането на американската външна политика вече 57 години. Организацията има за цел да стимулира диалога и дискусиите по критични въпроси на международната политика. Ежегодно в Съвета гостуват световни лидери, които представят различни гледни точки, обединени около принципите на демокрацията, свободните пазарни отношения и човешките права.В рамките на разговора посланик Фрийд и Цветанов са обсъдили дългогодишното си успешно сътрудничество в редица дейности като противодействието на радикализацията и тероризма и преодоляването на регионални кризи и заплахи.Председателят на ПГ на ГЕРБ запознал американската страна с резултатите от успешно приключилото Българското председателство на Съвета на ЕС и акцентът, който то и правителството на Бойко Борисов успяха да поставят върху европейското бъдеще на страните от Западните Балкани.В тази връзка Цветанов и Даниел Фрийд обсъдиха средата за сигурност в региона, както и различни аспекти на потенциалните заплахи за България и съседните страни. Двамата се обединиха около мнението, че Европа и САЩ повече от всякога се нуждаят от сътрудничество и съвместни усилия за решаването на общите предизвикателства, съобщават още от управляващата партия. Двамата са изразили надеждата си, че предстоящата среща на НАТО в Брюксел ще затвърди евроатлантическото единство и ще подпомогне противодействието на външни и враждебни сили. Те обърнали специално внимание на факта, че в днешния глобален свят много често тези сили имат асиметричен, хибриден характер.Цветанов е на едноседмично работно посещение във Вашингтон, където ще участва в 8-ата Трансатлантическа конференция на мозъчните тръстове и в 9-ата Среща на върха на Трансатлантическата парламентарна група.", "date": "2018.07.10", "title": "Цветан Цветанов се срещна с бивш помощник държавен секретар на Буш и Обама"}
{"url": "https://offnews.bg/futbol/harvatskata-federatcia-otnese-globa-ot-fifa-zaradi-slava-na-ukrajna-684090.html", "text": "От ФИФА глобиха с 15 хиляди швейцарски франка Хърватския футболен съюз заради видеото, което публикуваха двама членове на отбора след успеха над Русия на 1/4-финала на световното първенство.Срещата завърши 2:2 след продължения (1:1 в редовното време), но при наказателните удари \"ватрените\" триумфираха. В радостта си защитникът Домагой Вида и бившият футболист и сега скаут Огнен Вукоевич публикуваха видео в социалните мрежи, в което казват: \"Слава на Украйна! Тази победа е за Динамо (Киев) и за цяла Украйна!.\"Подобно поведение беше разтълкувано като политическа провокация, вероятно заради военния конфликт, който бушува вече четвърта година в Източна Украйна.И двамата замесени вече се извиниха, извинение поднесе и федерацията на страната. А Вукоевич беше отстранен от тима и му бе отнета акредитацията. Той обаче ще остане като фен на първенството. Днес идва и още една санкция - глоба от 15 хиляди франка.Самият Вида, който напусна Динамо през 2017 година в посока Бешикташ, коментира за руския сайт sports.ru, че няма нищо политическо във въпросния запис. Единствената му идея е била да се пошегува с приятелите си украинци, които са го подкрепяли.Хърватия и Англия играят утре своята полуфинална среща на Световното първенство, а към Вида беше отправено официално предупреждение от ФИФА.", "date": "2018.07.10", "title": "Хърватската федерация отнесе глоба от ФИФА заради \"Слава на Украйна\""}
{"url": "https://offnews.bg/futbol/anglichanite-trenirat-s-gumeni-pileta-predi-macha-s-harvatia-video-684118.html", "text": "Футболистите на английския национален отбор проведоха меко казано нестандартна тренировка. Играчите проведоха заниманията си с гумени пилета.Съществена част от тренировката на \"трите лъва\" преди полуфинала на световното първенство срещу Хърватия се провеждат с помощта на две гумени, разноцветни играчки, които издават писклив звук.Целта е да не се докосва човекът с пилето. Играчката пък може да бъде препредавана само на твои съотборници.Тази тренировка, приличаща по-скоро на игра, спомага за подобряване на концентрацията и бързината... както и за доброто настроение преди мача.Иначе Гарет Саутгейт по всяка вероятност ще започне полуфиналната среща от Мандиал 2018 без нито една промяна, спрямо стартовия състав, с който започна четвъртфиналния двубой срещу Швеция, твърдят медиите на Острова.На вратата отново ще застане Джордан Пикфорд, като пред него ще са Хари Макгуайър, Джон Стоунс и Кайл Уолкър.В средата на терена ще започнат Ашли Йънг, Джеси Лингард, Джордан Хендерсън, Деле Али и Киърън Трипиър. В атака ще започнат Хари Кейн и Рахийм Стърлинг.Има малка вероятност последният да бъде заменен от Джейми Варди, който вече е напълно възстановен от своята травма.", "date": "2018.07.10", "title": "Англичаните тренират с гумени пилета преди мача с Хърватия (видео)"}
{"url": "https://offnews.bg/politika/11-organizatcii-na-hora-s-uvrezhdania-braniat-sultanka-petrova-684084.html", "text": "11 национално представителни организации на хора с увреждания защитиха зам. социалния министър Султанка Петрова в писмо.Нейната оставка бе поискана вчера от БСП, след като стана ясно, че фирмата, в която е работил откритият мъртъв в Партийния дом охранител Димитър Тасев, е свързана с Петрова. Тя е била съдружник в нея, а сега съпругът ѝ Петю Петров я управлява.Петрова е бе защитена от 11-те организации, а писмото им бе разпространено до медиите от ВМРО. Султанка Петрова бе депутат от коалицията на ВМРО и нФСБ в 43-ото Народно събрание.Вчера социалистите се обърнаха към Обединени патриоти, от чиято квота е тя, с искане да я свалят от поста ѝ.\"Като достойни патриоти, дайте пример, че за Вас конфликтът на интереси в политиката е недопустим\", пишат от БСП. Конфликт на интереси няма, е тезата на управляващите, изразена днес и от вицепремиера Томислав Дончев.Писмото е изпратено до председателя на НС Цвета Караянчева, премиера Бойко Борисов, вицепремиерите Валери Симеонов, Красимир Каракачанов и социалния министър Бисер Петков, който също остана на поста си след защита на неправителствени организации.В писмото си организациите подчертават, че през последните месеци ситуацията в социалната сфера е \"с негативен характер\", защото се отлага прилагането на реформи, които са чакани отдавна от общността на хората с увреждания. Според тях искането на оставка е \"натиск\" над специалист, зареден с енергия, желание и амбиция за промени в полза на хората с увреждания. Той би влошил ситуацията, смятат те.\"Експертността се натрупва с години опит и знания и не бива да бъде жертвана с лека ръка\", пишат от организациите.\"Отстраняването на пореден зам.-министър от процесите по изготвяне на тези промени ще премести диалога в друга посока за пореден път и ще се намери оправдание работата да не се свърши и хората с увреждания да не бъдат подкрепени.Експертите в областта на хората с увреждане са недостатъчни и всеки един от тях е ценен за решаване на тези сложни проблеми. Колкото по – малко се откликва на жълтият натиск, а се мисли повече в перспектива, толкова шансовете за добра политика в сферата на хората с увреждане е по-сигурна\", завършват писмото си подписалите го: Адриана Стоименова – Стефанова, зам.-председател на Националния съвет за интеграция на хората с увреждания към Министерския съвет; Веска Събева от Асоциацията на родители на деца с епилепсия; Красимир Коцев от Съюза на инвалидите в България; Васил Долапчиев от Съюза на слепите в България; Мая Викторова от българска асоциация \"Диабет\"; Лазар Живанкин от Асоциацията на родители на деца с нарушено зрение; Мария Кръстева от Асоциацията на родителите на деца с увреден слух; Виолета Антонова от Българската асоциация за невромускулни заболявания; Светослав Чернев от Националната организация „Малки български хора”; Павел Савов от Българската асоциация за рекреация, интеграция и спорт и Георги Георгиев  от Националния алианс за социална отговорност.", "date": "2018.07.10", "title": "11 организации на хора с увреждания бранят Султанка Петрова"}
{"url": "https://offnews.bg/sviat/spasenite-tajlandski-detca-na-strog-rezhim-postoianno-s-ochila-bez-t-684079.html", "text": "Започна третата фаза от спасителната операция в Тайланд с надеждата тя да е последната и след края ѝ от наводнената пещера да бъдат извадени последните четири деца и 25-годишният им треньор. Вчера и в неделя бяха спасени 8 момчета от футболния отбор, блокиран вътре на 23 юни. Днес трябва да излезе и лекарят, който е вътре.След вчерашната успешна операция тази сутрин - в 10.08 ч. местно време - при пещерата се върнаха 19 водолази, пише \"Гардиън\". Властите се надяват, че днешната мисия ще продължи по-кратко в сравнение с вчерашните 9 часа, с два по-малко от неделната.Метеорологичните условия остават подобни на тези през предишните дни, с изключение на това, че тази нощ в района валя проливен дъжд.В пещерата все още е най-малкото дете - на 11 години.Първите извадени в неделя 4 деца вече са видели родителите си през стъклен прозорец и в скоро време ще могат да говорят с тях. Те все още са под карантина. Очаква се втората група, с останалите четири деца, също скоро да може да бъде събрана с майките и бащите им.Децата са в добро здраве, въпреки че две от тях имат \"незначителни\" белодробни инфекции. Всички са длъжни да носят очила след прекараните повече от две седмици в почти пълен мрак.Предстоят им още тестове. Нямат право да гледат телевизия, което би могло да повлияе на душевното им състояние.Те са и на по-строг хранителен режим, защото лекарите искат да дадат време на организмите им да свикнат постепенно с богатата тайландска храна. Децата ще останат в болница най-малко 7 дни, което означава, че няма да могат да се насладят на финала на Световното първенство по футбол, на което бяха поканени от президента на ФИФА, отбелязва британското издание.Американския предприемач и милиардер Илон Мъск също дойде при пещерата с неговата мини подводница, създадена в опит да се помогне на операцията. За жалост ръководителят на операцията прецени, че тя не би могла да бъде използвана.Ето и видеокадри от работата на спасителните екипи:", "date": "2018.07.10", "title": "Спасените тайландски деца на строг режим: постоянно с очила, без телевизор и богата храна"}
{"url": "https://offnews.bg/knigi/izmamata-san-stefano-diado-ivan-e-podkrepial-turskia-iatagan-684086.html", "text": "Над 300 души уважиха премиерата снощи на една от най-търсените и дискутирани книги на родния пазар \"Измамата \"Сан Стефано\" на журналиста, политически коментатор, бивш вицепрезидент на Асоциацията на европейските журналисти (АЕЖ) и блогър Иво Инджев.Той разказа още, че му е отнело няколко месеца, докато открие записките на Игнатиев, които са от 843 страници. Според автора истинската цел на Русия по време на войната не е било българското Освобождение.„Измамата „Сан Стефано“ прави прецизна дисекция на периода, разглеждайки детайлно фактите и заблудите, дали основа на представата за т.нар. вечна дружба между България и Русия, между СССР и НРБ и между двата „уж вечно влюбени през вековете“ народа.Разбивайки митове, но и заемайки непоклатима позиция, Иво Инджев маркира онези аспекти от руската политика, които оставят трайна следа не само в българската и руската история, но и окончателно променят световната карта.Ето и откъс от книгата:Из „Измамата „Сан Стефано” от Иво ИнджевОПОРНАТА ТОЧКА З МАРТ, ПРАЗНИК НА РУСКОТО ВЛИЯНИЕ В БЪЛГАРИЯСъветското владичество се срина в България в края на 1989 г. Абдикира през 1990 г. мълчаливо от възвеличаването на българското падение след падането под съветско робство, обозначено с датата 9 септември 1944 г., наложена от съветските окупатори за български национален празник.Същевременно съветската пета колона се прегрупира тактически в руска и изигра най-силния си за десетилетия напред стратегически ход, изстрелвайки в орбитата на своето влияние своя нов спутник за контролиране на българското русофилство. Тя инвестира в бъдещето на прероденото съветско влияние в България чрез нов русофилски празник номер едно на републиката на датата 3 март. Тя никога не е празнувана като национален празник в окупираната от СССР България, освен на кръглата 100-годишнина през 1978 г. – изключение, което потвърждаваше правилото, че руската роля в българската история не беше приоритет на пропагандата, защото нямаше как да бъде определена като социалистическа.Датата 3 март стана подобна на 9 септември като производна на чуждата воля. Тя е главната опорна точна на русофилството у нас. „От трън, та на глог“ и „от девети, та на трети“.Руското влияние се наложи у нас за пореден път под обновена старовремска форма. То заложи в своята пропаганда на еднопосочното представяне на мотивите за Руско-турската война от 1877 – 1878 г. Резултатите от нея в безкритичния контекст на руската по(л)за, основана на презумпцията за дължимата българска благодарност, са налице и са наопаки на българския национален интерес страната да върви по европейски, а не по евразийски път.Старият колкото българската свобода от края на 19 век спор накъде да върви железницата на възродена България – на Север (към Русия) или на Запад (към Европа), отново беше спечелена от прагматичното мислене на българите. Те пожелаха да се ориентират към западния магнит, чиято привлекателност е била неустоима в края на 19 век. Тя няма конкуренция от страна на изостаналата Русия и в наши дни.Там, където ревнивата Москва не може да предложи алтернатива на българите в материалната сфера в противовес на проевропейската им ориентация, Кремъл мобилизира чувствата и емоциите по отъпканите с руско-съветски ботуши пътеки на проруското партизанстване на почвата на историята, напоена с кръв. Тя е главната руска инвестиция в България. Кремъл си иска отново и отново лихвите по този заем без оглед на стотиците български плащания по дълга не само в злато, поискано от Русия чрез създадения от нея в България Окупационен фонд веднага след края на войната с Турция, но и чрез стотици топоними на благодарността за тази кръв под формата на названия на улици, площади и монументи на благодарността.Това погасяване на руския кредит е вплетено автоматично в наши дни в претенцията на Кремъл да изисква още и още благодарност и отстъпчивост от България и българите. От тях се очаква да свързват с 3 март 1878 г. всяко управление в Москва – и конкретно на съвременния руски владетел Владимир Путин, без оглед на враждебността му към България и на европейските ни интереси. А на преден план като хоругви за вечна употреба на безкрайното русофилско литийно шествие се изнасят руските жертви в една война, която е била предизвикана в действителност от вековни имперски цели, но е била представяна като внезапен освободителен порив на държавата, известна като еталон за мракобесието, упражнявано над самите руснаци и поробените от тях народи.При никоя от предишните 12 евразийски войни на Русия срещу Турция (до една по инициатива на Руската империя) не е ставало дума за свободата на българите. Дядо Иван на практика с действия и чрез бездействие е подкрепял турския ятаган срещу бунтуващи се българи, въобразили си, че когато двете евразийски империи се борят помежду си за подялба на територии, които исторически не им принадлежат етнически, българите могат да си поискат независимостта с оръжие в ръка. Оръжие, което българите, затворени географски в пределите на османските владения (за разлика от другите балкански народи, имащи съседски достъп до Европа по море или суша) никога не получават от Русия, решила най-накрая сама да се възползва от Източния въпрос за доближаване или превземане на проливите на вълната на надигащото се българско националноосвободително движение, демонстрирано пред света чрез трагичната саможертва на априлските въстаници през пролетта на 1876 г. Техният драматичен провал повлича десетки хиляди невинни жертви на османското отмъщение, но превръща Източният въпрос в Български въпрос номер едно за Европа за онова време. Българската трагедия предизвиква международния отзвук, довел до самата война. Русия, която от векове воюва с Турция за достъп до „топлите морета“ и използва българския плацдарм за постигане на тази своя мания – разорявайки пътьом населените с българи земи (на отиване и на връщане) с контрибуции, пожарища и обезлюдяване на десетки селища, най-сетне решава на 13-ия път да обясни поредната си война с Турция не като завоевателна, а като освободителна.В същото време руската дипломация – в частност нейното острие на Балканите Н. Игнатиев, е положила максимални усилия да избегне войната и да получи за себе си придобивки от европейския натиск върху султана. Европейските сили започват да удрят по Високата порта, настоявайки Османската империя да даде права и свободи на потиснатите народи в европейска Турция. Русия, част от „европейския оркестър“, както са наричали форума на тогавашните най-влиятелни държави в Европа, призовава на думи за същото. Същевременно Русия се бори на фронта на тайната дипломация до последния момент и до последна капка мастило да запази дружбата си със султана (изразът за дружбата с него е на Игнатиев).Който не вярва в тази истина, трябва да прочете откровенията на върховния говорител на руския имперски интерес в региона Н. Игнатив, цитирани обилно по-нататък в тази книга по собствените му записки.Думеранговите разкрития на руски източници, които представят тази част от историята в доста по-различна светлина от онази, с която русофилите ни осветляват заслепяващо за събитията, състояли се преди 140 години, могат да накарат всеки желаещ да прогледне.Руските източници няма как да бъдат обвинени по стандартния първосигнален начин в „русофобия“. Те обезоръжават дежурните защитници на обичайните внушения за руската роля в зачеването на българската свобода – роля, която претендира да е основополагаща, макар никой човек, народ или държава да не празнува зачеването си.Нормалните хора и държави, които имат право на собствено мнение, отбелязват като свой национален празник появяването си на белия свят. Зачеването може да бъде и насилническо. Само раждането се нарича рожден ден.Българската държавност проплаква с появяването си на белия свят, поема си глътка свобода като новородена нация формално на 13 юли 1878 г. Тогава в Берлин е обявено международно признатото възникване на българската (относителна все още) независимост чрез скъсването на пъпната връв както с жестоката османска мащеха, така и с Матушката Русия, претендираща да осинови българите на правата на победителката над бившата поробителка, настанила се на мястото на победената евразийска посестрима в ролята на руска имперска дойка.Тя обаче си е направила погрешно сметката като акушерка на българската „независимост“ по руски калъп. Германският българофил, кореспондент на влиятелния в Европа „Кьолнише цайтунг“ и свидетел на събитията от онова време Артур фон Хун, пише по този повод:Парадоксално на пръв поглед, но напълно логично и по стечение на историческите обстоятелства е обстоятелството, че тъкмо на първоначално международно непризнатото Съединение от 6 септември 1885 г. приляга най-много да бъде признато правото да бъде датата на истинското раждане на националната независимост. Тя е постигната на този ден единствено и само с усилията на българите, обединили се срещу всички външни пречки, срещу които Русия е била най-трудната за преодоляване (или най-пакостната, по израза Димитър Благоев).Като става дума за родоначалника на българския социализъм Димитър Благоев, цитиран по-нататък в книгата с негова емоционална реч срещу руската намеса в българските дела от 1914 г. в Народното събрание, за пристраст(е)ните към левите идеи читатели, но и не само за тях, е полезно да се запознаят също с някои мисли на Фридрих Енгелс. Той не е правил изключение от правилото левите мислители от неговото време да бъдат убедени противници на руското имперско мракобесие, заклеймявано и в България от Благоев, Янко Сакъзов (който заявява: „Русия искаше Санстефанска България дотогава, докато мислеше, че създаденото от нея княжество ще ѝ служи за оръдие в нейните планове на Изток. Една самостойна независима България, която преследва свои национални цели и задачи, не можеше да намери благоволение в Русия“).Дори и Георги Димитров се оказва „русофоб“, преди да се постави като болшевик в услуга на чуждата съветска държава. За истинските цели на руския завоевателен нагон Фридрих Енгелс пише:Карл Маркс, когото сме свикнали да възприемаме като близнак на Енгелс, действително му приглася по братски по темата за Русия като основна заплаха за Европа (която, по думите му, се бои повече само от революции). Отбелязвайки, че Русия плаща за пропаганда на европейските вестници, например във Франция, Маркс споделя през 1853 г. в статията си „Традиционната политика на Русия“:Маркс оспорва схващането, че летоброенето на руската завоевателна политика на юг започва от Петър I и стъпва върху примера с руското вероломство срещу България от 10 век.За военното значение на Дарданелите и Босфора, което е в основата на руските 12 войни с Османската империя (което важи напълно и за 13-ата през 1877 г., наречена освободителна за българите), Карл Маркс пише:", "date": "2018.07.10", "title": "Измамата Сан Стефано: Дядо Иван е подкрепял турския ятаган"}
{"url": "https://offnews.bg/sviat/kitaj-pratil-v-zatvora-stotitci-chinovnitci-zashtoto-ne-se-spravili-s-684081.html", "text": "Китай е пратил в затвора стотици китайски чиновници, които не се справили с отстраняване на нарушенията на разпоредбите за защита на околната среда, разкрити по време на проверка, извършена миналата година. Това съобщи министерството на околната среда на Китай, предаде Ройтерс, цитиран от БТА.Общо 4305 души в 10 провинции и области са счетени за отговорни за несправяне с нарушенията. Някои от тях са пратени в затвора, а на други е наложена глоба.В края на май инспектори на централното правителство започнали да проверяват отново случаите на нарушения, констатирани при националния екологичен одит миналата година, и открили, че много проблеми са останали без решение или са били решени не какво трябва.Глобите за тези нарушения възлизат общо на 510 милиона юана (77,13 милиона долара) и са наложени на нарушители в 10 области. Проверката е касаела 28 076 случая на нарушение на разпоредбите. Китай от пет години води война със замърсяването и президентът Си Цзинпин обеща през май, че ще използва пълната мощ на Комунистическата партия, за да се справи с отдавнашните екологични проблеми в страната.", "date": "2018.07.10", "title": "Китай пратил в затвора стотици чиновници, защото не се справили с екопроблеми"}
{"url": "https://offnews.bg/ikonomika/nokian-tyres-uvelichava-proizvodstvoto-si-vav-fabrikata-v-nokia-684093.html", "text": "Nokian Tyres увеличава производствения си капацитет на гуми за леки автомобили, във фабриката си в град Нокия, с приблизително 30% като започва да работи на четири смени. С това увеличение на капацитета, повече от 80 нови души ще бъдат наети за производството на гуми за леки автомобили в град Нокия, съобщиха от компанията.Подборът на персонал ще започне веднага, а трудовите правоотношения ще стартират от септември нататък, като от фирмата планират да наемат хора най-активно в края на годината. Производството ще бъде пуснато на четири смени най-късно в началото на 2019 г.„Нашата стратегия за растеж изисква увеличаване на производството. Nokian Tyres е в състояние на силен растеж и нашата цел да продължим в тази посока, като удвоим бизнеса си в Северна Америка и разширим бизнеса си в Централна Европа с 50% през следващите пет години. Същевременно, искаме да запазим позицията си на пазарен лидер в скандинавските държави и Русия.“, казва Хилле Корхонен, президент и изпълнителен директор на Nokian Tyres.Производството на гуми Nokian Tyres за леки автомобили в град Нокия, в момента се извършва на три смени, пет дни седмично. За в бъдеще, фабриката ще работи на четири смени, шест дни седмично.Повече информация за свободните места: https://www.nokiantyres.com/company/vacancies/", "date": "2018.07.10", "title": "Nokian Tyres увеличава производството си във фабриката в Нокия"}
{"url": "https://offnews.bg/obshtestvo/i-feiata-si-otiva-ot-sofia-shte-ostane-v-svetovnia-registar-na-modern-684078.html", "text": "Сградата на някогашната легендарна кафе-сладкарница Феята в столичния квартал \"Яворов\" ще бъде съборена. Собствениците ѝ вече са уведомили община \"Средец\" за намеренията си, сега районната администрация трябва да се произнесе за проектите за временна организация на движението, план за безопасност и здраве и план за управление на строителните отпадъци по време на събарянето.Първо ще поискам становище от НИКН за сградата, заяви за OFFNews кметът на района Мария Ачкова. Договорът за приватизацията на Феята е от април 1999 г. първоначално за 948,93 кв. м. разгъната застроена площ(РЗС), като собствениците получават идеални части от терена и право на строеж. С допълнително споразумение три месеца по-късно квадратурата става 1347,46 км. м. През 2011 г. собствениците от Българска холдингова компания купуват терена, върху който е правото им на строеж - 752 кв.м. През 1998 г. пък целият жилищен комплекс \"Яворов\" е вписан в световния регистър за паметници на модерната архитектура на ДОКОМОМО - международната организация за документиране и опазване на модерната архитектура, разказва дъщерята на арх. Васил Вълчанов, проектирал Феята, изчезналото вече Ропотамо и целия квартал. Арх. Вълчанова споделя, че през 1990 г. заедно с баща си и брат си е работила по проект за \"опашка\" към Феята, в която да се разположат офиси. Тя си спомня и как лилиите, поставени в езерцето пред сградата, изчезнали само за няколко дни. В дома си пази снимки на скулптурата на феята, която също я няма от 25 години. Днес Феята тъне в разруха. Трябвало е - според приватизационния договор от 1999 г., до 9 месеца да заработи като заведение, а до 3 години в нея да бъдат инвестирани милиони и открити 66 работни места. Рушащата се сграда сега според плановете на собствениците трябва да се превърне в офис сграда и ресторант. От Българската холдингова компания отказват коментар за плановете си. Според градоустройствения план на мястото не може да се строи над 3 етажа. Сградата не е паметник на културата и законови пречки да изчезне няма. От БХК още не подали искане за разрешително за строеж. Чувствам се някак си лично отговорна за съдбата на целия комплекс “Яворов” и в частност за двете творби на проф. Вълчанов, защото съм автор на регистрационния картон, с който те са регистрирани в световния регистър на Модерното движение – на ДОКОМОМО, пише д-р арх. Добрина Желева-Мартинс, член на ИКОМОС и ДОКОМОМО.Още през 1998 година, тя пише отворено писмо до министъра на културата, председателя на ИКОМОС-България, председателя на САБ и Архитектурната колегия, публикувано на В него се казва: ", "date": "2018.07.10", "title": "И Феята си отива от София, ще остане в световния регистър на модернизма на ЮНЕСКО"}
{"url": "https://offnews.bg/tenis/rodzhar-federer-otcelia-v-divoto-s-bear-grils-video-684096.html", "text": "В началото на миналата година швейцарската легенда в мъжкия тенис Роджър Федерер засне епизод на \"Running Wild With Bear Grylls\" в Алпите, а кадрите бяха излъчени чак сега.\"Наистина се надявам, че тенис уменията ми ще помогнат в някаква степен – може би с баланса и преминаването през сняг и лед. Аз съм един нормален човек, който прави нормални неща извън тениса\", споделя Маестрото в предаването.Иначе Федерер продължава победния си път на турнира от Големия шлем \"Уимбълдън\". Осемкратният шампион се справи с французина Адриан Манарино с 6:0, 7:5, 6:4 и се класира за 1/4-финалите.Швецарецът не само записа 11-а поредна победа на кортовете на \"Ол Ингланд Клъб\", но в тези мачове няма загубен сет. Днес той спечели 32-и пореден сет на \"Уимбълдън\". На 1/4-финалите той ще се изправи срещу Кевин Андерсън.Рафаел Надал пък също се класира за тази фаза на турнира без загубен сет, като поредната му жертва в турнира бе Иржи Весели. Матадора неутрализира двуметровия тенисист, като дори имаше по-добри показатели на сервис от него и спечели с 6:3 6:3 6:4 за по-малко от два часа.Единствените по-сериозни трудности за световния №1 дойдоха в третата част, когато чехът поведе с пробив за 3:2, но бързо се стигна до равенство, а след това и до обрат.В следващия етап от надпреварата испанецът ще се изправи срещу победителя от срещата Хуан Мартин дел Потро – Жил Симон.", "date": "2018.07.10", "title": "Роджър Федерер оцеля в дивото с Беър Грилс (видео)"}
{"url": "https://offnews.bg/ikonomika/seriozna-avaria-rani-tezhko-chovek-i-ostavi-bez-tok-goliama-chast-ot-s-684095.html", "text": "Сериозна авария рани тежко човек и остави без ток голяма част от София днес.Лекари от \"Пирогов\" се борят за живота на пострадалия при токовия удар на бул. \"Симеоновско шосе\" в столицата. Мъжът е с с обширни, дълбоки изгаряния и е настанен в реанимация, съобщиха от лечебното заведение.Инцидентът е станал със съоръжение 110 kV, собственост на държавния Електроенергиен системен оператор /ЕСО/. Аварията наложи изключване на подстанция Студентски град,  съобщиха от ЧЕЗ, която доставя ток в София.Голяма част от столицата е без ток. Без електрозахранване останаха и Драгалевци, Симеоново, Витоша, Киноцентър, Бояна, Ярема, Железница, Бистрица, Малинова долина и др.ЧЕЗ Разпределение полага усилия да захрани засегнатите клиенти по алтернативен път в максимално кратък срок, уточняват от енергокомпанията.От ЕСО обясниха, че строителна фирма е виновна за аварията. Несъобразените с изискванията за безопасност дейности на строителната фирма водят до принудителното изключване на електропровода на дружеството. Пострадалият човек, в следствие на неправомерната манипулация, довела до изключването на съоръжението на ЕСО, не е служител на дружеството, се казва в съобщението.", "date": "2018.07.10", "title": "Сериозна авария рани тежко човек и остави без ток голяма част от София"}
{"url": "https://offnews.bg/temida/ekspertizi-baviat-razsledvaneto-za-smartta-na-sina-na-ministar-moskovs-684120.html", "text": "Експертизи бавят разследването за смъртта на сина на транспортния министър Ивайло Московски. Това каза ръководителят на Националната следствена служба и заместник главен прокурор Борислав Сарафов, съобщи БНР.Разследването на трагичния инцидент с моторна шейна, при който загина 4-годишното дете, беше изпратено в националното следствие със специално разпореждане на главния прокурор.Инцидентът с детето стана в началото на февруари. Сарафов не се ангажира с прогноза кога ще приключи работата по него.Той отчете работата на ръководената от него институция за последните шест месеца, като се похвали с увеличение с осем пъти на натовареността на следователите.", "date": "2018.07.10", "title": "Експертизи бавят разследването за смъртта на сина на министър Московски"}
{"url": "https://offnews.bg/sviat/vmesto-da-posreshtne-darzhavnia-sekretar-pompejo-kim-chen-un-posetil-684091.html", "text": "Севернокорейският лидер Ким Чен Ун не се е срещнал с американския държавен секретар Марк Помпейо по време на посещението му в Пхенян, защото е бил зает да инспектира картофената реколта.Поне така излиза от репортажи в местните медии, предава АФП.Телевизионните емисии и пресата в Северна Корея обикновено следят подробно дейността на председателя, но в последните седем дни диктаторът отсъстваше от водещите новини, въпреки че по това време в страната бе Помпейо.Мистерията бе разбулена във вторник, когато информационната агенция KCNA публикува цели четири репортажа за визита на лидера в една от провинциите на Северна Корея, до границата с Китай. Целта била той да се запознае отблизо със състоянието на реколтата на местните земеделци.Ким Чен Ун посетил поле с картофи и инструктирал стопаните не само да отглеждат високодобивни култури, а и да садят разнообразни сортове с добри вкусови качества и да следят за качеството на храните, произвеждани от картофите.Севернокорейската информационна агенция не споменава точните дати на визитата.Помпейо, от своя страна, бе в Пхенян в петък и събота, за да води разговори по денуклеаризацията. Те бяха започнати на срещата на Ким Чен Ун и Доналд Тръмп в Сингапур миналия месец.По-късно Белият дом посочи, че Помпейо е трябвало да се види с лидера, но срещата не се е състояла. Вместо това той е разговарял с дясната ръка на диктатора - Ким Йон Чол.Според американския държавен секретар е отбелязан напредък в преговорите, но външното министерство на Северна Корея коментира след посещението му, че той е отправил \"едностранни и гангстерски искания\" и никакви конструктивни стъпки.Самият Тръмп по-късно написа в Туитър, че е уверен, че Ким ще спази споразумението за денуклеаризация и обвини Китай, че се опитва да подкопае тези усилия.", "date": "2018.07.10", "title": "Вместо да посрещне държавния секретар Помпейо, Ким Чен Ун посетил... картофена нива"}
{"url": "https://offnews.bg/kultura/preporachvame-vi-chernoto-pile-s-marius-kurkinski-v-parka-na-voenna-684055.html", "text": "Днес от 21:00 часа на сцената в парка на Военната академия в София Мариус Куркински ще представи моноспектакъла си \"Черното пиле\".В него актьорът включва три разказа на Хайтов – „Мерак“, „Пазачът на овесената нива“ и „Черното пиле“.Ето какво споделя актьорът за постановката: „Хора, които живеят трудно, страдат, понякога изпадат в грехове, но винаги търсят разкаяние и никога не пропускат великите мигове на радост и любов. В разказите на Хайтов душата на българина е чиста и неопетнена, там хората не са нагазили в никакви отношения с комерсиалното, в същото време страдат от живота, но не се жалват, а го преборват“.Представлението е част от фестивала \"София моно\".", "date": "2018.07.10", "title": "Препоръчваме ви: 'Черното пиле' с Мариус Куркински в парка на Военна академия"}
{"url": "https://offnews.bg/kultura/kino-na-moreto-festival-sabira-naj-dobrite-filmi-ot-chernomorskia-reg-684089.html", "text": "Международен филмов фестивал събира най-доброто от киното в Черноморския регион от 20 до 27 юли.Носители на редица престижни филмови награди ще присъстват лично и ще провокират публиката с последните си филмови творби. Тазгодишната селекция на фестивала събира над 30 заглавия от страните от региона и ще даде ход на традиционната филмова панорама, представяща членовете на международното жури.Сред акцентите са заглавия като \"Безкрайната градина\" (България, Галин Стоев), \"Синът на София\" (Гърция, Елени Псику), обрал редица престижни филмови награди, като \"Трайбека\".\"Стремглаво\" (Украйна, Марина Степанска), \"Гостът\" (Турция, Андач Хазнедароглу), \"Зер\" (Турция, Казим Йоз) и \"8''19\" (България), чийто сценарист, писателят Георги Господинов, ще закрие фестивалната програма. Международно жури в състав Христо Илиев-Чарли, Анна Горанова, Пипо Медзапеза, Вано Бурдули, Павел Кита и Педро Фернандес Дуарте ще избере победителите в категориите за най-добър игрален, документален и късометражен филм, а зрителите отново ще имат възможност да участват в селекцията за най-приятната награда - тази на публиката.Тази година фестивалът е подготвил изненада и ще представи късометражни филми на талантливи млади бургаски режисьори, които лично ще разкажат повече на живо - инициатива, имаща за цел да се превърне в неизменна част от фестивала и да прерасне в трибуна на бургаските творци.Сред съпътстващата програма на фестивала се очакват и много други вълнуващи събития. Едно от тях е Сценарната работилница, която ще се проведе на остров \"Света Анастасия\" с водещия български сценарист Симеон Венциславов, получил международно признание с филмите \"Посоки\" и \"Ага\".", "date": "2018.07.10", "title": "Кино на морето: Фестивал събира най-добрите филми от Черноморския регион"}
{"url": "https://offnews.bg/futbol/levski-otletia-za-lihtenshtajn-bez-dve-ot-zvezdite-si-684092.html", "text": "Левски тръгна с група от 20 футболисти за предстоящото гостуване от първия предварителен кръг на Лига Европа срещу Вадуц Лихтенщайн. Двубоят на стадион \"Райнпарк\" е утре от 18:45 часа.Португалският халф Филипе Нашименто и бразилското крило Паулиньо ще останат в София и няма да пътуват с отбора за Лихтенщайн. И двамата лекуват контузии и вчера не се подготвяха наравно със съотборниците си.В щаба на \"сините\" се надяват, че те ще бъдат на линия за реванша, който ще е на 17 юли, вторник, от 18:45 часа на \"Герена\". Играчите на отбора няма да говорят пред медиите. Това ще стори Делио Роси на официалната пресконференция за мача.Вратари: Божидар Митрев, Мартин Полачек, Петър ИвановЗащитници: Милош Цветкович, Давид Яблонски, Аймен Белаид, Иван Горанов, Ивайло Найденов, Деян ИвановХалфове и нападатели: Кали Тиам, Жорди Гомес, Давиде Мариани, Габриел Обертан, Жерсон Кабрал, Сержиу Буш, Антъни Белмонт, Станислав Иванов, Мартин Петков, Станислав Костов, Илия Димитров.", "date": "2018.07.10", "title": "Левски отлетя за Лихтенщайн без две от звездите си"}
{"url": "https://offnews.bg/politika/shte-vliazat-li-balgaria-i-rumania-v-shengen-otgovorat-prez-oktomvri-684097.html", "text": "Въпросът дали България и Румъния ще бъдат приети в Шенген ще получи отговора си през октомври. Това е обещал вътрешният министър на Австрия Херберт Кикл на българския евродепутат и лидер на ПЕС Сергей Станишев.Разговорът се провел вчера, при представянето пред Комисията по вътрешни работи на Европарламента на доклада на Станишев, с който ЕП иска незабавно приемане на България в Шенген с всички граници – морски, въздушни и сухопътни. Кикл бил гост на заседанието и представил приоритетите на австрийското председателство. В разговора между двамата австрийският министър потвърдил, че въпросът за членството на България и Румъния в Шенген ще бъде разгледан от Съвета на вътрешните министри през октомври.По думите на Станишев той е получил подкрепа за доклада си от колегите му от целия политически спектър. Предстои гласуване в комисията и в пленарна зала. Преобладаващото мнение, включително на колеги от ГЕРБ, е, че поетапно приемане би било грешка и опасен прецедент, заяви Станишев.След седем години затишие и „снишаване“ днес можем да предприемем действия, различни от обичайните заклинания за несправедливост, които повтаряме при всеки удобен случай, подчерта той.\"Шенген само по въздух и вода би било брошка на ревера на управляващите, но без големи икономически и социални ползи, а вдигането на контрола по сухопътните ще се отложи за неопределеното бъдеще. Националният интерес изисква или незабавно приемане с всички граници, или ясна времева рамка за това“, категоричен е Станишев.За първи път от седем години насам има ясен ангажимент от страна на Съвета за формално разглеждане на въпроса. Това е исторически шанс, който не бива да пропиляваме, каза още Станишев.", "date": "2018.07.10", "title": "Ще влязат ли България и Румъния в Шенген? Отговорът: през октомври"}
{"url": "https://offnews.bg/obshtestvo/sv-45-machenitci-zaginali-v-nikopol-armenski-684069.html", "text": "Църквата почита днес Св. четиридесет и пет мъченици, пострадали в Никопол Арменски. Град Никопол в Армения бил място на мъченическата смърт на Леонтий, Маврикий, Антоний, Александър и други с тях. Те пострадали заради безстрашното изповядване на християнската вяра при царуването на Линикий в 319 година.След като мъчителите им ги изтезавали жестоко, те им отрязали ръцете и краката, хвърлили ги в огън и най-сетне захвърлили костите им в река Ликос, където те се запазили в една плитчина до брега. Благочестиви люде ги взели и погребали.По-късно на същото място християните построили църква в чест на мъчениците.", "date": "2018.07.10", "title": "Св. 45 мъченици загинали в Никопол Арменски"}
{"url": "https://offnews.bg/politika/pavlova-nagradi-nso-za-predotvrateni-kritichni-i-riskovi-situatcii-684114.html", "text": "Министър Павлова награди ръководството на НСО за високия професионализъм по време на председателството и благодари на всеки един от екипа, съобщиха от пресцентъра на министерството за европредседателството.По покана на генерал-майор Данчо Даков, началник на Националната служба за охрана, заедно с вицепремиера Красимир Каракачанов и началника на Военна полиция – бригаден генерал Борислав Сертов, министър Лиляна Павлова взе участие днес в тържествена церемония, на която бяха отличени ръководители и служители на НСО и Военна полиция за успешно свършената работа от екипите им по подготовката и провеждането на първото Българско председателство на Съвета на ЕС.„Създадохме един прекрасен екип, всеки ден показвахте висок професионализъм, класа и ниво, за което получихме и висока оценка от партниращите служби“, заяви министър Павлова при връчването на грамотите на генерал-майор Данчо Дяков и на неговия заместник - полковник Росен Тодоров.Министър Павлова посочи, че познава работа на службите от много години и не е имала съмнение, че не само ще защитят доверието ни, но и ще надхвърлят очакванията ни. „Служителите на НСО и Военна полиция показаха професионализъм и всеотдайност в работата си, когато трябваше да бъдат незабележими, те бяха, а когато трябваше да се намесят адекватно, разрешаваха спокойно критични и рискови ситуации. Освен че обезпечиха сигурността на нашите гости и делегати, службите осигуриха спокойствието и сигурността на столичани и на гостите на София.А това беше и целта – докато вървят срещите от календара, предприетите мерки за сигурност да не създават притеснение и напрежение на живота на хората в столицата“, добави министър Павлова. Тя получи почетен знак – плакет от генерал-майор Данчо Дяков, с който бе отличена за съществен принос и заслуги към дейността на НСО.", "date": "2018.07.10", "title": "Павлова награди НСО за предотвратени 'критични и рискови ситуации'"}
{"url": "https://offnews.bg/obshtestvo/tukan-se-izliupi-za-prav-pat-v-stolichnia-zoopark-684116.html", "text": "За пръв път в Столичния зоопарк и въобще в България, се излюпи яйце на двойката редки птици тукан.Малкото вече напусна гнездото и прави първи опити да лети. Туканчето може да бъде видяно от посетителите на Зоопарка във фазанерията в сектор \"Птици\". Птицата е най-дребният представител на туканите от вида зелени аракари.Малкото туканче е поредното бебе родено това лято в Столичния зоопарк. Колекцията на зоопарка се попълни с две малки на изключително редките египетски лешояди, четири бебета сурикати, антилопа кана и лемурче.В момента в Столичния зоопарк тече мащабен ремонт и разширение на сектора на маймуните. Той предвижда обособяването на 13 нови експозиционни зони, които ще бъдат разположени на площ от пет до десет пъти по-голяма от тази на досега съществуващите заграждения. Новите външни пространства ще са богато озеленени, като се запази максимално съществуващата дървесна и храстова растителност. Предвидено е поставяне на подходящо допълнително обогатяване и аранжировки – съоръжения за катерене, дървени площадки, въжета и естествени скални масиви, които ще осигурят на животните среда, възможно най-близка до тази в естествените им обитания.През 2018 г. Столичният зоопарк отбелязва 130 години от създаването си.", "date": "2018.07.10", "title": "Тукан се излюпи за пръв път в Столичния зоопарк"}
{"url": "https://offnews.bg/sviat/naj-smartonosnite-dazhdove-v-iaponia-ot-3-desetiletia-zhertvite-veche-684072.html", "text": "Броят на жертвите на проливните дъждове, наводненията и свлачищата в Западна Япония продължава да расте.Последните официални правителствени данни сочат, че загиналите са 141 души. Това е най-големият брой жертви, причинени от валежи от дъжд в Страната на изгряващото слънце за повече от три десетилетия.Спасителите копаят калта и отломките с надеждата да открият оцелели. Десетки хора са изчезнали.Около 2 милиона души бяха евакуирани от региона, след като реките излязоха от коритата си.Министър-председателят Шиндзо Абе отмени планирани задгранични пътувания, за да помогне със справянето с кризата.Предупрежденията за наводнение все още са в сила за някои от най-тежко засегнатите райони, включително префектура Окаяма. Но все пак метеорологичната прогноза показва, че времето ще утихне през следващите няколко дни, което ще помогне на усилията на спасителните екипи.", "date": "2018.07.10", "title": "Най-смъртоносните дъждове в Япония от 3 десетилетия: жертвите вече са 141"}
{"url": "https://offnews.bg/sviat/tereza-mej-naznachi-zdravnia-ministar-dzheremi-hant-na-miastoto-na-van-684073.html", "text": "Британският премиер Тереза Мей назначи снощи Джереми Хънт за министър на външните работи на мястото на подалия оставка Борис Джонсън, съобщи БТА, като се позоваха на съобщение на нейната канцелария.Досега Хънт бе министър на здравеопазването. Той е един от верните хора на премиера, отбелязва Асошиейтед прес.Дали този ход ще доведе до изход от политическата криза във Великобритания тепърва ще се разбере. Само за 24 часа двама ключови министри за Брекзит - ресорният министър и основен преговарящ с ЕС Дейвид Дейвис и на външните работи Борис Джонсън хвърлиха оставки в знак за несъгласие с премиера Мей заради плана за излизане от ЕС.Джонсън и Дейвис се обявяват за ясна и категорична раздяла с ЕС, т. нар. \"твърд Брекзит\", а Тереза Мей - за \"мек Брекзит\" и запазване на близките търговски отношения с Евросъюза. Хънт, който на референдума през 2016 г. се обяви за оставане на Великобритания в ЕС, подкрепя запазването на близки икономически отношения с блока, след като страната го напусне догодина.", "date": "2018.07.10", "title": "Тереза Мей назначи здравния министър Джереми Хънт на мястото на външния Борис Джонсън"}
{"url": "https://offnews.bg/112/obraha-cherepishkia-manastir-684071.html", "text": "Черепишкият манастир е бил обран през нощта срещу 9 юли, съобщи полицията във Враца.Игуменът установил липсите на 9-и сутринта и се обадил, за да съобщи за кражбата.През нощта някой влязъл през незаключената врата в храма на манастира и откраднал икона и дървената кутия за дарения. Игуменът споделил, че вътре имало около 300 лева.Районното управление на МВР в Мездра е образувало досъдебно производство.", "date": "2018.07.10", "title": "Обраха Черепишкия манастир"}
{"url": "https://offnews.bg/tehnologii/a1-predlaga-sobstveno-sadarzhanie-i-prez-virtualna-realnost-684123.html", "text": "Клиентите на А1 вече ще имат възможност да гледат приложението  и през очила за виртуална реалност (VR). Пакетът Mini 30+ е достъпен във VR с помощта на , които работят със смартфон устройства на корейската марка.Тази стъпка превръща А1 в първия телеком у нас, който съчетава VR със собствено съдържание през мобилни устройства. Новото решение е част от стратегията на компанията да предлага иновативни решения и да прави технологиите достъпни, лесни и полезни за своите клиенти.Новите VR възможности, които А1 предлага, ще променят изцяло гледането на телевизия през мобилно устройство за феновете на филмите и спорта. Те ще могат да изпитат добавената стойност, която дава VR, по време на решителните срещи от световното първенство по футбол.Какво е необходимо за гледането на телевизионно съдържание от А1 през VR:• Абонамент за пакет Mini 30+ от приложението • Samsung Gear VR• Смарт устройство на Samsung – Galaxy 6 серията и моделите след нея• Приложението А1 NOW VR, което може да се изтегли от За А1 NOWПриложението A1 NOW предлага достъп до интерактивна телевизия от A1 на смартфон, таблет и компютър. Услугата включва най-популярните ТВ канали на различни устройства навсякъде и по всяко време. Абонатите имат достъп до най-гледаните български и чуждестранни предавания със спорт, новини, музика и детски филми.Абонатите на , които сключат нов договор за телевизия за пакети ТВ Стандартен, ТВ Разширен, ТВ Разширен + и ТВ Премиум, и се регистрират до 31 юли 2018 г., могат да ползват A1 NOW безплатно в продължение на 2 месеца. Бърз и лесен достъп до приложението получават и абонатите на мобилни планове  и .", "date": "2018.07.10", "title": "А1 предлага собствено съдържание и през виртуална реалност"}
{"url": "https://offnews.bg/obshtestvo/4-poredni-vecheri-s-istinskata-vojna-na-tronove-po-viasat-history-683923.html", "text": "Разказана от един от най-пленителните презентатори на  Дан Джоунс, „Истинската война на тронове“ завладява ефира на историческия тв канал в четири поредни вечери.Можете да гледате поредицата от днес с начален час 20:10.В бурните векове на формирането на ранна Европа, жадни за власт семейни династии се борят за господство над континента. Те минават с кръв и меч през бойните полета - но истинските войни са сложни, лични борби за власт, водени тайно.Зад каменните стени на замъците живее цял свят на стратегически съюзи, прелюбодейства, заговори, измами и убийства. Безмилостни интриги разкъсват много от легендарните семейства и определят начина, по който те управляват своите империи. В играта на власт и завоевания нищо не е немислимо, защото онези, които са коронясани в светлина, скоро изчезват в сенките.Епичните борби не спират през вековете и засягат поколения и все още ни вълнуват - достатъчно е да си спомним безбройните филми и сериали по темата: \"Прокълнатите крале\", \"Династията на Тюдорите\" и, разбира се, телевизионната сензация Game of Thrones, многократно коментиран от историка Дан Джоунс.Открийте как жаждата за власт и човешките страсти определят формирането на европейските нации. ", "date": "2018.07.10", "title": "4 поредни вечери с 'Истинската война на тронове' по Viasat History"}
{"url": "https://offnews.bg/obshtestvo/prolivni-dazhdove-i-zhalt-kod-v-8-oblasti-ochakvat-se-do-30-l-kv-m-684063.html", "text": "Проливни дъждове се очакват днес в 8 области, където е обявено и предупреждение от първа степен (жълт код). Те са в Централна и Северна България (Плевен, Ловеч, Русе, Велико Търново, Габрово, Търговище) и областите Стара Загора и Сливен.Очаква се там да паднат до 30 л/кв.м. дъжд, показва прогнозата на Националния институт по метеорология и хидрология при БАН.На много места в страната ще има краткотрайни валежи. По-значителни ще са те през нощта в Централна България. По-късно през деня ще започнат да спират, а облачността - да намалява. Ще духа слаб северозападен вятър.Максималните температури ще са между 23° и 28°, а в София - около 23°.Над планините облачността също ще е значителна. Ще има краткотрайни валежи с гръмотевици. Ще духа слаб вятър от северозапад, по най-високите върхове на Рила и Пирин от запад. Ще бъде хладно, с максимална температура на височина 1200 метра – около 18°, на 2000 метра – около 12°.Над Черноморието облачността ще е по-често значителна, на места с краткотрайни валежи и гръмотевици. Ще духа слаб до умерен вятър от северозапад. Максималната температура на въздуха ще е 26-28°. Температурата на морската вода е 24-25°. Вълнението на морето ще бъде 1-2 бала.Слънцето ще изгрее 2 минути преди 6 и ще залезе 6 минути след 21 ч.", "date": "2018.07.10", "title": "Проливни дъждове и жълт код в 8 области, очакват се до 30 л/кв. м. дъжд"}
{"url": "https://offnews.bg/obshtestvo/bez-voda-v-chasti-ot-poduene-i-voenna-rampa-684015.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на сградно водопроводно отклонение на ул. „Марагидик“ в кв. „Подуене“, се налага спиране на водоподаването от 10:00 до 14:00 часа на ул. „Петър Богдан“ от ул. „Марагидик“ до ул. „Слава“, ул. „Рибарица“ от ул. „Петър Богдан“ до ул. „Велчо Атанасов“. Във връзка с изключване на уличен водопровод на ул. „Проф. Иван Георгов“ в кв. „Военна рампа“, се налага спиране на водоподаването от 09:00 до 21:00 часа на ул. „Локомотив“, ул. „Проф. Иван Георгов“. ", "date": "2018.07.10", "title": "Без вода в части от Подуене и Военна рампа"}
{"url": "https://offnews.bg/sviat/ispanskiat-varhoven-sad-otstrani-puchdemon-i-oshte-petima-polititci-ot-684136.html", "text": "Испанският Върховен съд днес лиши шестима изявени каталунски политици, избрани за регионални депутати, от право да заемат държавна служба заради опита им да обявят за независима автономната област Каталуния, предадоха Асошиейтед прес и Франс прес, цитирани от БТА.Съдия Пабло Лярена постанови също шестимата отцепници да бъдат изправени пред съда по обвинения в бунт, за което, ако бъдат признати за виновни, може да получат присъди до 30 години затвор.Сред лишените от право да заемат държавна служба са бившият регионален лидер на Каталуния Карлес Пучдемон и бившият му заместник Ориол Жункерас.Лярена даде право на регионалния парламента в Барселона, където шестимата отново бяха избрани за депутати, да реши дали на тяхно място в законодателния орган да влязат други избраници.Съдия Лярена беше натоварен да разследва събитията в Каталуния през октомври миналата година, когато правителството на Пучдемон пренебрегна съдебна забрана и проведе референдум за независимост, а парламентът в Барселона едностранно обяви независимост.След приключването на разследването на съдия Лярена шестимата каталунски политици, някои от които са в предварителен арест, ще бъдат изправени пред съда. Според испанската преса делото срещу тях може да започне през октомври.Общо 25 каталунски видни политици са обвинени за участието си в опита за обявяване на независимост на автономната област.Тринадесет са обвинени в бунт и ги грози заплаха от до 25 години затвор. Деветима от тези 13 са в предварителен арест, а другите четирима избягаха в чужбина, сред тях и Пучдемон.Ако искат да запазят абсолютното си мнозинство в каталунския парламент, застъпниците на независимостта трябва да заменят тези шестима депутати, които няма да могат да присъстват на пленарни заседания, с други.\"Това решение разкрива равнището на качеството на демокрацията в испанската държава\" написа Пучдемон в Туитър.\"Вотът на гражданите е потъпкан от \"правосъдие\", което продължава да прави политика\", добави каталунският политик.", "date": "2018.07.10", "title": "Испанският Върховен съд отстрани Пучдемон и още петима политици от каталунския парламент"}
