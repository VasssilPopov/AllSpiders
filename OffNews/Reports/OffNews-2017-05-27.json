{"url": "https://m.offnews.bg/news/Futbol_18793/Barselona-izliza-sreshtu-Alaves-za-nov-rekord_656632.html", "text": "Барселона излиза за рекорден трофей срещу Депортиво Алавес в своя 39-ти финал за Купата на Краля на Испания. Каталунците имат възможност да спечелят отличието за рекорден 29-ти път.Това ще бъде и мачът на сбогуването на Луис Енрике с гранда и няма съмнение, че футболистите ще се опитат да го изпратят подобаващо. Алавес се представи впечатляващо при завърщането си в елита на испанския футбол и дори надви Барса като гост, а победният рейд в турнира за купата е още едно доказателство за силната форма на клуба.Треньорът Маурисио Пелегрино ще бъде лишен от услугите на контузения Виктор Лангуардия, който наскоро претърпя операция на коляното.В лагера на Барселона Луис Суарес е наказан и ще пропусне финала. В негово отсъствие в центъра на атаката ще действа Пако Алкасер, който има едва 7 гола от началото на сезона, но сега ще партнира на Лионел Меси и Неймар. Титулярният десен бек Сержи Роберто също е извън сметките, а мястото му по всяка вероятност ще заеме Хавиер Массчерано.Двубоят между двата тима ще бъде тази вечер от 22:30 на стадион \"Висенте Калдерон\", а това ще е и последният мач на съоръжението на Атлетико Мадрид. Тимът вече отбеляза емоционално раздялата със стадиона след победата над Атлетик Билбао миналата неделя.", "date": "2017.05.27", "title": " Барселона излиза срещу Алавес за нов рекорд"}
{"url": "https://m.offnews.bg/news/Intcidenti_6/Taksi-padna-v-reka-IAntra-12-godishno-momiche-e-postradalo_656634.html", "text": "Таксиметров автомобил е паднал в река Янтра днес по обед.При инцидента в Габрово е пострадало 12-годишно момиче, което е пътувало на задната седалка, съобщава агенция \"Фокус\".Детето е настанено в габровската болница с фрактура на лявата раменна кост, без опасност за живота.66-годишният шофьор е изгубил контрол над автомобила, излязъл е извън пътя и е паднал в коритото на реката.Взета му е проба за употреба на алкохол - дрегерът е отчел нулев резултат.", "date": "2017.05.27", "title": " Такси падна в река Янтра, 12-годишно момиче е пострадало"}
{"url": "https://m.offnews.bg/news/Tenis_18788/Stana-iasno-koga-zapochva-Grigor-na-Rolan-Garos_656638.html", "text": "Най-добрият ни тенисист Григор Димитров ще започне своето участие на втория турнир от Големия шлем Ролан Гарос в неделя следобед.Българинът ще се изправи срещу един от местните тенисисти Стефан Робер, а мачът им бе насрочен за трети в програмата на централния корт \"Филип Шатрие\".Двубоите на тази арена започват в 12 часа българско време с Петра Квитова - Юлия Босеруп. След тях са Анжелик Кербер - Екатерина Макарова преди на корта да излязат Димитров и Робер, което може да очакваме около 16 часа.Димитров досега не е играл на ниво ATP срещу 37-годишния представител на домакините, но имат два мача в по-ниска категория. И двата пъти Григор е победителят. Робер в момента е №113 в световната ранглиста. Димитров е поставен под №11.Вчера Гришо направи тренировка с миналогодишния шампион Новак Джокович и легендата Андре Агаси, който ще бъде в ролята на треньор на Ноле по време на \"Ролан Гарос\".", "date": "2017.05.27", "title": " Стана ясно кога започва Григор на Ролан Гарос"}
{"url": "https://m.offnews.bg/news/Snukar_18803/Shampionatat-na-Kitaj-shte-zapochne-sas-zakasnenie_656633.html", "text": "Един от най-силните ранкинг турнири по снукър - Шампионатът на Китай (China Championship), който е първи за сезон 2017/2018,  ще започне с три дни по-късно от планираното.Официалното начало на събитието вече е 16 август, а финалът ще се проведе на 22-и, като причината за промяната не се посочва, но е направена консултация с организаторите.China Championship е ранкинг турнир за първи път тази кампания и е с най-голям награден фонд извън събитията във Великобритания - 700 хиляди паунда, 150 000 от които са за шампиона.От World Snooker обявиха и една съществена промяна в правилото за “уайлд кард” на China Championship. Китайската билярд и снукър асоциация ще раздаде четири такива покани на избрани от нея играчи, но този път те няма да се изправят един срещу друг в отделен кръг, а ще се включат наравно с останалите в 1 кръг, за да допълнят бройката от 128 участника.Световната билярд и снукър асоциация засега са потвърдили промените само за предстоящия Шампионат на Китай, но има вероятност в бъдеще това да се види и в другите ранкинг турнири.", "date": "2017.05.27", "title": " Шампионатът на Китай ще започне със закъснение"}
{"url": "https://m.offnews.bg/news/Sviat-_12/V-Moskva-arestuvaha-dete-retcitiralo-Hamlet-na-ulitcata-video_656640.html", "text": "В петък вечерта в района на метростанция \"Арбатская\" в Москва полицията е арестувала 10-годишно момче, което рецитирало \"Хамлет\" на Шекспир.Случаят предизвика вълна от възмущение в руските медии и в социалните мрежи.Полицаите заподозряли детето в просия, насила го отнесли в патрулката и го откарали в районното.Арестът на детето е станал пред очите на мащехата му (съпругата на бащата на момчето), която се опитала да спре агресивните действия на служителите на реда.На бащата е съставен протокол за неизпълнение на родителските задължения, но след намесата на правозащитници протоколът е анулиран, а детето е пуснато на свобода.Впоследствие от полицейското управление са се извинили на бащата.По информация на журналиста Александър Минкин, детето не за пръв път рецитира \"Хамлет\" на Арбат. Изпълнение на момчето е заснето на видео още на 7 май.Минкин разказва, че тогава минувачи са давали пари на момчето, но \"то не е бедняче или просяк - то е уличен артист. Никога и никъде не съм виждал такова нещо - момченце чете на Арбат монолога на Хамлет Д \"В интервю за Радио Свобода бащата Илья Скваронски твърди, че по съвет на психолог неговият син често рецитира стихове публично - за да преодолее притеснението си.По време на задържането пред детето е стояла разтворена раница.Бащата твърди, че тя \"не е за събиране на пари, а просто раница с неговите вещи\".Синът ми не проси, не е искал от минувачите пари, категоричен е Скваронски.", "date": "2017.05.27", "title": " В Москва арестуваха дете, рецитирало \"Хамлет\" на улицата (видео)"}
{"url": "https://m.offnews.bg/news/Kultura_33/Goreshtata-balgarska-sleda-v-Kan_656635.html", "text": "„Горещо такси“ е заглавието в „Либерасион“ за българския филм „Посоки“, чиито две дългоочаквани прожекции бяха вчера в конкурса на „Особен поглед“. Екранът наистина се нажежи – от емоции, динамика, насилие, но и скрита човечност. От сцената Стефан Командарев каза, че идеята му е дошла след разговор със софийски таксиджия, пошегувал се, че България е страна на оптимистите, защото песимистите и реалистите вече са я напуснали. Това предизвика оживление, но истински вълнуващото беше онова, което произнесе на български: „Направих този филм и за двете си деца, и за тяхното бъдеще в България.“Мощни аплодисменти накрая, нещо не много често в Кан, отлични отзиви от професионалисти, еуфория в екипа – Иван Бърнев, Добрин Досев, Стефан Денолюбов, Ирини Жамбонас, Димитър Баненкин... Липсваха в Кан, но задължително трябва да споменем завладяващото изпълнение на Зуека, на Блатечки, на Герасим Георгиев-Геро, на Васил Банов, Троян Гогов и другите, стоящи така стабилно на екрана в Кан.Благоя Куновски, известен македонски критик и шеф на фестивала „Братя Манаки“ в Битоля, ветеран в Кан от 1973 г., възбудено убеждаваше колеги, че филмът спокойно е можел да влезе в конкурса за „Палмата“ с отличната си режисура, но понеже „немало старове“, така и не бил избран...Жюлиен Жестер от „Либерасион“ го определя като „полифоничен road movie, пътуващ сред пороците и беззаконието на българското общество“ и специално акцентира „силата“ на внушението. След началния шоково-трагичен проглог - корумпиран банкер е убит от изнудван от него таксиджия, филмът „успява да придаде плът и нюанси“ на всяка от човешките истории, от които е изграден.Да припомним само, че става дума за 6 преплитащи се сюжета, които се развивят в рамките на 24 часа в 6 таксита по улиците на София. Това, което ги споява е едно радиопредаване, следящо новината с убийството. Включването на радиослушатели, коментиращи случилото се, неимоверно обогатява визуалния пласт. Познатият топъл глас на Драго Симеонов от „Дарик“ създава интимност, но и контрапункт на страховитите случки.Драматургичният принцип е мозайка, визуалният стил - остро-реалистичен. Диалозите са естествени и непринудени. Привидно хаотичното кръстосване по нощните софийските улици обаче неусетно се превръща в дисекция на съвременния български живот – корупция на елитите, убийства, самоубийства, проституция, но и взаимопомощ; разбити животи, но и прошка; сянката на емиграцията, страхът от мигрантите, но и стоицизъм. Всичко това е смесено като в живота благодарение на избрания модерен флуиден стил на снимане.„Решихме да заснемем всеки от шестте скеча в един план-епизод, за да увеличим реализма“ – споделя режисьорът. Без инвенциите и блестящите умения Веселин Христов, оператора на филма, обаче това решително ни би било възможно. Веднага след прожекцията той разкри част от „лабораторията“, обяснявайки неуловимото флуидно движение на камерата, което те потапя в действието, както в най-добрите световни филми.Как се постига това изображение? „Идеята беше всичко да звучи максимално документално и истински. И затова решихме, че е най-добре вътре в самите епизоди да няма монтажни връзки, да са в един кадър. По този начин, първо, че изглежда по-истинско, второ, че актьорите могат да натрупват емоция и енергия и по този начин да създадат цялостен образ. Всъщност, филмът е заснет изцяло от ръка - снимахме с малка камера „Алекса-мини“, защото е най-удобна за кола. Не сме използвали някакви специални технически средства като стедикам и друг вид стабилизиращи устройства, за да може да изглежда максимално сурово и документално.“Но как е възможно да се постигне това? „Правихме много репетиции, страшно много, всички епизоди предварително сме ги разигравали първо „на сухо“, в стая, после сме ги снимали с фотоапарат и с актьорите в реалните таксита, след което вече се направиха истинските снимки, с коли, костюми, камера. Някои от по-сложните епизоди в които камерата преминава през прозорци на коли са правени с допълнителни оператори. Подавахме си камерата...Те снимат, докато аз заобиколя и мога пак да я взема и да продължа... В някои от кадрите сме били до трима. Доста тренирахме тази техника на подаването...“ Резултатът от тези сложни и невидими за зврителя маневри е наистина впечатляваща картина. Именно съвършенството на визията, мисля си, е спечелило селекционерите на Кан.Сценаристът Симеон Венциславов също сподели директно след прожекцията: „Посоки“ се явява дебютният ми филм... Дебютният ми сценарий, който е заснет вече, но не е готов още, е „Нанук“ на Милко Лазаров. С него бях в Кан преди 2 години, по една сценарна програма ScriptEast. „Посоки“ за мен е първа премиера и това се случва в Кан... Не мисля, че мога да искам нещо повече на този етап. Според мен се прие много добре. Като се съди по реакцията на публиката и аплодисментите накрая... Аз лично го гледам за първи път, така че го преживях отново. Държа ме от начало до край. Силна емоция!“На въпроса ми каква е надеждата, за която споменава Командарев, Симеон отговори така: „Филмът като цяло е за надеждата, въпреки всички истории вътре, които са реални - те се случват в България, но те са и част от начина ни на живот, за добро или за лошо. Мисля си, че във филма се прокрадва надежда, макар и по един по-особен начин... Надеждата, че един живот може да бъде спасен, вероятно и една държава може да бъде спасена, ако се намери подходящото сърце за нея.“Макар и доста мрачен, „Посоки“ не е безизходен. Не търси да се харесва с „мизерабилизма“ си, не е „чернуха“. Динамичен, зареден с човешка енергия, той сочи сдържано, но категорично една посока на изстрадване. Без сантименталност и менторство. На фона на апокалиптичните истории в Кан, които се обединяват от понятието „нелюбов“, той носи в повече идеята за жилаво оцеляване, въпреки всичко. Един отчаян учител по философия, висящ на мост, е спасен от грубоват таксиджия (Блатечки); едно сърце е присадено на безработен хлебар (Стефан Денолюбов), от сърдечен хирург (Юлиан Вергов), мечтаещ да емигрира. Една съсипана от живота шофьорка (Ирини Жамбонас) намира сили да прости на своя палач… Животът е по-голям и по-силен от всичко. Очакваме награда, но и самото присъствие в \"Особен поглед\" е вече награда.", "date": "2017.05.27", "title": " Горещата българска следа в Кан"}
{"url": "https://m.offnews.bg/news/DW_18800/Hilari-mozhe-da-stane-istinski-opasna-za-Tramp_656639.html", "text": "Тя изчезна веднага след изборите. Скри се „в гората”. Наскоро обаче се завърна. И може да стане истински опасна за Доналд Тръмп. Защото с три думи изрази съкровения порив на милиони американци.На 8 ноември 2016 светът на Хилъри Клинтън се срина. Случи се онова, което нито самата тя, нито мнозина други можеха да си представят: кандидатката на демократите загуби изборите. За президент на САЩ беше избран Доналд Тръмп. Клинтън мълча цял ден, преди да се сбогува с мечтата си. “Трябва да приемем този резултат и да гледаме към бъдещето. Доналд Тръмп е нашият президент. Дължим му откритост, както и шанса да води страната”, каза тя.От този момент нататък Хилъри се превърна в частно лице. И се скри. Два дни след изборите я видяха да се разхожда в гората със съпруг и куче. Частната снимка, увековечила случайната среща на млада жена и дъщеря й с Хилари Клинтън, вдигна шум в медиите. След това - пак тишина. Кратки благопожелания в Туитър по случай Деня на благодарността и после за Коледа. На церемонията по встъпването в длъжност на Доналд Тръмп Хилъри Клинтън стоеше на трибуната с безизразно лице. Ден по-късно милиони участници в Женския марш протестираха срещу Тръмп. Това сякаш събуди Хилъри Клинтън, която недвусмислено се обяви срещу забраната за влизане в САЩ на граждани от седем мюсюлмански страни. Последваха още изяви.Стига разходки в гората, пошегува се самата тя. Била се оттеглила, за да размисли какво става оттук насетне. Но Тръмп и неговата политика не й позволявали да мълчи повече. Щяла да пише книга за изборната си борба. Сама признава, че това е болезнен процес. Но половин година след изборите вече е наясно за бъдещата си роля. “Отново съм гражданка, активистка и част от съпротивата”, казва тя.Хилъри Клинтън продължава да смята, че причина за поражението й на изборите са разследванията на скандала с нейните имейли. Броени дни преди изборите тогавашният директор на ФБР Джеймс Ками оповести, че подновява разследването, а малко след изборите отново го спря: нямало причина за повдигане на съдебно обвинение. За самата Хилари Клинтън няма съмнение кой ѝ е попречил да влезе в Белия дом: “Бях на път да спечеля до момента, в който Ками направи съобщението и после се появиха публикациите в руския Уикилийкс. Това изплаши хора, които бяха готови да гласуват за мен”, казва Клинтън.Тя е далеч от мисълта, че не е успяла да усети настроенията в страната. Очевидно това е част историята на поражението ѝ, която никога няма да разбере и да приеме.В средата на май Хилъри Клинтън окончателно се завърна на сцената. Тя основа нова политическа организация – „Onward together\" („Заедно напред”). Целта: да се подкрепят граждански инициативи и организации, които оказват съпротива срещу Тръмп и поощряват политическия ангажимент. Добрата новина: Хилари се държи в сянка и дава път на другите, оказва им подкрепа. Ако не иска да я възприемат като пречка по пътя към бъдещето, тя не бива да излиза на преден план. Защото за мнозина Хилъри Клинтън олицетворява миналото.Но въпреки това само с три думи, с призива си към съпротива, упорство и ангажимент, тя съумя да изрази съкровения порив на милиони американци.", "date": "2017.05.27", "title": " Хилъри може да стане истински опасна за Тръмп"}
{"url": "https://m.offnews.bg/news/Futbol_18793/Arsenal-s-rekordna-Kupa-na-Angliia_656647.html", "text": "Арсенал стана абсолютният властелин в турнира за Купата на Англия! \"Топчиите\" удариха 2:1 Челси в изключително зрелищен финал на \"Уембли\". Купата е под номер 13 в историята на Арсенал, докато Манчестър Юнайтед остана с 12.Трофеят може да спаси кожата на мениджъра Арсен Венгер. Той печели седма Купа на Англия с \"артилеристите\". Изглежда французинът ще остане на поста след успеха срещу шампиона.Арсенал откри с изключително спорен гол на Алексис Санчес. Канте изрита топката в гърдите на нападателя. Тя обаче се отклони в ръката му и отида зад защитата. Там в засада беше Рамзи и всички спряха да играят.Санчес обаче догони топката и я вкара в мрежата.Страничният вдигна засада. След консултация с главния обаче голът беше признат - 1:0 за Арсенал.Тимът на Венгер пропусна да нокаутира Челси с втори гол след няколко отлични шанса. После получи и числено предимство. Моузес от \"сините\" беше изгонен заслужено заради симулация за дузпа.Противно на логиката Челси изравни. Диего Коста направи страхотно отиграване в пеналта и мушна топката до гредата за 1:1.Но тимът му явно заспа при празнуването. Буквално в следващата сериозна атака резервата Жиру пусна отличен пас и Рамзи вкара за 2:1.До края Арсенал направи невероятни пропуски за трети гол, но трябва да се отдаде заслуженото и на Челси. Дори с 10 души шампионът потърси изравняване и веднъж се размине на косъм.В ложите на \"Уембли\" бяха двамата собственици Стан Крьонке и Роман Абрамович. Феновете на Арсенал вдигнаха плакати срещу американеца, който не иска да продаде акциите на Алишер Усманов, но и и не дава серизони пари за харчене на Арсен Венгер. ", "date": "2017.05.27", "title": " Арсенал с рекордна Купа на Англия"}
{"url": "https://m.offnews.bg/news/Temida_18762/Chetirimata-zadarzhani-za-trafik-na-hora-prez-Letishte-Sofiia-ostavat_656648.html", "text": "Специализираният съд остави за постоянно в ареста и четиримата задържани при спецакцията на Летище София.Двама от арестуваните са гранични полицаи, а другите двама - граждани на Бангладеш, които от години живеят у нас.Срещу граничните полицаи има три обвинения - за участие в организирана престъпна група, за получаване на подкуп и за превеждане на чужди граждани незаконно през граница.Същите са обвиненията и за двамата граждани на Бангладеш, но разликата е, че те са обвинени в даване, а не в получаване на подкуп, съобщава БНТ.", "date": "2017.05.27", "title": " Четиримата задържани за трафик на хора през Летище София остават в ареста"}
{"url": "https://m.offnews.bg/news/Futbol_18793/Etar-se-zavarna-v-elita-s-pomosht-ot-Kokala_656642.html", "text": "Драма класира Етър обратно в елита след дълго чакане. В последния кръг шампионът на България завърши 2:2 като гост на Несебър. Етър обаче получи рамо от Оборище.Тимът на Емил Велев - Кокала изненада 2:0 в Оборище фаворита Септември и го остави на второто място.  Така Етър отива в Първа лига като първенец, а Септември ще чака бараж срещу Монтана или Локомотив Горна Оряховица. По-вероятно е Монтана да изпадне директно.Третият Витоша Бистрица ще играе бараж за елита срещу Нефтохимик или Славия. Тук \"белите\" са фаворит ца директно оцеляване след успеха 1:0 в първата среща като гост в Бургас.Вторият отбор на ЦСКА-София изпадна от Втора лига след загуба като гост на Витоша Бистрица с 1:2 след обрат. Спартак Плевен също изпадна след загуба с 2:4 като гост на дубъла на Лудогорец. Другите изпадащи са Левски Карлово и Банско.Люпопитен сблъсък се очертава следващия сезон във \"В\" група, където ЦСКА-София 2 вероятно ще играе срещу ЦСКА 1948. Разбира се, аматьорите на Валентин Илиев не са се класирали. Другото условие е Гриша Ганчев да не спре издръжката на втория отбор, както се чува усилено ", "date": "2017.05.27", "title": " Етър се завърна в елита с помощ от Кокала"}
{"url": "https://m.offnews.bg/news/Futbol_18793/Podozirat-v-toto-ruskiia-sobstvenik-na-Bornemut_656645.html", "text": "Руският бизнесмен Максим Демин, собственик на английския елитен Борнемут, е заподозрян с незаконни залози на мачове. Новината е на повече от сериозна медия - The Times.На 19 април на сайта на Футболната асоциация се появило съобщение, в което Демин е обвинен в това, че е направил залози цели 611 пъти! Съгласно правилата на FA човек, който се занимава с футболна дейност, няма подобно право.Само че публикацията беше свалена мистериозно от сайта. В момента няма съобщение за обвинения към Демин. В асоциацията отказаха каквито и да е коментари. Представители на Борнемут вдигнаха рамене, че не знаят за обвинения.Демин придоби 50 процента от акциите на клуба през 2011 година, после увеличи дела си на 100 пр. Преди 2 сезона продаде 25 процента на компания от Чикаго, за да набави допълнителни средства за отбора.При Демин тимът се класира за първи път в Премиършип този сезон. При това Борнемут завърши повече от прилично - на девето място. Припомняме,  миналото лято усилено се говореше за интерес на новаците към Димитър Бербатов.", "date": "2017.05.27", "title": " Подозират в тото руския собственик на Борнемут"}
{"url": "https://m.offnews.bg/news/Drugi_18773/Barselona-i-Vezenkov-prikliuchiha-sezona-sas-zaguba_656675.html", "text": "Звездата ни в баскетбола Александър Везенков и съотборниците му от Барселона приключиха със загуба с участието си в испанското първенство за този сезон. Каталунците загубиха визитата на Валенсия с 64:67 и отпаднаха на 1/4-финалните с общ резултат 1-2 победи.Везенков започна в титулярната петица на гостите и престоя на терена общо 12:19 минути, за които записа само 2 точки. Най-резултатен за Барса беше Тайрис Райс с 18 точки, а Анте Томич добави 14 точки.Фернандо Сан Еметерио вкара 13 точки за Валенсия, Рафа Мартинес добави 12 точки, а Боян Дублевич се отличи с „дабъл-дабъл“ – 10 точки и 15 борби.Припомняме, че въпреки лошото представяне на Барселона този сезон, Везенков все пак получи голямо признание, след като бе избран в \"Идеалната петица на младите играчи\" в баскетболното първенство на Испания Лига Ендеса за сезон 2016/17.21-годишният талант завърши редовния сезон в Испания с невероятните 69,4% точна стрелба за две точки, с което оглави класацията в тази категория в цялото първенство.", "date": "2017.05.27", "title": " Барселона и Везенков приключиха сезона със загуба"}
{"url": "https://m.offnews.bg/news/Koloezdene_18819/Pino-specheli-Diumulen-favorit-za-Dzhiroto_656641.html", "text": "Тибо Пино (FDJ) спечели предпоследния 20-и етап в тазгодишното издание на Обиколката на Италия по колоездене. Найро Кинтана от Movistar Team завърши 5-ти и успя да дръпне на Том Дюмулен (Sunweb) с 53 секунди. Колумбиецът се опита да максимално да увеличи преднината си пред Дюмулен в последните сериозни изкачвания, тъй като холандецът е много силен при преследването по часовник.Специалността на Том ще се окаже от решаващо значение в утрешния 21-ви последен етап от Джирото, който ще започне от легендарната писта Монца и ще завърши в центъра на Милано. Според спецовете Дюмулен ще направи  лекота над минута разлика на Кинтана и Нибали.Иначе етапният победител от днес Пино завърши с време 4:57:58 часа. След него остана руснакът Илнур Закарин от Катюша, а трети завърши Винченцо НибалиФиналният етап на Джиро д'Италия е утре от 15:00 часа, а драмата в столицата на модата е гарантирана.", "date": "2017.05.27", "title": " Пино спечели, Дюмулен фаворит за Джирото"}
{"url": "https://m.offnews.bg/news/Sviat-_12/British-earuejz-otmenia-vsichki-poleti-na-Hijtrou-i-Getuik-do-kraia-na_656644.html", "text": "Британският авиопревозвач Бритиш еъруейз (British Airways) обяви, че отменя всички полети на лондонските летища \"Хийтроу\" и \"Гетуик\" до края на днешния ден след глобален срив на компютърните системи.Повечето полети на далечни разстояния, които се очаква да пристигнат на двете летища утре, ще бъдат приети по разписание, но ще има още забавяния и нарушения в трафика, предупреди авиокомпанията.Първоначално бе обявено, че се отменят полетите само до 17:00 часа по Гринуич (18:00 часа местно време или 20:00 часа българско време).Компанията даде да се разбере, че не е била подложена на кибератака, допълва ТАСС.", "date": "2017.05.27", "title": " Бритиш еъруейз отменя всички полети на Хийтроу и Гетуик до края на деня"}
{"url": "https://m.offnews.bg/news/Futbol_18793/Mourinio-Ne-iskam-da-chuvam-za-futbol-pitajte-Ed-za-Grizman_656636.html", "text": "Мениджърът на новия шампион в Лига Европа Манчестър Юнайтед - Жозе Моуриньо сподели пред Скай Спортс, че не иска да чува за футбол в близкия един месец.Португалският специалист бе сред зрителите по време на квалификацията в Гран При на Монако в Монте Карло за Формула 1. Видимо в добро настроение, специалистът каза, че \"няма представа\" дали клубът ще привлече Антоан Гризман и подчерта, че трансферите се движат от вицепрезидента на Юнайтед Ед Уудуърд.\"След финала си обещах, че един месец няма да се интересувам от футбол. Знам, че днес е финалът за Купата на Англия и този на Португалия, но не ме интересува. Не ме интересува как ще завършат.Мога само да кажа, че съм много щастлив от този сезон. Радвам се, че взехме трофеи, върнахме се и в Шампионската лига. Но сега е време да си почина малко, да се отпусна и да се занимавам с други неща. Време е да обърна внимание на приятели, семейство, както и на някои други спортове, които обичам.Нямам представа дали Антоан Гризман ще дойде в Юнайтед. Питайте Ед Удуърд. Той знае от март кой искам, какво искам и колко искам. Сега е времето той да работи, защото през август ще е на почивка, а през август аз ще работяНе знам кой ще спечели състезанието тук в Монте Карло, не съм специалист, този сезон във Формула 1 е много непредвидим\", каза Моуриньо.", "date": "2017.05.27", "title": " Моуриньо: Не искам да чувам за футбол, питайте Ед за Гризман"}
{"url": "https://m.offnews.bg/news/Futbol_18793/Seltik-s-trebal-povtori-podviga-na-legendite-ot-1967-g_656643.html", "text": "Селтик оформи требъл в Шотландия след драма във финала за Купата на Шотландия срещу Абърдийн. Бившият тим на Стилиян Петров победи 2:1 с гол в продължението на австралиеца Том Рогич.Така мениджърът Брендън Роджърс записа името в историята на Селтик още в дебютния си сезон. С подобно постижение могат да се похвалят само Джок Стийн, който изведе отбора до европейската титла преди 50 години, както и Мартин О'Нийл. Последният записа требъл преди 16 години, когато за \"зелените\" играеше Стенли.\"Доновете\" изненадващо поведоха в резултата на стадион \"Хемпдън Парк\" с попадение на Джон Хайс след корнер. Само две минути след това Селтик изравни с шут по земя от дистанция на Стюърт Армстронг.Шампионите имаха пълно превъзходство до края на двубоя, но пропуски направиха Лий Грифитс и Скот Синклеър, а един път и гредата спаси Абърдийн от ново попадение след опасен удар на Патрик Робъртс. Във втората минута на добавеното време Том Рогич осигури успеха за отбора от Глазгоу с шут отблизо след подаване на Микаел Лустиг.Така Селтик триумфира с националната купа за първи път след 2013 година и за рекорден 37-ми път в историята.", "date": "2017.05.27", "title": " Селтик с требъл, повтори подвига на легендите от 1967 г."}
{"url": "https://m.offnews.bg/news/Politika_8/Bivshiiat-shef-na-Sofijskiia-rajonen-sad-za-TcUM-gejt-Prokurorite-s_656613.html", "text": "Прокурорите са в ступор от страх. Нито един не поиска проверка за \"ЦУМ-гейт\". Така бившият председател на Софийския районен съд Методи Лалов коментира липсата на реакция в съдебната система след срещата между собственика на \"Овергаз\" и издател на в. \"Сега\" Сашо Дончев и главния прокурор Сотир Цацаров в кабинета на бизнесмена Георги Гергов.Лалов подаде оставка от СРС успоредно с протеста на работещи в съда заради свръхнатовареността и отказа, според него, на ВСС да се реши този проблем.Нито един прокурор не се зае да направи проверка. Не да кажат, че има нарушение, както казват една част от наблюдателите, а да провери. В процеса на тази проверка ще видим какво ще стане, но няма един такъв. Аз познавам много достойни млади хора, които са компетентни, но не смеят, защото трябва да рискуват кариерата си, да рискуват евентуални реваншизъм, заяви Лалов пред bTV. Когато имаме начело на прокуратурата човек, който казва \"Аз няма да обяснявам какво правя\". Нищо по-логично от това, когато има обществен интерес и чувстваш, че си прав, да сложиш на масата всички карти и да разкажеш какво е станало. Когато отказваш, значи криеш нещо или поне създаваш такова впечатление. Не може да има мислене у един юрист, че той не дължи проверка, подчерта той.  По повод изпратения от четири партии сигнал до Европейската комисия за \"ЦУМ-гейт\" Лалов обяви, че е страхотно, че има такова искане, но в същото време е трагично, защото са само четири. \"Трагично е, че трябва да молим съседа да ни оправя нашите бакии, след като ние трябва сами да можем да оправим това\", коментира бившият председател на СРС. Явно сме свикнали нашият дом да бъде кочина и това ни харесва, само единици са недоволни от това и те биват наричани как ли не - \"маргинал\", \"кърлеж\". Когато гори част от дома ви и тези, които трябва да гасят пожара, седят и гледат телевизия, е ясно, че трябва да потърсиш помощ отстрани, допълни той. ", "date": "2017.05.27", "title": " Бившият шеф на Софийския районен съд за \"ЦУМ-гейт\": Прокурорите са в ступор от страх"}
{"url": "https://m.offnews.bg/news/Drugi_18773/Erdogan-obiavi-zvezda-na-NBA-za-vaorazhen-terorist_656614.html", "text": "Звездата на НБА Енес Кантер вече е издирван в родната му Турция, след като властите го обвиниха, че членува в антиправителствена \"терористична група\". Центърът на Оклахома не само не се разтревожи, но се изсмя на Ердоган и компания.Турският вестник \"Daily Sabah\" съобщи за издадена заповед за арест на Кантер. Според изданието баскетболистът е член на \"въоръжена терористична организация\". Името на групата не се споменава.Повечето хора вярват, че преследването на Енес се дължи на симпатиите му към религиозния водач Фетулах Гюлен. Последният е сериозен критик на управлението на президента Ердоган.  Енес Кантер се подигра на заповедта за арест с пост в Туитър: \"Не може да ме хванете. Ха -ха-ха! Не си губете енергията. Аз ще дойда в Турция, за да се изплюя в грозните ви, изпълнени с омраза лица\".  Както съобщихме, Енес Кантер беше задържан на летището в Румъния, след като се оказа, че властите в родината му са анулирали паспорта. Той все пак продължи към САЩ, където вече е подал молба за гражданство.Припомняме, Ердоган обяви за свой враг и най-голямата легенда на футбола Хакан Шукур. Бившият голмайстор на Галатасарай също живее в САЩ и симпатизира на Гюлен.", "date": "2017.05.27", "title": " Ердоган обяви звезда на НБА за въоръжен терорист"}
{"url": "https://m.offnews.bg/news/Horoskop_18798/Horoskop-za-27-maj-2-iuni_653665.html", "text": "До края на май е редно да намалите деловото темпо и да се вслушвате повече в съветите на най-близки. Важи особено за грижи към тонуса ви и към ползвана техника, тревожните признаци не са безобидни. По-широкото обкръжение на Овните сега е настроено за интриги и клюки, от което няма полза за екипа им. От четвъртък дискретно ще се оглеждате за други партньори, ще проведете и куп сериозни разговори, надявате се на по-добри доходи. Но по-предпазливо, непознати хора са готови да хитруват и да ви ощетят. Изчакайте и с флиртове.Уморителни дни до края на май, но пък ще ви сближат с нови хора и от това може да се родят трайни делови и лични връзки. Телците ще работят усърдно по задачите си, а следва да полагат и подобаващи грижи за тонуса си, иначе леките неразположения ще се засилват. Време е да търсите съвети и услуги от влиятелни личности, ще помогнат да стабилизирате финансите си, може да ви издигнат в службата. Бъдете гъвкави с колеги, клиенти, подчинени и роднини, не с всички идеи ще се съгласят веднага. И в любовта е важна толерантността.Към края на този месец сте склонни да бързате по служебните задачи, които и без това са доста и трудни. Близнаците да не се поддават на настроения, освен преумора и изнервяне, надали ще им донесат високи постижения, печалби. По-уместно е да анализирате внимателно нещата и да преподредите приоритетите си, някои от знака май пренебрегват домашни грижи. Господата ще си докарат ядове, доста вероятни са спорове и сръдни. Дамите подхождат по-трезво към проблемите и от началото на юни ги решават добре, но по-бавно от желаното.Юни ще ви даде енергия, амбиции, авторитет на лидери, ала се пазете много от претоварване в работата. Добре, че има предани приятели. Сега Раците поемат задачи, които мъчно ще съвместят и може да не свършат. А и имате сериозни ангажименти към дома и близки, първо тях трябва да окуражите и подпомагате в трудни мигове. Мнозина подхващат от уикенда перспективни делови идеи, ще си намерят последователи, ще организират ефективен екип. Положили сте старание да обогатите уменията си, ще ви оценят и издигнат, приходите са ОК.Завършвате май с умора. Обяснимо е и за Лъвове, които сега започват работа по перспективни проекти и уреждат административни и финансови въпроси, организират резултатна дейност. Втори от знака пък приключват спешни дела, напрежението е по-високо и те си дават дума друг път да не оставят за накрая нищо, а от сътрудниците си да искат разумно да разпределят задачите си. Към близки бъдете още по-тактични, дали държите сметка за техните ангажименти, планове, желания... В началото на юни това ще спести спорове с обичани хора.С изтичането на май ще бъдете доволни от свършено и спечелено, но си дайте сметка, че позицията ви в службата и в обществото още не е силна. Група Деви разчитат на свои познати, които им предоставят полезна информация и услуги, може да им разкрият и важни професионални тънкости. Възползвайте се и от това общуване, от началото на следващия месец ще привлечете за покровители и други влиятелни хора. В работата се открива ново поле за печалби и изява, ще реализирате практично шанса. И не си вирете носа, ефектът ще е обратен...През уикенда обмислете внимателно програмата си за действие, работата е много и не бива да пилеете енергията си в спорове с околни, няма да помогне с нищо. Везните имат добри идеи за изява и печалби, нека ги оставят за първите дни на юни, по-благотворни са за промени. Тогава и голямото ви старание за приключване на лични задължения, както и подкрепата за по-неопитни колеги и за близки, ще получат признание. Дамите има за какво да ликуват и у дома, обичаните им хора отвръщат на грижите така, че ще ги зарадват още повече.Изяснявате важни делови и лични въпроси, така че през уикенда можете да си дадете отдих, да се порадвате на общуването с най-близки. Необвързаните да се огледат за половинка, времето е благоприятно за равностойни партньорства. Група Скорпиони гонят кариера и печалби, сега контактите доста им помагат да влязат в перспективни екипи, да получат влиятелна подкрепа, повишение. В някои случаи се сблъскате с некоректни хора, ще парирате номерата им смело и бързо в началото на юни, гъвкави сте само когато не се нарушават принципи.Уикенд или не, набелязали сте си делови и лични задачи и няма да си спестите даже по-остри спорове, докато не постигнете целта. Е, Стрелците ще направят повече, ако се вслушват в съвети на близки и ако се държат най-тактично, щом  трябва да се намесват за оправяне на чуждите проблеми. Във вторник и сряда проявете пестеливост, мнозина хич не се замислят за бюджета и имиджа си, нетърпението може да ги отведе в неподходящ кръг. Започвате юни в забавено темпо, има куп детайли, които ще пречат на печалбите ви, ако ги загърбите...За някои уикендът е за отдих, на вас ви предлага бизнес възможности, които сигурно ще използвате. Козирозите обаче да отклоняват поканите за срещи с рода и приятели, да отложат обещаните услуги. От понеделник залагате на по-самостоятелни начинания, бъдете бдителни на път, с информация и нови хора. Ако не се стигне до щети, на ваш гръб ще са най-тежки задачи, а ще ви дразнят и споровете в кръга ви. От началото на юни получавате и други оферти, ваши близки дават печеливши идеи, помагат за изясняване на проблеми и напредък.За известно време оставате на заден план в деловата сфера и общество, трябва да смалите претенциите си за изява и печалби. На финала на май Водолеите се нагърбват с доста задачи на домашни, колеги, познати, но това е изнервящо и в понеделник споровете ще са с близки, а в началото на юни кръгът на техните опоненти ще се разшири, думите ще се изострят. Защо ли, най-разумно е да се хванете с по-скромни, но наистина доходни задачи. Има и предани хора, които ще се задействат сега да ви подкрепят, сигурни са в почтените ви намерения.Последните дни на май ви затрупват със задачи, с повечето искате сами да се справите. Рибите имат нужда от помощ, а като си работят тихо и кротко,бързо приключват забавени задължения, деликатно наваксват пропуски на близки и колеги. Не чакайте признание и благодарност на мига. С усет отсявате от пречки нови шансове, полезни контакти. И шефове оценяват уменията ви, макар че някои не са се разгърнали напълно. Ще ви предложат по-отговорни неща и подобаващо заплащане. Половинката ви подкрепя, това засега стига.", "date": "2017.05.27", "title": " Хороскоп за 27 май – 2 юни"}
{"url": "https://m.offnews.bg/news/Sviat-_12/Pochina-Zbignev-Bzhezhinski_656597.html", "text": "Видният американски политолог и съветник за национална сигурност на президента Джими Картът Збигнев Бжежински почина на 89-годишна възраст. За смъртта му съобщи в социалните мрежи снощи дъщеря му, телевизионна водеща в Ем ЕС Ен Би Си, Мика Бжежински. В съобщението си тя го нарече най-вдъхновяващия, любящ и предан баща, който би могло да има едно момиче, съобщи Асошиейтед прес, цитирана от БТА. Збигнев Бжежински спомогна за събарянето на икономическите бариери между Съветския съюз, Китай и Запада и помогна на президента Картър за сближаването между лидерите на Египет и Израел Ануар Садат и Менахем Бегин, довело до споразуменията от Кемп Дейвид, припомня АП.Той е известен и със своята неотстъпчива политика спрямо СССР.Управлението на Картър беше белязано още от кризата със заложниците в Иран, която стана символ на провала на неговата администрация. През последните години Бжежински участваше в усилията за приобщаване на бившите съветски републики към НАТО.", "date": "2017.05.27", "title": " Почина Збигнев Бжежински"}
{"url": "https://m.offnews.bg/news/Obshtestvo_4/Zhalt-kod-za-silni-valezhi-v-19-oblasti_656598.html", "text": "Жълт код за обилни валежи от дъжд е в сила за 19 области на страната днес. Предупреждението за опасни метеорологични явления важи за областите Видин, Монтана, Враца, Плевен, Велико Търново, Габрово, Ловеч, София област, София, Перник, Кюстендил, Благоевград, Пазарджик, Пловдив, Стара Загора, Смолян, Кърджали, Хасково и Русе. Очакваните количества валежи са между 15 и 30 л/кв. м, съобщиха от Националния институт по метеорология и хидрология към БАН, цитирани от \"Фокус\".Ще духа слаб северен вятър. Температурите няма да се променят съществено и максималните ще са между 15° и 20°. Атмосферното налягане ще бъде близко до средното за месеца, в края на денонощието слабо ще се повиши. Над Черноморието облачността ще е променлива, по-често значителна и главно над северните райони ще има превалявания от дъжд. Ще духа слаб северен вятър.Максималната температура на въздуха ще е 18-19°, близка до тази на морската вода. Вълнението на морето ще е около 2 бала.Над планините ще е облачно и дъждовно, в отделни райони е възможно и да прегърми. На височина над 2300 метра дъждът ще преминава в сняг.Ще духа до умерен североизточен вятър. Максималната температура на височина 1200 метра ще е около 12°, на 2000 метра – около 5°.", "date": "2017.05.27", "title": " Жълт код за силни валежи в 19 области"}
{"url": "https://m.offnews.bg/news/Sviat-_12/Ariana-Grande-gotvi-blagotvoritelen-kontcert-v-Manchestar_656596.html", "text": "Американската попзвезда Ариана Гранде обяви, че ще изнесе благотворителен концерт в Манчестър, посветен на жертвите на атентата след концерта ѝ на 22 май, предаде Ройтерс, цитирана от БТА.Певицата обяви решението си в Инстаграм, като посочи, че датата все още не е уточнена,При атентата в понеделник загинаха 22 души, а над 100 бяха ранени.След атентата Ариана Гранде обяви, че прекратява турнето си и отмени няколко концерта в Европа.\"Ще се върна в невероятно смелия Манчестър, за да се срещна с феновете си и да изнеса благотворителен концерт в памет на жертвите и за да съберем пари за жертвите и техните семейства...\", написа певицата.Тя каза, че винаги ще помни жертвите и добави: \"Няма да се откажем, няма да работим в страх. Няма да позволим това да ни раздели. Няма да позволим омразата да победи\".", "date": "2017.05.27", "title": " Ариана Гранде готви благотворителен концерт в Манчестър"}
{"url": "https://m.offnews.bg/news/Futbol_18793/Koj-shte-vdigne-kupata-v-Angliia-i-v-Ispaniia-Priako-v-efir-dnes_656599.html", "text": "1,00 - Португалия - Иран, световно до 20 г, пряко Евроспорт 214,00 - Япония - Италия, световно до 20 г., пряко Евроспорт 217,30 - Несебър - Етьр, България, Първа лига, пряко Диема Спорт19,00 - Болоня - Ювентус, Италия, Серия А, пряко RING19,30 - Арсенал - Челси, Англия, ФА Къп, финал, пряко Диема Спорт 221,30 - Сиатъл Саундърс - Портланд Тимбърс, САЩ и Канада, Мейджър лийг сокър, пряко Евроспорт 222,00 - Вашку да Гама - Флуминензе, Бразилия, Серия А, пряко Sport+ HD22,15 - Барселона - Алавес, Испания, Купа на краля, финал, пряко bTV Action", "date": "2017.05.27", "title": " Кой ще вдигне купата в Англия и в Испания? Пряко в ефир днес"}
{"url": "https://m.offnews.bg/news/Futbol_18793/Rafa-Nadal-otkril-novoto-bizhu-na-Real_656601.html", "text": "Новата звезда Марко Арсенио разкри, че Рафаел Надал е изиграл огромна роля при трансфера му в Реал Мадрид. Носителят на 14 титли от Големия шлем позвънил на президента Флорентино Перес, че конкуренти са на път да измъкнат бижуто на Майорка.  Тенисистът е родом от прочутия остров и е луд фен на \"белите\". Нищо че е племенник на Мигел Надал, съотборник на Христо Стоичков в Барселона. От Реал се бръкнали веднага за тогава 18-годишния талант и осигурили услугите му за смешните 4 милиона евро. Този сезон Арсенио се отплати със страхотен сезон за тима на Зинедин Зидан.Крилото призна пред Real Madrid TV: “Вярно е, Рафа Надал позвъни на Перес, за да е сигурен, че няма да подпиша с друг отбор. Бях представен на \"Бернабеу\", това беше най-щастливият момент в живота ми\".  Арсенио беше преотстъпен първия сезон в Еспаньол, където си заслужи две повиквателна за националния тим на Испания. Зидан го върна този в Мадрид.Новата звезда на Раал говори с възхищения за легендата. \"Имах плакат на Зидан в детската стая. Той беше мой идол. За мен е чест да тренирам при него\".Бързакът се отблагодари с 9 гола и три асистенции в 37 мача за Реал този сезон, като помогна за титлата на Испания. Остава финалът в Шампионската лига срещу Ювентус на 3 юни.", "date": "2017.05.27", "title": " Рафа Надал открил новото бижу на Реал"}
{"url": "https://m.offnews.bg/news/Politika_8/Borisov-izvika-ministri-na-izvanredna-sreshta-zaradi-hranite-i-katastr_656600.html", "text": "Борисов извика на извънредна среща министри и техните екипи. На срещата присъстват земеделският министър Румен Порожанов, вътрешният министър Валентин Радев, транспортният министър Ивайло Московски, регионалният министър Николай Нанков, здравният министър Николай Петров, на правосъдието Цецка Цачева, вицепремиерът Томислав Дончев и финансовият министър Владислав Горанов, главният секретар на МВР Младен Маринов, заместник-министри, както и ръководствата на БАБХ и ГД „Национална полиция\" – МВР. Първата тема, която се обсъжда, е войната по пътищата. \"Използваме събота и неделя, че сте по-свободни, да възложа две теми, по които искам да сме неотстъпчиви и безкомпромисни. Първата е войната по пътищата и пътнотранспортните произшествия. Не можем да говорим за демография, а в същото време всеки ден две, три и повече жертви да се дават\", казва Борисов в началото на заседанието. \"Интересува ме какво можем да направим по линия на регионалното министерство – мантинели, кръгови движения, легнали полицаи, промяна в инфраструктурата. Всеки човешки живот, не само че ни е важен, но в същото време правим толкова много да се повиши раждаемостта и толкова лесно отгледани деца загиват. Каквито трябват още законодателни промени, колкото трябват пари за камери, колкото трябват пари за контрол. На 1 юни отриват сезона – така да се организират, че от 1 юни служителите на КАТ и полицията – денонощен контрол\", допълва Борисов. Темата на разговор със земеделския министър ще бъдат двойните стандарти при храните у нас и в Западна Европа. Преди дни Порожанов обяви, че започват проверки, при които ще се сравнява качеството на храните в България и в страни от Западна Европа. Проверките ще включат марки шоколади, безалкохолни напитки, сокове, млечни и месни продукти, детски храни и др., като проби ще се вземат до 30 юни.Храните у нас ще се сравняват с тези в Германия, Швейцария, Италия, Австрия, Дания, Холандия и Франция.\"Това е недопустимо, обидно – за един храните да са едно качество, а за Източна Европа – с друго качество, и то по-лошо. Някои ще кажат: „чети етикета“, само че хората не са толкова научени да четат етикета, подвеждат се по реклами. Даваме толкова пари за здравеопазване, но сме все на първите места по инфаркт и инсулт. Всеки доктор ще ви каже, че една от най-големи опасности за здравето е именно това, което се яде и пие. Или така нареченият начин на живот\", казва още премиерът. \"Това са двете теми, по които искам, и това сме го опели като ангажимент правителството, да разискваме сега всички проблеми, но оттук като излезете всеки трябва да знае какво трябва да се направи по въпроса\", допълва Борисов. ", "date": "2017.05.27", "title": " Борисов извика министри на извънредна среща заради храните и катастрофите (видео)"}
{"url": "https://m.offnews.bg/news/Politika_8/Pravim-tolkova-da-se-povishi-razhdaemostta-a-otgledani-detca-zagivat_656604.html", "text": "\"Правим толкова много да се повиши раждаемостта и толкова лесно отгледани деца загиват\". Това заяви премиерът Бойко Борисов в началото на срещата си с четирима министри и техните екипи. Срещата е свикана по две основни теми - войната по пътищата и двойният стандарт при качеството на храните у нас и в Западна Европа. \"Не можем да говорим за демография, а в същото време всеки ден две, три и повече жертви да се дават\", коментира Борисов.\"Каквито трябват още законодателни промени, колкото трябват пари за камери, колкото трябват пари за контрол. На 1 юни отриват сезона – така да се организират, че от 1 юни служителите на КАТ и полицията – денонощен контрол\", допълни Борисов.", "date": "2017.05.27", "title": " \"Правим толкова да се повиши раждаемостта, а отгледани деца загиват\""}
{"url": "https://m.offnews.bg/news/Sviat-_12/Meditcinska-sestra-obvinena-v-ubijstvo-na-60-bebeta-v-Teksas_656602.html", "text": "Медицинска сестра от Тексас беше осъдена за убийството на едно бебе и е обвинена за смъртта на още 60.Това заявиха местните власти, цитирани от БГНЕС.66-годишната Женин Джунс е работила в детско интензивно отделение.Обвинението в убийство на 60 бебета идва около 30 години след обвинението срещу нея за убийство на 11-месечния Джошуа Сойер с фатална инжекция антиепилептично лекарство през 1981 година.В момента Джунс излежава други две престъпления, извършени през 1984 г. Тя е осъдена на 99 години затвор за убийството на 15-месечно момиченце с летална доза миорелаксант и за опит да убие друго едномесечно бебе с потенциално смъртоносна доза антикоагулантно лекарство. Второто обаче оцеляло.Заради закон, влизащ в сила от другата година, тя ще бъде пусната на свобода през март. От прокуратурата обаче се заканват да ѝ обявят гаранция от 1 млн. долара и да направят всичко възможно да докажат останалите престъпления, за да не я освободят преждевременно.", "date": "2017.05.27", "title": " Медицинска сестра обвинена в убийство на 60 бебета в Тексас"}
{"url": "https://m.offnews.bg/news/Politika_8/DBG-izprashta-na-Putin-kniga-za-patia-na-kirilitcata-do-Rusiia_656603.html", "text": "\"Движение България на гражданите\" изпраща на руския президент Владимир Путин книга, в която е описан пътят на славянската азбука до Русия. Това обяви на страницата си във Фейсбук зам.-председателят на ДБГ Димитър Делчев.Повод за изпращането на книгата е изказването на Путин, в което той обяви, че азбуката е дошла в Русия от \"македонската земя\".В понеделник с младежи от ДБГ ще предадат книгата в руското посолство, откъдето да я изпратят до Путин. \"В \"Граматика на старобългарския език\" български учени, позовавайки се и на техни руски колеги, описват, че именно в България руските книжовници се обучавали на азбуката. Надявам се руският президент да поправи пропуска си и книгата да обогати познанията му за историята на славянската писменост, която руснаците използват повече от 10 века\", написа Делчев във Фейсбук. \"Русия да цели внасяне на напрежение на Балканите? Кога пък се е случвало това?\", допълни той. ", "date": "2017.05.27", "title": " ДБГ изпраща на Путин книга за пътя на кирилицата до Русия"}
{"url": "https://m.offnews.bg/news/Futbol_18793/Slaviia-se-proshtava-s-legendata-Dobromir-Tashkov_656605.html", "text": "Славия се прощава с може би най-голямата си легенда. На 92-годишна възраст почина Добромир Ташков. Погребението е утре от 14.00 часа на Боянските гробища. Мирко, както го наричат феновете, ни напусна точно 50 години, след като изведе \"белите\" до полуфинал за КНК. Добромир Ташков е роден на 21 април 1925 г. във Варна, където започва в Шипченски сокол (сега Спартак). През 1951 г. дебютира за Славия, където играе до 1961 г. С екипа на „белите” записва 163 шампионатни мача и отбелязва 97 гола. На три пъти е вицешампион (1954, 1955 и 1959 г.).Финалист е и за купата на страната със Славия през 1954 г. Като водач на „бялото” нападение става носител на купата за голмайстор №1 в А група за 1954 и 1958 г. В националните тимове има  7 срещи и един отбелязан гол за „А” отбора и 3 мача в „Б” състава.После става треньор при Славия. Завършва две висши образования – Икономическия институт във Варна и ВИФ (днес НСА). На поста застава през есента на 1963 г. и извежда отбора на два пъти до купата на страната (1964 и 1966 г.). Под негово ръководство „белите” са вицешампиони (1967 г.), а четири пъти печелят и бронзовите медали (1964, 1965, 1966 и 1973 г.).Воденият от него Славия се класира на полуфинал в европейските клубни турнири през сезона 1966/67 г. в надпреварата за КНК като с това става първият български тим с подобно постижение.Рекордьор е по брой мачове начело на „белия” тим за всички времена. Активът му само в елитната група е от 228 срещи, в които постига 102 победи, 71 равни и 55 загуби, при голова разлика 342-245.В 6 мача е старши треньор на националния отбор на България.Работи с успех и в чужбина. В Мароко печели два пъти купата с Раджа (Казабланка) през 1977 и 1982 г. Извежда до пет отличия и Омония (Никозия). През 1972 и 1983 г. печели титлата и купата на Кипър, а през 1983 г. и суперкупата.Поклон пред светлата му памет!", "date": "2017.05.27", "title": " Славия се прощава с легендата Добромир Ташков"}
{"url": "https://m.offnews.bg/news/Drugi_18773/F1-Dzhiro-i-tenis-v-efira-dnes_656607.html", "text": "12,00 ч Формула 1, Гран при на Монако (трен.) „Диема спорт\" 2 (пряко)14,15 ч Колоездене, обиколка на Италия Eurosport 1 (пряко)14,30 ч Тенис, турнир за жени в Нюрнберг (финал) Mtel sport 2 (пряко)15,00 ч Формула 1, Гран при на Монако (кв.) „Диема спорт\" 2 (пряко)15,30 ч Тенис, турнир за мъже в Лион (финал) Mtel sport 1 (пряко)16,00 ч Тенис, турнир за мъже в Женева (финал) Eurosport 2 (пряко)16,00 ч Тенис, турнир за жени в Страсбург (финал) F+/Sport+ HD (пряко)16,30 ч Голф, турнир в Уентуърт Mtel sport 2 (пряко)18,00 ч Баскетбол, „Берое\" - „Лукойл Академик\" БНТ HD (пряко)19,00 ч Баскетбол, „Валенсия\" - „Барселона\" „Нова спорт\" (пряко)19,00 ч Спидуей, Гран при на Латвия Mtel sport 1 (пряко)20,00 ч Бокс, гала в Шефилд „Диема спорт\" (пряко)23,00 ч Лека атлетика, Диамантена лига в Юджийн Mtel sport 2 (пряко)", "date": "2017.05.27", "title": " Ф1, Джиро и тенис в ефира днес"}
{"url": "https://m.offnews.bg/news/Izvan-terena_18817/Borusiia-Dortmund-zapodozria-vlastite-v-lazha-za-atentatora_656616.html", "text": "Сериозни съмнения относно официална версия за атентата изразиха от Борусия Дортмунд. Става въпрос за бомбите на 11 април срещу клубния автобус. Те потрошиха прозорците и раниха защитника Марк Бартра, точно когато тимът пътуваше за първия полуфинал с Монако в ШЛ. Изпълнителният директор на Борусия Дортмунд Ханс-Йоахим Вацке нарече версията за взрива на автобуса на тима съмнителна. Прокуратурата в Германия арестува родения в Русия Сергей В. по подозрение в извършване на атентата. Следователите смятат, че извършителят е искал да извлече дивиденти от борсите.\"Тази версия ми се струва изключително съмнителна. Това не е нормално. Всичко това е сторено, за да спечелиш 200 хиляди евро. За подобен план е необходимо да се положи много работа: да се подготви и постави бомбата на правилното място.Съществува и сериозен риск, че ще бъдеш заловен още преди да си задействал своя план. И всичко това за 200 бона? Аз не съм сигурен, че той не е имал друг мотив\", заяви Вацке.Сергей В. бе арестуван, след като отначало бомбите бяха приписани на ислямисти. Следователите смятат, че малко преди експлозията руснакът е закупил 15 000 акции на клуба. В този случай, ако експлозията е донесла големи загуби, нарушителят е можело да спечели значителна сума.", "date": "2017.05.27", "title": " Борусия Дортмунд заподозря властите в лъжа за атентатора"}
{"url": "https://m.offnews.bg/news/Politika_8/Gotviat-speshni-merki-sreshtu-katastrofite-sled-sreshtata-s-Borisov_656619.html", "text": "Все повече хора са хванати да шофират след употреба на наркотици. В бъдеще това ще става все по-голям проблем, обяви след края на извънредната среща с премиера Бойко Борисов главният секретар на МВР Младен Маринов. По думите му това налага промяна на наредбата във връзка със събирането и документирането на доказателства при изследвания на пътя и в болницата. Той допълни, че Борисов е дал изключително кратки срокове за подготовка на промяната - до понеделник. В момента изследването на пътя е с техническо средство, но за по-голяма точност на водача ще се дава талон, с който той отива в здравно заведение и по съответната технология с 99% вероятност се уточнява точното количество на съдържанието в кръвта на алкохол или наркотично вещество. Тази наредба ще подобри това нещо, за да може тези резултати и изследвания да бъдат необорими в съдебно заседание, каза Маринов.Вътрешният министър Валентин Радев допълни, че по време на срещата са набелязани бързи мерки за спиране на увеличаването на смъртните случаи на пътя. \"Водихме много сериозен дебат\", каза Радев. Той обясни, че една от мерките е обединение на контролните органи. Министърът заяви, че сроковете за изпълнение на мерките са кратки, но изрази увереност, че ще се справят със задачата. В наредбата за проверката за употреба на наркотични вещества има едно изречение, което би трябвало да бъде премахнато. Ще подготвим Закон за изменение и допълнение на Закона за движение по пътищата. Обсъждахме премахването на знаците пред мобилните камери. Не може да бъде решено веднага. Има такава идея, но дали ще стане, ще го решим допълнително, заяви Радев.", "date": "2017.05.27", "title": " Готвят спешни мерки срещу катастрофите след срещата с Борисов"}
{"url": "https://m.offnews.bg/news/Kakvi-sa-pravata-ni-kato-potrebiteli_18797/Zashto-ne-e-narushenie-da-kupite-bilet-na-edna-tcena-a-ot-kartata-da_656620.html", "text": "Нарушават ли авиокомпаниите правата на клиентите си като обявяват една цена на самолетния билет, а накрая от кредитната карта на купувача се изтегли по-голяма сума?OFFNews се обърна към Европейския потребителски център, който е към Комисията за защита на потребителите, с този въпрос по повод писмото на читателката ни Диана Георгиева, в което тя разказа, че към първоначалната цена били добавени 35 лева.Правата на потребителите не са нарушени в този случай, категорични са обаче от Европейския потребителски център - България и обясниха защо.\"Авиокомпанията предоставя информация за цената на полета във валутата на държавата, откъдето тръгва полетът​. Когато пътникът плати в различна от тази валута, банката превалутира това плащане. Тоест сумата, начислена по кредитната карта, е по-висока от крайната цена, посочена в потвърждението или фактурата, именно поради курсовите разлики (които се начисляват от банката посредник)​, а не защото компанията получава по-голяма сума. Информацията, предоставяна от авиокомпанията, не е заблуждаваща и не може да се счете за нелоялна търговска практика\", се казва в отговора на директора на ЕПЦ Игнат Арсенов.", "date": "2017.05.27", "title": " Защо не е нарушение да купите билет на една цена, а от картата да ви вземат повече"}
{"url": "https://m.offnews.bg/news/Temida_18762/Tcatcarov-Ochakvah-po-malko-hlenchene-i-politikanstvane-ot-Lozan-Pano_656621.html", "text": "Главният прокурор Сотир Цацаров обяви, че е направил грешка, като е подкрепил Лозан Панов за председател на Върховния касационен съд. Напрежението между Панов и Цацаров се засили в последните седмици, след като председателят на ВКС поиска проверка на срещата на главния прокурор със собственика на \"Овергаз\" и издател на в. \"Сега\" Сашо Дончев в кабинета на бизнесмена Георги Гергов. \"Очаквах по-малко политиканстване, очаквах по-малко хленчене, очаквах много по-конкретни идеи за съдебната система, очаквах взаимна коректност. В никакъв случай, в смисъла на глупостите, които бяха изречени, че държавата била на колене или били подронени устоите на правовата държава. Като наизустиш това, което ти е написал някой друг, няма да станеш по-велик\", коментира Цацаров пред журналисти преди преди началото на общото събрание на прокурорите, на което ще бъдат изслушани кандидатите за следващия състав на Висшия съдебен съвет от прокурорската квота. Цацаров обясни, че се е запознал с шефа на ВКС, след като Панов - тогава кандидат за председателското място, беше блъснат от кола. Главният прокурор подчерта, че Лозанов никога няма да му бъде приятел, но това не означава, че не могат да имат нормални колегиални отношения. \"Аз не работя главен прокурор, за да се сдобрявам с някой. Лозан Панов никога няма да ми стане приятел, защото аз не искам такъв човек за приятел. Но това не значи, че аз нямам готовност да работя с него. Не бъркайте това, че аз мога да си подам ръката с някой като приятел със служебното отношения към някого. В крайна сметка той е председател на Върховния касационен съд (ВКС), това е институция, която заслужава уважение. Аз съм главен прокруор, прокуратурата трябва да знае своето място в процеса\", каза Цацаров.\"В същото време няма да му позволя да хвърля упреци върху колегите ми прокурори, защото не го заслужават. И защото Лозан Панов едва ли ще е човекът, който трябва да ги оценява. Но това не значи, че не трябва да работим заедно\", допълни той.", "date": "2017.05.27", "title": " Цацаров: Очаквах по-малко хленчене и политиканстване от Лозан Панов"}
{"url": "https://m.offnews.bg/news/Futbol_18793/Vizhte-sartcerazdiratelnoto-pismo-na-bivshata-sapruga-na-samoubiliia-s_656623.html", "text": "Бившата съпруга на починалия футболист Стефан Лулчев - Елисавета Семерджиева моли всеки да уважи мъката на семейството и да не рови в болезнената рана, която остави след себе си бившият играч на ЦСКА.Великолепният защитник е бронзов медалист с родния си Локомотив Пловдив, шампион и носител на купата с \"червените\". Той сложи край на житова си в понеделник, 22 май. Причините за нелепата кончина на 46-годишният мъж, който се занимава с бизнес след края на кариерата си, не са известни.", "date": "2017.05.27", "title": " Вижте сърцераздирателното писмо на бившата съпруга на самоубилия се Стефан Лулчев"}
{"url": "https://m.offnews.bg/news/Politika_8/Drugata-sedmitca-zapochva-analiz-na-balgarski-i-chuzhdi-hrani-v-prover_656618.html", "text": "Следващата седмица ще започне анализът на идентични храни от българския пазара и пазара от Западна Европа, който трябва да покаже дали има двоен стандарт при качеството на храните. Това обясни земеделският министър Румен Порожанов след извънредната среща на премиера Бойко Борисов с редица министри. Една от темите за разговор на срещата беше именно двойният стандарт при качеството на храните. \"Идентифицирани са групи изделия, които да бъдат елемент на този анализ. Те са пет групи – шоколадови, млечни, месни, безалкохолни напитки и сокове и детски храни. За тези групи изделия експерти както от Министерството на здравеопазването, така и от Агенцията по храните са определили показателите, които ще изследват и лабораториите, в които те ще бъдат проведени. В момента в тези 5 групи през настоящата седмица бяха закупени продукти от Германия и Австрия – горе-долу по пет продукта от всяка група от пет производителя. Те са над 30 и в момента са в България. Другата седмица ще закупим идентичните продукти, които се продават на българския пазар. Тук говорим за покупки от големите вериги и ще започне анализът\", каза Порожанов.Първо ще бъдат сравнени етикетите на продуктите. След това ще се извърши и анализ на самите продукти - доколко написаното на етикета съответства на реалността. След това ще се направи и ценови анализ на продуктите.Порожанов уточни, че дори да се докаже различно качество, това не означава, че продуктите са вредни за здравето.Той допълни, че за тази проверка не се налага съгласуване с Европейската комисия, но има единно виждане за провеждане на подобни мерки в страните от Вишеградската четворка.Предполагам, че резултатите от нашето изследване ще повторят някои от тенденциите, които са се образували. Мотив за това, че вкусовите предпочитания на българите били различни от някои от западноевропейските страни, не смятаме, че са някакъв сериозен аргумент, който би могъл да бъде издържан, коментира министърът. ", "date": "2017.05.27", "title": " Другата седмица започва анализ на български и чужди храни в проверка за двоен стандарт"}
{"url": "https://m.offnews.bg/news/Zdrave_18753/Pet-novi-sluchaia-na-morbili-v-Pazardzhik_656615.html", "text": "\"Падне ли доверието към ваксините, чакайте епидемия\"Пет случая на морбили в Пазарджик са били потвърдени миналата седмица в Националната референтна лаборатория, обяви днес националният консултант по микробиология проф. Тодор Кантарджиев по време на семинар на фондация МОСТ (\"Медии, общество, семейство, традиции\"), който се провежда в курорта Албена под патронажа на президента.При два от случаите за децата има документ за направена ваксинация, но проверката в лабораторията е показала, че това не е така, защото те нямат антитела ни срещу морбили, нито срещу заушка, нито срещу рубеола.Първото е на годинка и 4 месеца и трябва да е било ваксинирано за морбили, рубеола и паротит (ваксината се прави на 1 г.), но няма антитела. Второто - на 3 г. и 11 месеца, също не е имунизирано. И двете имат бележка от джипи.Проф. Кантарджиев бе категоричен, трябва да има проверка на национално ниво дали ваксините наистина се поставят или това е само \"на хартия\" и ако е вярно второто, джипитата и РЗИ да носят отговорност за това.\"Лекарите се договарят с майките и пишат, че са сложили ваксина, а не са. Ако това не се прекрати, няма да стане нищо от нашата държава. Имаме прекрасни програми за ваксинация - купуват се ваксини, а не поставят и това е ужасно. България е единствената държава, която дава по 30-40 млн. лева за ваксини и не дава 1 стотинка, за да разбере дали те се слагат.\"Той даде пример с държави като Германия и Холандия, където при постъпване в училище децата се проверяват и ако нямат изградени антитела, се ваксинират.Случаите на морбили сред неваксинираното население у нас зачестиха, след като през март беше внесен вирус на морбили от Румъния в пловдивския квартал \"Столипиново\". Там се разболяха около 100 деца, като 40% от тях бяха на възраст под 1 година, а останалите са деца до 4 г.През последния месец инфекцията беше пренесена в Пазарджик покрай празненствата за 6 май.Още два случая бяха регистрирани в Монтана - на 29-годишен шофьор, който се разболял в Румъния, а тук заразил детето си.Заболяването е опасно, протича тежко, а обривите не са само външни, но засягат и лигавицата. Морбили засяга нервната система години след прекараната инфекция, коментира проф. Кантарджиев.Той коментира и антиваксиналните настроения с предупреждението: .В големите градове четящи интелектуалки майки казват: „Ужасни са ваксините“. А тези настроения се поклаждат от неправителствени организации, които искат ваксините да станат доброволни, твърди професорът. Защо? Защото са загрижени? Не. В момента, в който ваксините не са задължителни и падне имунизационното покритие, МЗ ще им даде например 5 млн., за да станат проваксинални и да кажат на майките колко добри са ваксините, коментира той.Рискът от епидемия сред неимунизираното население не е малък. В момента случаите на морбили в Румъния са 5 900, а в Италия - 3 000. Немалка част от туристите у нас са румънски граждани, а има и доста български граждани в Италия. Тези, които се връщат оттам, да ограничат контактите си у нас за няколко дни, а служителите в хотелите да се ваксинират, ако не са имунизирани, съветва професорът.", "date": "2017.05.27", "title": " Пет нови случая на морбили в Пазарджик"}
{"url": "https://m.offnews.bg/news/Sviat-_12/Avtobus-se-preobarna-v-Turtciia-8-sa-zaginali_656624.html", "text": "Пътнически автобус се преобърна в Турция. Загинали са най-малко 8 души, а 32-ма са ранени. Автобусът се е движел по маршрут Кастамону-Анкара. Превозното средство се е преобърнало в пропаст близо до Каледжик, съобщи БТА.11 от ранените са в тежко състояние.Според информациите причина за катастрофата е заспиване на шофьора на волана. По случая е започнало разследване.На мястото са изпратени спасителни екипи.Огласени са имената на загиналите. Всички те са турски граждани.", "date": "2017.05.27", "title": " Автобус се преобърна в Турция, 8 са загинали"}
{"url": "https://m.offnews.bg/news/Obshtestvo_4/Gotviat-arest-na-treti-granichen-politcaj-za-trafika-prez-Letishte-So_656622.html", "text": "Прокуратурата е поискала постоянно задържане под стража за четиримата арестувани за трафик на хора през Летище \"София\". Двама от арестуваните са гранични полицаи, а другите двама са постоянно пребиваващи у нас чужденци от Бангладеш. Готви се арест и на още един граничен полицай, който обаче се намира в чужбина, обясни главният прокурор Сотир Цацаров. Все още се изяснява от колко време е действал канала за нелегално пропускане на чужденци. Щом е могъл да премине гражданин на Бангладеш, гражданин на Ирак или на която и да е друга страна, за когото по дефиниция е ясно, че представя неистински документи, тоест такива, които само формално да покажат възможността да влезе и не се подлагат на задълбочен преглед, тогава какво да кажем? Би могъл да влезе всеки. Както човек, който просто търси начин да влезе в страна, за да я използва като транзитен пункт към Западна Европа, така и човек, който има съвсем други цели, влизайки в страната. Тази хипотеза не може да бъде отречена, коментира Цацаров.Води се разследване и по линията как са напускали страната чужденците, използвали канала. Едва ли с подправените документи, с които са пускани у нас, защото са си плащали, могат да влязат в която и да е европейска страна, посочи главният прокурор.Специализираният наказателен съд трябва да реши днес дали арестуваните за канала за трафик на хора мъже да останат за постоянно в ареста.", "date": "2017.05.27", "title": " Готвят арест на трети граничен полицай за трафика през Летище \"София\""}
{"url": "https://m.offnews.bg/news/Sviat-_12/Vashington-post-Zetiat-na-Tramp-iskal-sekreten-kanal-za-vrazka-s-Ru_656625.html", "text": "Зетят на Доналд Тръмп и негов съветник Джаред Къшнър предложил да установи секретен канал за комуникация между Вашингтон и Москва при преходния екип, като се използват руските дипломатически сгради в САЩ.Това е докладвал руският посланик в САЩ Сергей Кисляк на началниците си пред декември миналата година, твърди \"Вашингтон пост\", позовавайки се на свои източници, запознати с доклади на разузнаването за прехванати руски комуникации.Изданието подчертава, че това е очевиден опит да се защитят срещу подслушване разговорите преди встъпването в длъжност на президента Доналд Тръмп. Мъжът на Иванка Тръмп направил предложението на среща с посланика на 1 и 2 декември 2016 г. в Тръмп Тауър в Ню Йорк. На срещата е присъствал и бившият съветник за националната сигурност на Тръмп Майкъл Флин, който беше принуден да подаде оставка през февруари, защото излъгал за контактите си с Кисляк. Според докладите Кисляк е бил втрещен от предложението, отбелязва Асошиейтед прес, цитирана от БТА.През март от Белия дом потвърдиха, че Къшнър и Флин са се срещали с Кисляк в Тръмп Тауър. Срещата е във фокуса на разследването на ФБР за връзки на Тръмп и негови приближени с Москва. Разследва се и друга среща - на Къшнър с руския банкер Сергей Горков. Вчера стана ясно, че ФБР е започнало разследване срещу Къшнър за руска намеса на президентските избори.Зетят на Тръмп вече предложи да говори пред Конгреса на САЩ за срещите си Кисляк и Горков. ", "date": "2017.05.27", "title": " \"Вашингтон пост\": Зетят на Тръмп искал секретен канал за връзка с Русия"}
{"url": "https://m.offnews.bg/news/Futbol_18793/Napusna-ni-Toni-Stojnov_656629.html", "text": "След кратко боледуване, на 24 май, едва на 57 годишна възраст, почина Тони Стойнов, пише plovdivderby.com.Тони Стойнов е юноша на „Марица“ и има два периода като технически директор в клуба. Син е на капитана на Ботев Пловдив от шампионската 1967 година Райко Стойнов.Поклонението ще бъде на 31 май на Централните гробища в Пловдив.Екипът на Изказваме искрени съболезнования на близките на Тони Стойнов. Поклон пред паметта му!", "date": "2017.05.27", "title": " Напусна ни Тони Стойнов"}
{"url": "https://m.offnews.bg/news/Intcidenti_6/Kashta-pametnik-na-kulturata-ruhna-kraj-turisti-v-Karlovo_656630.html", "text": "Къща, която е паметник на културата, се срути край туристи в Карлово. За щастие няма пострадали.Инцидентът е станал днес - по време на празника на розата в града. В района е имало множество туристи.Къщата се намира на улица \"Васил Левски\" в архитектурния резерват Старинно Карлово.Тя е частна собственост, но собствениците й - семейство пенсионери, нямат възможност да я поддържат. От доста време къщата е била оградена с ленти, защото е опасна, поясниха от общината пред БТА.Днес покривът на сградата не е издържал на продължителния дъжд и е паднал.", "date": "2017.05.27", "title": " Къща-паметник на културата рухна край туристи в Карлово"}
{"url": "https://m.offnews.bg/news/Futbol_18793/Arsenal-s-posleden-shans-da-spasi-sezona_656628.html", "text": "Арсенал се хвърлят с всички сили за триумф в Купата на Англия тази вечер, след като изпращат разочароващ сезон, в който за първи път от 19 години не съумяха да се класират за Шампионската лига.Възпитаниците на мениджъра Арсен Венгер така и не успяха да стигнат до топ 4, но могат да зарадват феновете си със спечелването на втория по значимост трофей в Англия. Ако успее, тимът ще има общо 13 купи - с една повече от Манчестър Юнайтед, и ще излезе начело във вечната ранглиста на турнира.Пред треньора на Челси Антонио Конте се открива невероятната възможност да спечели дубъл в своя първи сезон в английския футбол. Но италианецът има трудната задача да приземи своите играчи след спечелената титла в първенството.При победа на \"сините\" от Лондон днес, Конте ще стане петият италиански мениджър, който печели турнира след Джанлука Виали, Карло Анчелоти, Роберто Манчини и Роберто ди Матео.За едва втори път в последните 35 години два отбора от столицата се изправят един срещу друг във финала за Купата на Англия. За последно това се случи през 2002 година, когато Арсенал спечели на финала с 2:0 именно срещу Челси и по този начин воденият от Арсен Венгер отбор триумфира с дубъл.Символичните домакини ще бъдат днес без контузените Санти Касорла, Габриел Паулища и Шкодран Мустафи, както и без наказания Лоран Косиелни, докато шампионите са в оптимален състав и нямат никакви кадрови проблеми.Днешната среща е много по-специална за Джон Тери, тъй като това ще бъде неговият последен мач за \"сините\" от английската столица и след това той ще напусне тима. Финалът за Купата на Англия е тази вечер от 19:30 на стадион \"Уембли\".", "date": "2017.05.27", "title": " Арсенал с последен шанс да спаси сезона"}
{"url": "https://m.offnews.bg/news/Sviat-_12/Egipet-nanese-udari-v-Libiia-sled-atakata-sreshtu-hristiiani_656627.html", "text": "Египетската бойна авиация нанесе въздушни удари по шест тренировъчни лагера в Либия след атаката срещу християни.Маскирани нападнаха автобус, превозващ християни на път към манастир в Централен Египет. Загинаха 28 души, а 24 бяха ранени.Според либийските власти в лагерите са се обучавали екстремистите, отговорни за атаката.Египетският президент Абдел Фатах ас Сиси обяви, че е наредил бомбардировката, като подчерта, че държавите, спонсориращи тероризма, ще бъдат наказани.Той допълни, че Египет няма да се поколебае да нанесе нови въздушни удари срещу лагерите.", "date": "2017.05.27", "title": " Египет нанесе удари в Либия след атаката срещу християни"}
{"url": "https://m.offnews.bg/news/Sviat-_12/Liderite-na-G-7-sa-gotovi-za-novi-sanktcii-sreshtu-Rusiia-no-ne-se-ra_656651.html", "text": "Лидерите на страните от Г-7 посочиха в заключителното комюнике от срещата си в Таормина, че не са успели да преодолеят различията по климатичните промени - САЩ не могат да се присъединят към останалите в ангажимента към Парижкото споразумение.\"Съединените американски щати са в процес на преразглеждане на политиката си по климатичните промени и Парижкото споразумение и затова не са в позиция да се присъединят към консенсуса по тези теми\", пише в комюникето.В него се посочва още: \"Отнасяйки се с разбиране към този процес, държавните глави и правителствените ръководители на Канада, Франция, Германия, Италия, Япония и Великобритания и председателите на Европейския съвет и Европейската комисия потвърждават силния си ангажимент да изпълнят бързо Парижкото споразумение\".Декларацията не включва препратки към възможността за поставяне на \"ясни граници\" на миграцията, както се предвиждаше в предишни проекти, допълва ДПА.\"Потвърждаваме суверенните права на държавите, поотделно и заедно, да контролират собствените си граници и да въведат политики в свой национален интерес и национална сигурност\", пише в комюникето.Предварителният проект на документа съдържаше и поставянето на ясни граници за нивата на миграция - като един от ключовите елементи за националната сигурност и икономическото благосъстояние, припомня агенцията.Във финалния текст се посочва също, че \"правилно управляваните потоци могат да донесат икономически и социални ползи и за страните на произход, и за дестинациите, както и за самите мигранти и бежанци\" - изречение, което не присъстваше предварително.Същевременно лидерите на страните от Г-7 изразиха готовност да приемат нови санкции срещу Русия заради действията й в Украйна, ако е необходимо, и свързаха отмяната на вече съществуващите санкции със спазването на Минските споразумения.\"Готови сме да приемем нови ограничителни мерки, за да повишим понасяната от Русия цена, ако действията й наложат това\", заявяват лидерите на седемте най-развити икономики в света.\"Отново обръщаме внимание, че срокът на действие на санкциите е свързан с пълното изпълняване от Русия на задълженията й в рамките на Минските споразумения и спазването на суверенитета на Украйна. Санкциите могат да бъдат отменени, ако Русия изпълни задълженията си\", пише в комюникето.", "date": "2017.05.27", "title": " Лидерите на Г-7 са готови за нови санкции срещу Русия, но не се разбраха за климата"}
{"url": "https://m.offnews.bg/news/Obshtestvo_4/Zhiteli-na-Lozenetc-izlizat-na-protest-zaradi-stroezh-varhu-sporen-ter_656609.html", "text": "Жителите на черноморския курорт Лозенец излизат на протест заради строежа на заведение върху спорен терен. Министерството на туризма е отдало терена под наем за пет години като плаж на \"Даймънт инвест\". Според жителите на Лозенец обаче теренът винаги е бил поляна и е една от забележителностите на курорта. Те са започнали подписка с цел договорът за наем да бъде разтрогнат и постройката да бъде премахната. \"С договор номер Т - РД - 29-129/ 05.07.2016г. Министерство на туризма отдава под наем терен, заснет от АГКК през 2012г. и описан като плаж номер 31 с протокол номер 6 от 5.12.2012 година. Въпросното заснемане определя границите на плаж номер 31 в размер на 5864 квадратни метра активна плажна площ с дължина на бреговата линия 296 метра. Очевидно е, че е допусната техническа грешка при заснемането и посочените граници не отговарят на действителното фактическо състояние. Като част от активната плажна ивица са включени и зони, брегова ивица, крайбрежна алея, които по своята същност не представляват места за плажуване\", обявиха организаторите на протеста.Те настояват и за повторно заснемане на плаж \"село Лозенец\" с представител на общината, кметството и членове на сдружението на хотелиерите и установяване на реалните му граници, които изключват спорния терен.\"Заявяваме, че няма да спрем да протестираме, докато не се чуе гласът ни. Не желаем бреговата ивица - скали и хълмове над плажа, да бъде усвоявана под каквато и да е форма - с временни обекти, заведения, дървени скари и други. Борунът над гореспоменатия плаж е място, пълно с много сантиментална стойност за жителите на с.Лозенец. Нещо повече, това е едно от малкото останали спокойни и зелени места в курорта ни. Вярваме, че се касае за неволна грешка и очакваме да застанете на наша страна\", допълват те.Протестът на жителите на Лозенец ще се проведе в понеделник от 9 часа. ", "date": "2017.05.27", "title": " Жители на Лозенец излизат на протест заради строеж върху спорен терен"}
{"url": "https://m.offnews.bg/news/Gimnastika_18776/Zlato-i-srebro-za-Neviana-Vladinova-v-Barselona_656650.html", "text": "Пореден успех за новото златно момиче на художествената ни гимнастика Невяна Владинова. Благодарение на „Булерията“ плевенчанката грабна златото на лента и втора позиция в многобоя на международния турнир в Барселона, съобщава beautyinsport.com.За съчетанието Неви получи 18.500, една от най-високите оценки на състезанието. След грешките на бухалки и оценката от 16.100 Невяна успя да се събере и да взриви испанската публика, която обожава тази композиция.В многобоя първа е домакинята Наталия Гарсия, с една десета повече от Владинова. Испанката получи спорно висока оценка на топка. Третото място е за Виктория Филановски от Израел.В надпреварата участваха още Катерина Галкина, Альона Дяченко, Александра Аджурджукулезе и Ксения Мустафаева, а Марина Дурунда е получила нова контузия по време на тренировка вчера.Припомняме, Владинова обра почти всички титли на Световната купа в София. После взе бронз на Европейското първенство в Будапеща и помогна за второто място при отборното класиране.", "date": "2017.05.27", "title": " Злато и сребро за Невяна Владинова в Барселона"}
{"url": "https://m.offnews.bg/news/Sviat-_12/Erdogan-ne-haresva-dumata-arena-promeniat-imena-na-stadioni-v-Turtc_656617.html", "text": "Турският президент Реджеп Тайип Ердоган не одобрява думата \"арена\". Заради това думата ще бъде премахната от името на всички спортни съоръжения в страната. Със задачата ще се заема министърът на спорта. \"Не одобрявам арените. Знаете ли какво се е правело на тях? Животни са разкъсвали хора. Такава дума в нашия език няма. Дадох инструкции на министъра да я премахне от названията на всички съоръжения\", заяви Ердоган.Промяната ще засегне много от стадионите в страната, в това число е и вторият по големина стадион в страната \"Тюрк Телеком Арена\". С нови имена ще бъдат и домовете на \"Бешикташ\" (\"Водафон Арена\"), \"Бурсаспор\" (\"Тимсах Арена\"), \"Коняспор\" (\"Торкуарена\"), \"Трабзонспор\" (\"Медикал Парк Арена\") и \"Мерсин\" (\"Мерсин Арена\").Ново име ще има и най-голямата баскетболна зала в страната \"Юлкер Спортс Арена\", където играе \"Фенербахче\".", "date": "2017.05.27", "title": " Ердоган не харесва думата \"арена\", променят имена на стадиони в Турция"}
{"url": "https://m.offnews.bg/news/Sviat-_12/Novi-dva-aresta-sled-atentata-v-Manchestar_656612.html", "text": "Британската полиция арестува още двама мъже за връзка с атентата в Манчестър след концерт на Ариана Гранде. Полицията прибягна до контролирана експлозия, за да влезе в жилище в квартал Чийтам Хил и да извърши арестите, предадоха ДПА и БТА, цитирайки съобщение на полицията в Туитър.Двамата мъже са задържани по подозрение в престъпления, свързани с тероризъм.Така общият брой на арестуваните след атаката достигна 13 души. Двама от тях бяха освободени след разпит, без да им бъдат повдигнати обвинения. Полицията съобщи също, че е претърсила два имота в Чийтам Хил и Лонгсайт. ", "date": "2017.05.27", "title": " Нови два ареста след атентата в Манчестър"}
{"url": "https://m.offnews.bg/news/Futbol_18793/Eto-gi-naj-mogashtite-kraka-vav-futbola_656646.html", "text": "Това ли са най-могъщите крака във футбола? Ще разберем другата събота, но засега отговорът е \"да\".Роналдо пусна снимка на мускулестите си крака, докато прави слънчеви бани. Жили, вени, всичко е на показ, като явно асът на Реал Мадрид е доволен от резултата. \"Освежен\", написа той.А и има защо. Португалецът е бърз, а и бие страхотни удари и с левия, и с десния. Дали обаче желязната защита на Ювентус ще му пусне аванта? Ще се види на финала за Шампионската лига в Кардиф.Явно обаче на Кристиано продължава да не му пука за обвиненията в укрити данъци. Нещо повече. Той май е откупил свободата си.Нападателят е платил 6 милиона евро на данъчните, за да се спре разследването срещу него за неплатени налози, съобщава в. \"Марка\". Властите бяха започнали разследване срещу него за неплащането на €15 млн. през 2014 г.През декември \"Шпигел\", \"Мундо\" и още няколко европейски медии обвиниха Роналдо в укриване на 150 млн. евро данъци, като се позоваха на данни от Football Leaks. Роналдо отрече обвиненията.", "date": "2017.05.27", "title": " Ето ги най-могъщите крака във футбола"}
