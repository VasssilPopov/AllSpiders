{"url": "https://m.offnews.bg/news/Kultura_33/Skrito-pokrito-pokazvat-belioto-na-balgarkata-v-izlozhba_655835.html", "text": "На 18 май - Международния ден на музеите, се открива изложбата „Скрито – покрито. Бельото на българката в началото на XX в.“. Експозицията проследява влиянието на Европа върху развитието на една от най-деликатните зони от облеклото на българката – долната дреха.За пръв път ще бъдат показани любопитни и провокативни експонати, разкриващи тенденциите в развитието на бельото – от единствената долна дреха в националната традиция - ризата, през гащите тип кюлоти, дамските корсети и корсажи. Изложбата дава отговор на въпроса защо предпочитаме да използваме думичката бельо, а не гащи. Изложените експонати са от колекциите на НИМ „Градско облекло“, „Традиционно облекло“ и „Мебели“ и се датират от първите десетилетия на XX в.Експозицията „Скрито – покрито. Бельото на българката в началото на XX в.“ проследява как се появява бельото във вида, в който го познаваме и днес. Това става едва в началото на ХХ век, когато в България навлиза европейската мода и българките започват да следват световните тенденции. Още в последното десетилетие на XIX век било прието два пъти в годината – пролет и есен, заможните българки да пътуват до Париж или Виена, за да подновят своя гардероб. От модните ателиета освен горните дрехи (за всеки ден и за официални случаи), те си купуват също и бельо: гащи с дълги крачоли, ризи, фусти, комбинезони, комбинезон-гащи, нощници, матинета. Това специфично „поклонничество“ се допълва от изписвани по каталози дрехи дотолкова, че в началото на XX век вносът им формирал 30 % от общия внос на родната ни икономика.", "date": "2017.05.17", "title": " Скрито-покрито: показват бельото на българката в изложба"}
{"url": "https://m.offnews.bg/news/Politika_8/Uvolniha-shefa-na-Agentciiata-po-vpisvaniiata-po-iskane-na-Tcacheva_655833.html", "text": "Изпълнителният директор на Агенцията по вписвания Елена Маркова е била освободена от длъжност по искане на правосъдния министър Цецка Цачева, съобщи БГНЕС, позовавайки се на информация от Министерския съвет. Рокадата е била съгласувана с премиера Бойко Борисов.Маркова е уволнена след цялостна ревизия, при която били констатирани редица нарушения в Агенцията през последните две години. Проверката е стартирала по времето на служебния кабинет. Елена Маркова беше назначена за шеф на Агенцията по вписванията през март 2015 г. от квотата на Реформаторския блок. Преди това тя беше зам.-ръководител на Агенцията.Маркова беше назначена за шеф, след като бившият правосъден министър Христо Иванов уволни тогавашния ръководител Венцислав Спиридонов заради открити нарушения в Агенцията, сред които и среднощни вписвания. До назначаването на титуляр управляващ Агенцията по вписвания ще е досегашният зам.-директор Стефания Матарова-Динова. ", "date": "2017.05.17", "title": " Уволниха шефа на Агенцията по вписванията по искане на Цачева"}
{"url": "https://m.offnews.bg/news/Intcidenti_6/Majkata-na-mazha-ritnal-zhena-v-Burgas-Ne-e-znael-kakvo-varshi-stra_655836.html", "text": "„Сега вече осъзнава какво е направил. Казва, че съжалява и се страхува! Страх го е от полицията и хората – да не му направят нещо. Той иначе е на квартира в съдения блок. След тази случка обаче ще е под контрол при мен. Той от години е болен. Не е осъзнавал какво върши. Много съжалявам за възрастната жена и съчувствам на нея и близките ѝ.“Това заяви пред сайта \"Флагман\" майката на Живко Кючюков, 26-годишният мъж, който без причина нападна и счупи крака на 72-годишна жена на спирка в Бургас. Според майката на побойника, той е шизофреник, който всеки ден е взимал хапчета.Свидетелка на нападението на 9 май коментира пред сайта, че преди да нападне пенсионерката, Живко я е наплюл и ѝ се е разкрещял \"да изчезне\" от седалката, на която била седнала.\"В това време пристига автобусът. Всички стават и тръгват към рейса, той също се изправи и изведнъж й хакна един крак в тазобедрената става. Тя така се строполи на земята, че все едно беше счупена на половина. Жените, които й се притекохме на помощ, не успяхме да я вдигнем дори. Той се обърна, върна се няколко пъти, а последния път с огромен камък. Всички си помислихме, че ще ни нападне с павето. Една от жените извика някой да се обади на тел. 112. Аз в този момент вече бях в автобуса и набрах спешния телефон. Имаше един мъж на спирката, той също се качи в моя рейс и ми вика: „Защо се качихте, госпожо, защо не се обадихте на 112?”. Показах му телефона, за да види, че в момента го набирам, треперейки\", разказва свидетелката.72-годишната пострадала в момента е в болница със счупен крак и чака операция, за да ѝ поставят импланти.По последна информация Живко е настанен в психиатрична клиника. От полицията в града уточняват, че по случая е образувано досъдебно производство, но предстои да бъде изяснено дали младежът е вменяем и дали може да бъде привлечен към наказателна отговорност.", "date": "2017.05.17", "title": " Майката на мъжа, ритнал жена в Бургас: Не е знаел какво върши, страх го е от хората"}
{"url": "https://m.offnews.bg/news/DW_18800/Dvete-litca-na-Meksiko_655837.html", "text": "Това отчасти може и да Ви прозвучи познато, но тук става дума за една друга страна - за една ерозирала държава, както пише в коментара си  беше шестият журналист, убит тази година в Мексико. Още едно име в черния списък, където вече влязоха Сесилио Пинеда, Рикардо Монлуй, Мирослава Бреач, Максимо Родригез и Филиберто Алварез. Така беше довчера. Днес - годината още не е преполовена - към тях се добави и името на Ектор Хонатан Родригез. Ужасяващ списък, който непрекъснато се дописва...Според „Репортери без граници”, Мексико е една от трите държави, където журналистите са под най-голяма заплаха - . Но разликата е там, че в Мексико нито се е водила, нито се води война. Поне не такава, която международната общност признава за война. И страната ще запази тъжното си трето място, ако светът продължи да омаловажава случващото се там.Какво да мислим за една страна, където редовно се откриват масови гробове със стотици безименни жертви? Как да наречем една държава, където убийството на десетки студенти години наред си остава ненаказано? Каква е тази страна, където наркобароните всекидневно прогонват или избиват хора, за да си отворят място за нови плантации? Страна, където мрежата, свързваща наркотрафикантите, полицията, военните и политиците, е сплетена толкова гъсто, че вече никой не знае кой е с чисти ръце и кой - не. Какво да кажем за една страна, където избиват свещеници, майки и бащи, деца и внуци, за да се изравнят някакви „отворени сметки” по закона на вендетата? Една държава, където от 2000-та година насам бяха убити повече от 100 журналисти - само защото се опитваха да намерят отговор на изброените въпроси.Мексико показва пред света две лица. Първото е дружелюбното лице на една симпатична и образована страна, на една нова икономическа сила. Лицето на приятел, който с отворени обятия посреща гости и умее добре да празнува заедно с тях. Никой обаче не бива да се подлъгва по това миловидно лице.Защото действителността вътре в страната изглежда съвсем различно: висока престъпност, огромна корупция, неефективно правосъдие. Държавата вече отдавна е изгубила монопола си над употребата на сила, държавният авторитет ерозира. Властите в Мексико вече не са в състояние да гарантират на гражданите си такова основно нещо като правото им да живеят в мир. Това е една държава, която не може или не иска да защити своите интелектуалци, своите журналисти и хроникьори.Истината е проста: ако не иска да бъде обявена за провалена държава, Мексико трябва да гарантира на журналистите възможността да работят. И да им създаде такива условия, при които ще могат да се подписват под статиите си, без да се боят за своя живот и за живота на близките си. Само така може да се разсече възелът от насилия и убийства, който стяга до задушаване тази иначе прекрасна страна.", "date": "2017.05.17", "title": " Двете лица на Мексико"}
{"url": "https://m.offnews.bg/news/Analizi_289/Kakvo-sledva-ot-reshenieto-na-VAS-da-otmeni-460-leva-minimalna-zaplata_655829.html", "text": "Днес Върховният административен съд  на Министерския съвет от януари 2017 г. минималната работна заплата да стане 460 лева. Преди тя беше 420 лева.Какво следва от това?Краткият отговор е нищо не следва.Решението на съда не действа със задна дата. Т.е. спокойно - никой не може да ви накара да връщате стари заплати.Сегашната минимална заплата от 460 лева е отменена само от първа инстанция на ВАС. Решението може да бъде обжалвано в 14 дневен срок. 99,9% е сигурно, че юристите на МС ще го направят. В такъв случай старото положение (460 лв. МРЗ) важи, докато се произнесе втората инстанция. Обикновено това става 7-8 месеца, след като мине срокът за обжалване. Т.е. най-рано януари догодина, а може и по-късно.Дотогава МС вероятно ще е приел ново постановление за минималната работна заплата () и ВАС ще постанови, че обжалваното решение вече не е в сила, така че няма какво да се коментира.Малко вероятно е съдът да реши да злепостави кабинета и напук на обичайните си срокове да се събере по-рано. От това пак нищо не следва. В промеждутъка между обжалването и заседанието, кабинетът има достатъчно време да приеме ново постановление - пак за 460 лева минимална заплата и да го съгласува със синдикатите и работодателите по надлежния ред.Цялата драма на предишното решение е именно в този надлежен ред. Правителството е трябвало да обсъди увеличението на заплатата на Тристранка, но пуснало поканите към синдикатите и работодателите само ден по-рано, а не 7 дни, както се изисква по закон. Теоретично съществуват 2 варианта, в които е възможно 270 000 души да получат месец или два по-ниски заплати, но за тях се изисква толкова много глупост, наглост и некадърност на едно място, че дори за нашата политическа и съдебна система те са невероятни.Единият вариант е правителството да е убедено, че втората инстанция на ВАС ще отмени решението на първата. Втората инстанция на ВАС да се събере на заседание в много кратък срок и в много неподходящ дени въпреки убедеността на правителството, да потвърди решението на първата инстанция, а правителството да няма време да свика нова тристранка и да приеме ново решение.Този вариант е като вицът за студента, който хвърлял кибрит - ако кибритът падне на широката страна ще излезе с едното гадже, ако падне на тясната - ще излезе с другото гадже, а ако все пак остане във въздуха, ще започне да учи.По нашите ширини обаче е възможен един четвърти вариант - някой чиновник в МС да забрави, че трябва да обжалва решението. Тогава старата заплата от 420 лева влиза автоматично в сила от 1 юни.Не че никога не се е случвал такъв гаф, но ако този път се случи и 270 000 души получат с 40 лв. по-ниска заплата през юни, имам обосновано предположение, че лично премиерът и съотборниците му ще ритат клетия чиновник вместо топка на стадиона на Бистришките тигри.", "date": "2017.05.17", "title": " Какво следва от решението на ВАС да отмени 460 лева минимална заплата?"}
{"url": "https://m.offnews.bg/news/Intcidenti_6/Nabiha-mazh-v-tcentara-na-Sofiia-zashtoto-e-cheren_655841.html", "text": "Мъж от Нигерия е бил пребит близо до Руски паметник в София заради цвета на кожата си, предава bTV. Окон Анянихи е дошъл в столицата на екскурзия от Лондон, където работи като финансист.„Разхождах се из града, разглеждах. Бях около Руски паметник и ме нападнаха в гръб. После един непознат ме удари наистина силно в лицето. Като дойдох на себе си, очите ми бяха замъглени – не виждах добре. Виждах мъгливо, че стои там. После отново ме приближи. Питах го – Какво не е наред? Защо ме удари? – Той просто продължи оттам, откъдето беше дошъл. Видях и втори човек. Не разбрах какво каза и извади малък джобен нож. Опита се да го отвори”, разказва пострадалият.Според него, не е предизвикал с нищо нападателите си, затова смята, че е ударен, защото е чернокож. След побоя се опитал да хване такси до болницата, но шофьорът отказал да го качи, затова той стигнал до \"Пирогов\" пеша.„Попитах шофьора може ли да ме заведе до болница, защото кървях. Дори не свали прозореца на колата. Само поклати глава отвътре. (...) Аз продължавах да повтарям. Болница, болница. Къде има болница. Той само посочи отвътре посоката\", разказва Анянихи и допълва и премеждията си в полицията: \"Когато отидох до полицейското управление, никой не поиска да ми помогне. Бях много разочарован. Трябваше да стоя навън час и половина”.От СДВР обясниха, че се наложило в районното да викат преводач, който да разпита мъжа на английски. Затова се наложило да чака.", "date": "2017.05.17", "title": " Набиха мъж в центъра на София, защото е черен"}
{"url": "https://m.offnews.bg/news/Sviat-_12/SASht-osvobodi-ot-zatvora-informatora-na-Asandzh_655827.html", "text": "Челси Манинг бе освободена от затвора днес, предава \"Индипендънт\".Манинг излежа 7 от общо 35-те години, на които беше осъдена, за предаване на класифицирана правителствена информация на \"Уикилийкс\", сайтът на Джулиан Асандж.Трансескуалния информатор на основателя на \"Уикилийкс\", която преди да разкрие сексуалността си се казваше Брадли, беше осъдена през 2013 година на 35 години затвор. Бившият президент на САЩ Барак Обама намали присъдата и след изказване на Асандж, че е съгласен да бъде екстрадиран в САЩ, само при условие, че Манинг бъде помилвана. В последните близо 5 години Асандж живее в посолството на Еквадор в Лондон.Манинг получи 35-годишната си присъда за предаване на над 700 000 документа - военни и политически, свързани с американските операции в Ирак.На 13 януари Асанндж обяви, че би се съгласил да отиде в САЩ, ако президентът Барак Обама гарантира помилването на Манинг.", "date": "2017.05.17", "title": " САЩ освободи от затвора информатора на Асандж"}
{"url": "https://m.offnews.bg/news/Sviat-_12/ES-ofitcialno-otmeni-vizite-za-Ukrajna_655840.html", "text": "Законодателното решение за либерализиране на визовия режим между Украйна и ЕС бе подписано в Страсбург днес, предаде БТА, цитирайки ТАСС.Документът бе подписан в присъствието на украинския президент Петро Порошенко от председателя на Европейския парламент Антонио Таяни и от министъра на вътрешните работи и националната сигурност на Малта - страната ротационен председател в ЕС - Кармело Абела.Предстои законодателният акт да бъде публикуван в Официалния вестник на ЕС. Той ще влезе в сила 20 дни след своето обнародване.Европарламентът гласува на 6 април за облекчаване на визовия режим за граждани на Украйна, а Съветът на ЕС одобри това решение на 11 май.Визовата либерализация предвижда отмяна на визите за граждани на Украйна, имащи биометрични паспорти. Те ще могат да пребивават в страните от Шенгенското пространство за свободно движение не повече от 90 дни на всеки 6 месеца. Мярката се отнася за туристически и делови пътувания и не дава право на работа в ЕС.Либерализирането на визовия режим не включва Ирландия и Великобритания.", "date": "2017.05.17", "title": " ЕС официално отмени визите за Украйна"}
{"url": "https://m.offnews.bg/news/Intcidenti_6/Piian-balgarin-prizemi-samolet-ot-Sofiia-za-London-v-Avstriia_655842.html", "text": "46-годишен пиян и буйстващ българин, пътуващ от София за Лондон, е принудил екипажа да отклони самолета, за да кацне в Линц, Австрия, където полицията го е арестувала, предаде \"Труд\", цитирайки ORF.Нашенецът си купил бутилка узо на летището, която изпил, и се качил на борда. По време на полета пияният мъж започнал да се кара с други пътници и да буйства. Той имал рана на ръката, която в следствие на агресивните му действия се отворила и изцапала с кръв екипажа на полета и някои други пасажери.Пасажерът е бил предаден на полицията в Австрия, след което машината на \"Райънеър\" отново е излетяла за Англия. Той е признал по време на разпита в австрийската полиция, че е безработен, но искал да иде до английската столица, за да се разходи. Българинът, чието име не се споменава, ще бъде обвинен в застрашаване на сигурността по време на полет. Случката е от вчера, но компанията едва сега съобщава за нея.", "date": "2017.05.17", "title": " Пиян българин приземи самолет от София за Лондон в Австрия"}
{"url": "https://m.offnews.bg/news/Kultura_33/Preporachvame-vi-Valerij-Gergiev-otkriva-Sofijski-muzikalni-sedmit_655844.html", "text": "Ако преди няколко дни някой ми беше казал, че Валерий Гергиев ще дойде в София, заедно с оркестъра на Мариинският театър от Санкт Петербург, щях да го пратя да се прегледа на Четвърти километър.Днес, в ранният следобед един плакат, постнат в личната страница на колега-музикант ме стресна и накара да търкам очи.Не защото видях името на Гергиев, а защото новината беше обявена днес, а концерта ще бъде в понеделник, 22 май.Тоест – по някакво изключително щастливо стечение на обстоятелствата ще имаме шанс да видим един от най – добрите световни диригенти на наша сцена.Да ви кажа няколко думи за това, което прави Гергиев.Преди няколко месеца „Mezzo“ излъчи концерт, в който бе изсвирено за втори път след премиерата си произведението на Стравински „Погребална песен“, написано в памет на неговият учител Римски Корсаков през 1908 година.В основата на това беше именно Гергиев, а факта, че ние на живо гледахме по цял свят второто изпълнение на произведението на Стравински може да се нарече с една дума – исторически момент.Да, Гергиев е именно такъв артист и шансът да го видим за мен е сравним с онези паметни концерти у нас, в които успях да видя наживо Рождественски, Щокхаузен, Ксанакис...Програмата – направо чук (да ме прощават елитарно настроените ми колеги за сравнението):Прокофиев – „Класическа симфония“, Дебюси – „Следобедът на един фавн“, Стравински – „Жар Птица“ и пета симфония от Чайковски във втората част на концерта.Прокофиев и Стравински са две от огромните лица на руската музика (доколкото космопилитът Стравински може да се нарече руски композитор).Докато Прокофиев побеждава (с помощта на репресивния съветски апарат) порива да бъде модернист (и умира на една и съща дата със Сталин – 05.03.1953 година), то Стравински се плъзга по всички стилове, характерни за 20 век – от импресионизъм към неокласицизъм, варварски стил, додекафония.Смело можем да го сравним с Пикасо (двамата впрочем са приятели).Дебюси е, така да се каже, бащата на импресионизма. Музиката му е ефирна, напомня на картини на Сезан.Усеща се една лека мистика, замъгленост, оркестъра е третиран като палитра на художник и оркестрацията е пълна по френски със звукови фоерверки.Пета симфония от Чайковски е смятана от автора за несполучлива.Лично за мен пета, заедно с шеста („Патетична“) са най-великите произведения на Чайковски, докосващи, съкровени, но и величествени. Обърнете внимание на втората и част, която, признавам си, ме е разплаквала много пъти (макар, че мъжете не плачат, нали така).Предлагам ви, докато чакаме концерта, да чуем това изпълнение на 2 част от симфонията (диригент тук е Бърнстейн, друг колос на световната сцена)И накрая – поради късното обявяване в момента, в който пиша статията (17.05.2017) билети могат да се закупят само на касата на зала „България“, но подозирам, че бързо ще свършат.Билетите са с различна цена, между 20 и 60 лева, аз лично взех с мръсна газ разстоянивето между Младост 4 и улица Аксаков, за да си закупя билети и както си е по традиция, ще ви чакам в понеделник, 22 май, в 19,30 часа в зала „България“.Наистина, какъв концертен месец...Поздравления за екипа на „Софийски музикални седмици“!", "date": "2017.05.17", "title": " Препоръчваме ви: Валерий Гергиев открива „Софийски музикални седмици“ 2017"}
{"url": "https://m.offnews.bg/news/Politika_8/Tcacheva-varna-na-rabota-uvolneniia-za-usednalostta-Talev_655834.html", "text": "Министърът на правосъдието Цецка Цачева отмени заповед на служебния министър Мария Павлова и възстанови Любомир Талев на длъжност директор на дирекция „Съвет по законодателство“.През април, след скандала с проектозакона за уседналост при всички избори, Талев беше освободен от длъжност в изпитателния едногодишен срок на основание чл.12 от Закона за държавния служител.Решението е взето след преразглеждане на работата на служителя по негова молба, съобщават от пресцентъра на Министерство на правосъдието.Проектозаконът за уседналост при всички избори бе публикуван в началото на април на интернет страницата на министерството и предизвика силни обществени реакции. В проекта не бяха посочени авторите.Служебният министър на правосъдието Мария Павлова уволни шефа на дирекция \"Съвет по законодателството\" Любомир Талев, който - според министъра - умишлено е злепоставил институцията, публикувайки проекта без съгласуване и в неокончателен вид.Талев обаче твърди, че секретарят по правните въпроси на президента проф. Емилия Друмева и нейни съветници са автори на законопроекта, той е съгласуван с Павлова и в голяма степен е дошъл готов от президентството.", "date": "2017.05.17", "title": " Цачева върна на работа уволнения за уседналостта Талев"}
{"url": "https://m.offnews.bg/news/Sviat-_12/Zheni-upravliavat-edin-ot-osnovnite-korabi-na-voennomorskiia-flot-na-S_655838.html", "text": "Жени управляват един от основните кораби на американския военноморски флот – разрушителя \"Оскар Остин\", предава \"Оскар Остин\" от два дни се намира във Варна. Той е въоръжен за всякакви бойни действия и е в България, за да напомня, че САЩ е готов да се бие редом до нас и страните в региона, ако се наложи.За първи път в историята на американския военноморски флот две жени командват подобен кораб. Това са кап. II ранг Джанис Смит и нейната заместничка кап. II ранг Саманта Дютили.Снимка: бТВЕкипажът на Оскар Остин се състои от 300 души, близо 100 от които са жени.\"Не мога да ви кажа какво се случва по време на нашите операции, но ви уверявам, че сме готови да се бием винаги, ако се наложи. Отговаряме на абсолютно същите критерии, на които и нашите колеги мъже\", категорична е кап. II ранг Саманта Дютили, зам.-командир на \"Оскар Остин\".Жените доминират на кораба, но не са го планирали, обясни оперативният офицер ст. лейтенант Ан Патерсън и допълни, че всички са получили заповед да се явят на кораба.Мотото на разрушителя, управляван от жени, е \"Чест и жертва\".", "date": "2017.05.17", "title": " Жени управляват един от основните кораби на военноморския флот на САЩ"}
{"url": "https://m.offnews.bg/news/Futbol_18793/Novakat-Dunav-nakaza-Cherno-more-v-bitkata-za-top-4_655846.html", "text": "Дунав (Русе) победи Черно море с 2:1 в Каварна и записа ценен успех в битката за четвъртото място в Първа лига, което може да им даде право да участват в бараж за класиране в турнира Лига Европа.Първото попадение в срещата падна в 17-ата минута, когато Мирослав Будинов наказа Емил Михайлов.В 56-ата минута Михаил Венков изравни резултата, а крайният резултат оформи Бранимир Костадинов, който донесе важните три точки за русенци.В следващия кръг Дунав приема Левски, а “моряците” гостуват в Пловдив на Локомотив.\"Предстоят ни три финала. Всеки мач играем толкова, колкото можем. Момчетата израстват във всеки мач. Мисля, че ръководството трябва да се разбере с футболистите с изтичащи договори и те трябва да останат на 100%.Ако влезем в Лига Европа, ще ни се промени стратегията. До края на седмицата ще подпиша нов договор с Дунав, тук ми е добре\", заяви треньорът на Дунав Веселин Великов.", "date": "2017.05.17", "title": " Новакът Дунав наказа Черно море в битката за топ 4"}
{"url": "https://m.offnews.bg/news/Politika_8/Borisov-za-natcistkiia-pozdrav-Sigurno-mnogo-hora-go-praviat_655847.html", "text": "„Той оцени, че стана скандал от това, че се е снимал през 2009 г. с жена си в музей на восъчните фигури… Ако не беше на този пост и не беше такава ситуацията…сигурно много хора го правят. Разговарях и с Валери Симеонов, подписах оставката и за мен случаят е приключен. Реагирах по възможно най-добрия начин.“Това заяви Бойко Борисов, цитиран от \"24 часа\", по повод скандала с Пламен Тенев, който подаде оставка като зам.-министър на регионалното развитие, след като в интернет се появи негова снимка как позира до восъчни фигури на нацисти, опънал ръка в нацистки поздрав.\"От всичките зам.-министри на Обединените патриоти Тенев беше най-добрият и най-подготвеният. Истински съжалявам, че това се случва заради подобна глупост от негова страна. Това е удар за кариерата му. Човешко е по време на командировки да се правят такива шеги“, допълни премиерът.", "date": "2017.05.17", "title": " Борисов за нацисткия поздрав: Сигурно много хора го правят"}
{"url": "https://m.offnews.bg/news/Komentari_65/I-vse-pak-zam-ministrite-za-edin-den-ne-darzhat-rekorda-Ima-i-po-kr_655839.html", "text": "Клетият националист Павел Тенев доброзорно , само ден след като беше назначен за зам.-министър на регионалното развитие.За нас остава трудната задача да преценим  - да отдадеш нацистки поздрав, да го направиш пред восъчна фигура или да пуснеш снимка от тази бутафория във фейсбук.Миналия четвъртък премиерът уволни друг зам.-министър. , след разкрития на \"Господари на ефира\" за управлявана от него болница.Звучи невероятно, но това не са най-кратките министерствания в историята.Рекордът се държи от Калин Тихолов. Той беше обявен от Пламен Орешарски за министър на специално разкрито за него министерство (на Инвестиционното проектиране) на 27 май 2013 г. следобяд. Час по-късно в OFFNews пуснахме статия, че именно този същият Калин Тихолов е  - авторът на плана за застрояването на дюните. На сутринта .От това могат да се направят няколко извода - всеки да си хареса според убежденията си:Министрите на Бойко са по-дълготрайни от министрите на Орешарски. Изтрайват по цял един ден, докато на Орешарски само по една нощ.Практиката да си намираш министри по кръстовищата не е толкова лоша. Намерената на един разклон преди Велико Търново Анна-Мария Борисова изтрая на поста здравен министър 5 месеца. Излиза, че по-добре сам да се огледаш покрай магистралата и да си харесаш, отколкото да чакаш Валери Симеонов да ти предложи.В тая държава всеки може да стане министър или поне зам и това няма нищо общо с качествата му. И може да векува, стига да няма фейсбук.Възникват и няколко въпроса, които ме мъчат:В CV-то на Павел Тенев какво ще пише - че е бил министър на Република България или че е уволнен за един ден?Защо кандидатстваме за разни зимни олимпиади и столици на културата, вместо да кандидатстваме за книгата на \"Гинес\"? Имаме добри шансове.Няма ли някакъв начин премиерът да се запознава с хората, които му предлагат?", "date": "2017.05.17", "title": " И все пак: зам.-министрите за един ден не държат рекорда. Има и по-кратки!"}
{"url": "https://m.offnews.bg/news/Gimnastika_18776/Mariia-Petrova-nadaha-gimnastichkite-ni-v-Budapeshta_655849.html", "text": "Вицепрезидентът на федерацията ни по художествената гимнастика Мария Петрова посети тренировката и даде кураж на грациите ни в унгарската столица Будапеща преди Европейското първенство.Трикратната световна шампионка поздрави отбора, като пожела успех на красавиците ни. Петрова проведе и разговор с президента на федерацията Илиана Раева, както и с треньорите.Съпругата на президента на Българския футболен съюз Боби Михайлов участва в организацията на форума, който ще се проведе от 19 до 21 май.Припомняме, че на Европейското първенство България ще бъде представяна от Невяна Владинова и Катрин Тасева в индивидуалната надпревара, а в отборната, честта ни ще защитават девойките от ансамбъла.Красавиците ни ще се опитат да продължат великолепното си представяне, след като възпитаничките на треньорките Весела Димитрова и Михаела Маевска постигнаха страхотен успех на Световната купа по художествена гимнастика в София.", "date": "2017.05.17", "title": " Мария Петрова надъха гимнастичките ни в Будапеща"}
{"url": "https://m.offnews.bg/news/Futbol_18793/Real-Madrid-razbi-Selta-i-dokosva-titlata_655850.html", "text": "Реал Мадрид победи с 4:1 в гостуването си на Селта Виго в отложения мач от 21-ия кръг на Примера дивисион и направи огоромна крачка по пътя си към титлата.Кристиано Ронадо откри резултата в 10-ата минута след великолепен изстрел от дъгата на наказтелното поле, който направи вратаря на Селта Серхио Алварес безпомощен.В 48-ата минута португалската суперзвезда удвои преднината на \"белия балет\", реализирайки второто си попадение, след хитра асистенция на Иско.В 63-ата минута домакините останаха с човек по-малко на терена. Яго Аспас получи втори жълт, респективно червен картон. Санкцията бе за симулация, след като футболистът на Селта падна в наказателното поле.Все пак Селта стигна до попадение благодарение на Джон Гуидети в 69-ата минута. Но само три минути по-късно Карим Бензема вкара за 3:1 и уби надеждите на домакините за нещо повече в мача.В края на двубоя Тони Кроос оформи крайния резултат в 88-ата минута. След този мач Реал докосва титлата кръг преди края на първенството, след като дръпна с 3 точки на преследвача си Барселона.", "date": "2017.05.17", "title": " Реал Мадрид разби Селта и докосва титлата"}
{"url": "https://m.offnews.bg/news/Sviat-_12/Otnovo-stachka-i-bezreditci-v-Gartciia-zaradi-merki-za-ikonomiia_655845.html", "text": "Обща стачка парализира транспорта в Гърция, а по улиците в Атина след мирни протести имаше и безредици, които полицията неутрализира със сълзотворен газ. Причина за напрежението са новите мерки за икономии, които парламентът ще гласува утре, пише БНТ.В Атина 10 хил. се събраха, а по улиците протестират държавни служители, лекари, пенсионери, учители и др.Транспортът е напълно блокиран, заедно с корабите, фериботите и влаковете. Засега се възстановен само въздушният транспорт.Гърците протестират, тъй като новия пакет от мерки включва намаление на пенсиите и заплатите и облагането на гражданите с нови данъци. Анархисти са хвърляли камъни по полицаите, като за сега няма пострадали. Демонстрантите заплашват да свалят партия Сириза от власт. От друга страна опозицията пък обвинява партията, че „продава държавата на безценица, за да остане на власт\". В същото време Съвета на експертите към парламента разпространи официална позиция, че спорният проектозакон в голямата си част нарушава конституцията и дори да се прие ме създава предпоставка за отмяна в съда.Комунистическата партия призовава към гражданско неподчинение, а в парламента искат оставката на министъра на финансите.Гласуването на мерките е утре.", "date": "2017.05.17", "title": " Отново стачка и безредици в Гърция заради мерки за икономия"}
{"url": "https://m.offnews.bg/news/Analizi_289/Novoto-frensko-pravitelstvo_655832.html", "text": " е факт и той е далеч от идеята за търсене на компромиси с опонента на президента Еманюел Макрон - неговата съперничка на президентските избори Марин льо Пен.Коментатори определят правителството като носещо силно проевропейско послание – такова, каквото държавният глава отстояваше по време на кампанията си и затвърди в речта си, която произнесе в навечерието на победата. Живо свидетелство на твърденията, че слуховете за смъртта на Европейския съюз се оказаха силно преувеличени, макар според някои анализатори в него да има представители, изразяващи съмнение към европейския проект. „Съмнение обаче не означава, че са против него”, поясняват те.Обявяването му закъсня с един ден, а този факт бе обяснен с един официален мотив – да се направи щателна проверка за данъчните задължения на новите лица, за да не се стига до случая Жером Каюзак – бивш министър на бюджета в правителството на Франсоа Оланд, осъден за недекларирани сметки в швейцарска банка. Зад това обяснение обаче негласно се добавят обикновените пазарлъци по време на преговорите за съставяне на кабинет, а проблемите идват и от факта, че движението на новия френски президент „Напред” е нещо съвсем ново в политическото пространство.Десният елемент обаче е заложен в самата структура на новия кабинет и той се базира на структурни съкращения. Министрите са 15 - с двама по-малко, отколкото в предишното правителство. Това обаче не означава, че сред новите министри няма представители на левицата.Такъв е случаят с бившия министър на отбраната Жан Ив льо Дриан, който катапултира на друго поприще – на министър на външните работи и европейските въпроси. Съчетаването на двата ресора показва недвусмислено обвързаността между външната политика на Франция и европейските ценности. Самият льо Дриан отлично познава досиетата на страни, в които Франция е извършвала военни операции като Сирия и Ирак и се предполага, че ще пренесе знанията и опита си на Ке Д’Орсе като първи дипломат.Ръководният пост в армията пък попада в ръцете на нежния пол – на евродепутата от групата на демократите и либералите в Европа Силви Гулар, а самото министерство дори променя името си – вече ще се нарича не „министерство на отбраната”, а „министерство на армията”. Думи, свидетелстващи за по-голяма яснота и може би категоричност от това, което се очаква да бъде силовото ведомство.На министъра на вътрешните работи и бивш кмет на Лион Жерар Колон предстои тежката задача за организирането и провеждането на парламентарните избори след месец – сериозно предизвикателство, като се има предвид, че 1/3 от настоящите депутати отказват да се кандидатират поради неясната политическа ситуация.През юни предстоят интересни времена за Франция, която се оказва в ситуация, твърде различна от досегашните с ясно изразено дясно и ляво пространство. Тук се очертават три основни опонента – движението „Напред” на президента Макрон, създадено една година преди президентските избори, Националния фронт на Марин льо Пен и „Непокорната Франция” на крайно левия Жан-Люк Меланшон.Никой засега не е в състояние да каже как ще завърши тази битка. И трите страни ясно заявиха, че ще използват резултатите от президентския вот за активизиране на своя електорат на парламентарните избори. Залогът за Макрон засега остава да намери кандидатите си.", "date": "2017.05.17", "title": " Новото френско правителство"}
{"url": "https://m.offnews.bg/news/Futbol_18793/Loko-Plovdiv-spria-TcSKA-Sofiia-na-Armiiata_655848.html", "text": "ЦСКА-София опита всичко, но не успя да победи Локомотив Пловдив и завърши 0:0 в двубой от 33-и кръг на Първа професионална лига, който се игра на стадион \"Българска армия\" в столицата.През първото полувреме домакините владееха инициативата, но имаха проблеми в заключителната фаза, които продължиха и през второто полувреме.Пловдивчани се отбраняваха грамотно и на свой ред създадоха положения, които не успяха да оползотворят.В допълнителното време Павел Виданов получи втори жълт картон и остави тима си с 10 човека на терена, но ЦСКА-София не успя да се възползва от това и трябваше да се задоволи с равенство след три поредни победи.Отборът на Стамен Белчев вече има четири точки повече от Левски. В следващия кръг ЦСКА гостува на Лудогорец, а Левски гостува на хита Дунав.", "date": "2017.05.17", "title": " Локо Пловдив спря ЦСКА-София на \"Армията\""}
{"url": "https://m.offnews.bg/news/Kultura_33/Spomenite-im-i-sled-tova-parformans-kniga-i-fantaziia_655770.html", "text": "Дългоочакваната премиера на книгата \"Спомените им и след това\" (изд. \"Лексикон\") ще бъде на 20 май (събота) в столичния бар \"Петък\" от 19 часа.Премиерата ще започне с пърформънс по идея на режисьора Марий Росен с актьорите Ана Вълчанова, Елена Телбис, Лилия Гелева, Боряна Пенева, Милко Йовчев.\"Спомените им и след това\" е концептуален проект от младите за младите и носи отговорите, които всеки младеж и девойка търсят. Книгата, която разказва за живота на чуждите и собствените спомени, е събрала в себе си текстовете на младия режисьор от НАТФИЗ Димитрис Георгиев. Идеята му е вдъхновена от илюстрациите на художничката Александра Георгиева.Книгата е обагрена и със спомените на Галин Стоев, Стефан Икога, Калоян Праматаров, Илиян Любомиров, Иван Димитров, Ясен Василев, Мартин Колев, Димитър Николов, Мариан Бозуков, Марий Росен, Маргита Гошева, Гергана Тодева, Радослав Чичев и Стефан Иванов.Проектът е достигнал до 18 хиляди души посредством социалните мрежи.\"Очертава се да бъде едно от най-чаканите арт събития в столицата, което да открие официално настъпването на летния сезон\", разкриха авторите на концептуалния проект. В тяхна подкрепа книгата е привлякла 14 от най-популярните арт имена у нас.Първата част е писана от младия режисьор Димитрис Георгиев. Неговите текстове следват налагащата се тенденция в модерното изкуство - еклектично писане с елементи на различни жанрове - поезия, сюрреалистични фантазии, импресии. Тези \"спомени\" представляват мислите на един юноша с богата душевност, който върви сам по пътя в опознаването на емоциите си. Важно е да се отбележи, че това не са негови конкретни спомени - това са спомени на илюстрациите, вдъхновени от лични преживявания на автора.Втората част е компилация на известни имена в българското изкуство, които са подарили по една своя творба, писана специално за книгата. По нея Александра е направила и илюстрациите.А ето и кои са те: е българският режисьор, оглавил Националният театър в Тулуза само преди месец. От години живее и твори във Франция, където неговият \"Тартюф\" в \"Комеди франсез\" бе определен като събитие в културния свят от най-претенциозните критици в родината на Молиер.Казват, че странностите отиват на режисьора  повече от любимия му пуловер. Сред иновацията и експериментиката в работата си по пърформанси и постановки, в душата му неизменно остава достатъчно място за музиката и поезията, които карат и мракът да свети. е поетът зад псевдонима Сив Анов, който през 2003 година издава \"4 секунди Лилаво\". Декада по-късно той е сред най-забележителните имена в българската съвременна литература, като се изявява във всички сфери на качественото писане. е лошото момче в лиричното писане. Скандални комбинации от думи, които предизвикат противоречиви чувства и силни емоции го карат да се определя като лесен за мразене и същевременно любимец на публиката.\"Поет на портрет\" е най-точното описание за младия драматург и писател . Верен на класиката и лиричните комбинации, пиесите му носят награда след награда, а стихосбирките му остават висока летва в съвременното творчество. е момчето, което за две години си направи колекция от литературни награди - цели 22 броя и Голямата награда на публиката на фестивала \"София: Поетики\". Ярък представител на съвременното изкуство у нас - поет, писател, драматург по призвание и авантюрист, и откривател на интересни места и хора по рождение. е от хората, с които пътувате по страниците на книгите му. Истински приключенец в думите и авантюрист в стила, той е от майсторите разказвачи на кратки истории с неочакван край. - археологът с усет за поезия и ритъм, чиято душа търсим някъде в латвийската култура, езическата митология и народния фолклор. Едно от ненатрапващите се имена в съвременната българска литература и носител на редица литературни награди. - палавото дете на съвременната българска поезия и мисионер за разпространението на книжнината сред младите. \"Спомените им и след това\" нямаше е същата без характерния му и силно въздействащ еротичен замах с писалката, оставящ вкус на младост и лято.Името на  е сред най-споменаваните на българската театрална сцена напоследък. Макар с шеметна главна роля в постановката на Мариус Куркински \"Синята птица\", младият актьор все още не мечтае за слава, но пък продължава да пише стихове и да върви към мечтата си да изиграе нещо по Шекспир.Един артист, за който безрезервната любов е в центъра на света - , който продължава в търсенето на друг смисъл. Буди се нощем, не може да диша и хваща химикала, за да заключи най-съкровените си сънища в думи.Доскоро наричаха  бутикова актриса от елитната селекция на \"Сфумато\", но след филмите \"Урок\" и \"Слава\" се превърна в едно от най-популярните филмови лица напоследък. Носителка на признания и награди от Анже (Франция) и Вилнюс (Литва) и събрала ласкавите отзиви от изданията \"Ню Йорк Таймс\" и \"Холивуд рипортър\", Маргита разказва по свой начин за \"Спомените им и след това\".Режисьорът , позната като арт бунтарката в гилдията и безкомпромисен оратор, остава един от най-забележителните артисти на новото време. С характерен сложен словоред и многопластови внушения са изпълнени и текстовете ѝ, които пише в сюблимни моменти. Един от тях може да откриете само в тази книга.Известен е като един от най-фините и деликатни млади поети у нас. Текстовете на  носят привкус на сумрак и видения, които съпровождат човека в битието му. Философията му за екзистенциалните теми отвежда до нови заключения за любовта, света, радостта и съществуването.", "date": "2017.05.17", "title": " \"Спомените им и след това\" - пърформънс, книга и фантазия"}
{"url": "https://m.offnews.bg/news/Sviat-_12/Pusnaha-porno-na-osnovnata-zhp-gara-vav-Vashington_655742.html", "text": "Порнографски видеозаписи бяха излъчени на информационното табло на централната жп гара във Вашингтон - Union Station, съобщи Washington Post.Пътник заснел видеото и разказал, че то е било излъчено в час пик, към 17:30, в понеделник и е продължило около 3 минути.Ръководството на гарата проверява дали не е била извършена хакерска атака.Видео от инцидента беше публикувано в социална мрежа, след което - изтрито.Гарата се намира на няколко минути пеша от Конгреса на САЩ.", "date": "2017.05.17", "title": " Пуснаха порно на основната жп гара във Вашингтон"}
{"url": "https://m.offnews.bg/news/Obshtestvo_4/Mnogo-oblatci-dazhd-v-zapadnata-chast-ot-stranata_655733.html", "text": "Много облаци ще има днес в западната част от страната, ще вали за кратко, очакват се и гръмотевици, според прогнозата на НИМХ. Вятърът ще се усили, а с него ще дойде и по-хладен въздух. Максималните температури ще бъдат между 18 и 23 градуса. По морето също ще е облачно, но без валежи. Термометрите ще се качат до 20 градуса. В планините ще гърми, по върховете градусите няма да надминават 12°, на 2000 метра – около 5°. В четвъртък синоптиците обещават повече слънце. ", "date": "2017.05.17", "title": " Много облаци, дъжд в западната част от страната"}
{"url": "https://m.offnews.bg/news/Sviat-_12/S-24-chasovo-zakasnenie-dnes-Makron-obiaviava-kabineta-si_655743.html", "text": "С 24-часово закъснение днес в 16 ч. българско време новият френски президент Еманюел Макрон ще обяви своя първи кабинет.Съставът на правителството трябваше да бъде обявен вчера, но държавният глава го е отложил, за да се направи проверка за конфликт на интереси за всички министри.\"Съгласно поетите ангажименти да внесе морал в обществения живот\", Макрон \"поиска време за проверка на финансовото състояние\" на хората, които ще бъдат в правителството, както и за потенциални \"конфликти на интереси\", посочи в комюнике президентството, цитирано от Франс прес и БТА.Френският президент Еманюел Макрон назначи вчера представителя на умерената десница Едуар Филип за премиер и му възложи да състави кабинет.Първото заседание на новото правителство ще се състои в четвъртък сутринта.", "date": "2017.05.17", "title": " С 24-часово закъснение днес Макрон обявява кабинета си"}
{"url": "https://m.offnews.bg/news/Obshtestvo_4/Puskat-toplata-voda-predsrochno-na-hiliadi-stolichani_655727.html", "text": "\"Топлофикация София\" възстанови предсрочно топлата вода на стотици хиляди столичани. Плановият студен душ за клииентите на ТЕЦ Изток трябваше да приключи на 19 май. Топла вода обаче вече имат в Дружба 1 и 2, Полигона, Слатина, Гео Милев, Изток, Изгрев, Младост 1А, Младост 2 и 3, както и Дианабад, съобщиха от дружеството.Промишлен район „гара Искър”, „Младост“ 1 и 4, „Дървеница”, ”Мусагеница”, „Витоша”, Студентски град”, „Изток”; „Лозенец”, „Яворов” /висока част/, Подуене център, „Редута, Академия МВР, ВТУ „Т. Каблешков”, м. „Къро”, НРТЦ, ЗИТ, БАН- ХМС; кв. „Цариградски комплекс”; резиденции. Възстановяването на топлоподаването към кварталите от топлорайон „София Изток” ще продължи в следващите дни до пълното нормализиране на параметритеПо-дълго обаче ще продължат ремонтите в част от квартал \"Младост 3\". Заради реконструкция на топлопроводи няколко блока ще останат без топла вода до средата на юни.Блокове с по-дълъг срок на ремонтите:№ 324, 324А и 325 А вх.1,2,3,4; № 303 вх. А-Б, 305 вх. А-Б, 307 вх. А-З, 308 вх. А-В, вх. 309 вх. А-В, 310 вх. А-Г, 313 вх. А-Г, 314 вх. А-Г, 316 вх. А-Б, 317 вх. А-Ж, 318 вх. А-Ж, 319 вх. А-Д, 320 вх. А-В, 321 вх. А-Д, 321-А вх. А, 321-Б вх. А, 144 СОУ „Народни будители”, 81 СОУ „Виктор Юго”, ОДЗ „Пролет”. ТЕЦ „София” ще спре работа от 7 до 16 юни и без топла вода ще останат клиентите в централна градска част в района на ул. „История Славянобългарска”, бул. „Данаил Николаев”, ул. „Проф. Милко Бичев”, бул. „Евлоги и Христо Георгиеви”, бул. „Фритьоф Нансен”, бул. „Патриарх Евтимий”, бул. „Прага”, бул. „Пенчо Славейков”, бул. „Ген. Тотлебен”, ул. „Йоаким Кърчовски”, ул. „Дамян Груев”, района на „Руски паметник”, Зона Б - 5, Зона Б -17, Зона Б-18, Зона Б-19, ул. „Опълченска”, бул. „Княгиня Мария Луиза”, района на Сточна гара, ж.к „Банишора”, ж.к „Света Троица” и ж.к „Фондови жилища”.", "date": "2017.05.17", "title": " Пускат топлата вода предсрочно на хиляди столичани"}
{"url": "https://m.offnews.bg/news/Obshtestvo_4/Nasilieto-v-uchilishte-tema-i-za-vanshnoto-otceniavane-na-chetvartok_655734.html", "text": "Въпрос за насилието в училище е включен в теста за външно оценяване на четвъртокласниците по предмета човекът и обществото, което се проведе вчера.14-ият въпрос от теста гласи: \"Кое от задълженията си е нарушил ученик, който нарочно е блъснал първокласник и му е счупил очилата?\". Дадени са три варианта за отговор:А) да уважава другите и да не прилага насилие над тях;Б) да не отсъства от учебните часове без уважителна причина;В) да не носи предмети, които застрашават живота на други ученици.Насилието е все по-често обсъждана тема в контекста на училищата заради инцидентите, добили публичност през последните седмици. То е във фокуса на вниманието на ръководния екип на Министерството на образованието, който планира мерки за преодоляването на проблема.Тестът, в който има въпроси по история и география, засяга и темата за безопасността. 15-ият въпрос е:Безопасното пресичане на улица се извършва по:А) пешеходни пътеки и/или на светофар;Б) най-късото разстояние на пътното платно, без да се спираме и оглеждаме;В) пътното платно, тичешком между движещите се автомобили.16-ият пък гласи:Най-безопасното поведение при възникване на гръмотевична буря е да:А) застанеш до метална ограда;Б) излeзеш около воден басейн;В) останеш в сграда със затворени прозорци и врати.", "date": "2017.05.17", "title": " Насилието в училище - тема и за външното оценяване на четвъртокласниците"}
{"url": "https://m.offnews.bg/news/Ikonomika_59/Bez-voda-po-chast-ot-Tcar-Boris-3-Cherni-vrah-i-v-Malinova-dolina_655732.html", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Заради извършване на тест на ПСПВ „Бистрица“, се налага спиране на водоподаването от 10:00 до 14:00 часа на бул. „Околовръстен път“ от пътя за лифт „Симеоново“ до бул. „България“; „Сити клиник“, бензиностанция „Шел“,база на „Волф“, комплекс „Царско село“; ж.к. „Малинова долина“; кв. „Витоша“, комплекси „Макси“, „Преслав“, „Градина“; кв. „Витоша“ карето между ул. „Йордан Радичков“, ул. „Борис Арсов“, ул. „Милко Борисов“, ул. „Станчо Ваклински“; бул. „Черни връх“ от №91 до №151; кв. „Мирчо Драганов“, ул. „Ген. Иван Колев“; кв. „Манастирски ливади изток“- по ул. „Луи Айер“ от ул. „Шарл Шампо“ до бул. „Околовръстен път“, ул. „Йордан Бакалов Стубел“; вилна зона „Киноцентър“ III част, ул. „Градина“ №23 , Езиково училище „ЕСПА“.Подмяна на спирателни кранове на ул. „Феликс“ в „Овча купел“ налага спиране на водоподаването от 9.00 до 21:00 часа на бул. „Президент Линкъл“, ул. „Централна“, ул. „Антонин Колар“, ул. „Херман Майер“, ул. „Иван Хаджийски“, ул. „Феникс“, ул. „Промишлена“, бл.13, 13А, 15, 18, 20, 17, 17А, 19, 19А, 41А, 41Б, 40, 42, 39А, 39Б, 45, 44, 21, 22, 23, 24, 25, 27, 28, 26, 29, 30, 31, 32, 33, 34, 35.Реконструкция на уличен водопровод на бул. „Цар Борис III“ в „Княжево“ налага спиране на водоподаването от 9.00 до 21:00 часа по бул. „Цар Борис III“ от ул. „Звездица“ до ул. „Райска градина“, ул. „Преслав“.Заради подмяна на сградно водопроводно отклонение на ул. 518 в кв. „Христо Ботев“ се налага спиране на водоподаването от 9.00 до 17:00 часа на ул. „Георги Спасов“, ул. 511, ул.510. Във връзка с подмяна на сградно водопроводно отклонение на ул. „Коста Лулчев“ в „Гео Милев“ се налага спиране на водоподаването от 10.00 до 18:00 часа на  ул. „Коста Лулчев“; бл. 63 висока зона.", "date": "2017.05.17", "title": " Без вода по част от \"Цар Борис 3\", \"Черни връх\" и в Малинова долина"}
{"url": "https://m.offnews.bg/news/Sport_18752/Sportat-v-efir-na-17-maj_655744.html", "text": "Наситена е днешната програма в ефира на телевизиите. Зрителите ще гледат два мача от родната Първа лига, а гвоздеят е финалът за Купата на Италия между Ювентус и Лацио от 22 часа.12:00ч. Тенис турнир за жени в Рим - F+/Sport+ HD13:00ч. Тенис турнир за мъже в Рим - Mtel sport 114:00ч. Колоездене,обиколка на Италия - Eurosport 117:30ч. Черно море - Дунав - Диема спорт 218:00ч. Баскетбол, Лукойл Академик - Рилски спортист - БНТ HD19:30ч. Спартак (Москва) - Терек - Мtel sport 220:00ч. ЦСКА - Локомотив (Пловдив) - Диема спорт 221:45ч. Саутхемптън - Манчестър Юнайтед - Диема спорт 22:00ч. Купа на Италия, Ювентус - Лацио - RING22:00ч. Монако - Сент Етиен - Нова спорт", "date": "2017.05.17", "title": " Спортът в ефир на 17 май"}
{"url": "https://m.offnews.bg/news/Obshtestvo_4/Roditeli-na-detca-s-uvrezhdaniia-na-poreden-protest_655745.html", "text": "Родители на деца с увреждания ще протестират днес за пети път срещу политиката на държавата за лицата в неравностойно положение. Недоволството им е под мотото „Живот и след 18 г. чрез гарантиране на лична помощ за деца с увреждания”. Шествието ще тръгне от Народното събрание, ще мине през сградата на Министерския съвет и ще се върне пред парламента.Сред исканията на протестиращите е и да се направи електронен регистър на хората с увреждания. Родителите настояват децата им да получават лична помощ според потребностите и след 18 години. Лекарите от столичните ТЕЛК комисии подкрепят исканията на майките и предлагат промени в наредбата за медицинска експертиза – завишаване на процента за намалена работоспособност на някои тежки заболявания, както и разширяване на списъка от заболявания, за които се дава пожизнен ТЕЛК, информира бТВ. ", "date": "2017.05.17", "title": " Родители на деца с увреждания на пореден протест"}
{"url": "https://m.offnews.bg/news/Sport_18752/Atanas-Skatov-pokori-vrah-Lhottce_655749.html", "text": "Сливенският алпинист Атанас Скатов е покорил хималайския осемхилядник връх Лхотце (8516 метра).Така той стана едва вторият българин, който се качва на този изключително тежък за покоряване връх след легендарния Христо Проданов на 30 април 1981 година.Скатов се качва на върха като част заедно с други 13 алпинисти няколко шерпи като част от първата за сезона експедиция към Лхотце.На него му предстои връщане в лагер 2, откъдето ще се опита да направи прехвърляне към хималайския първенец Еверест (8848 метра). Само трима алпинисти в историята са правили този преход, а ако успее, Скатов ще стане първият българин.Лхотце е четвъртият хималайски осемхилядник, който 39-годишният Скатов изкачва. Той първо стъпи на най-високия връх в света – Еверест (8848 м), през 2014 г. През 2015-а се изкачи на Манаслу (8163), а миналата година – на Анапурна (8091).", "date": "2017.05.17", "title": " Атанас Скатов покори връх Лхотце"}
{"url": "https://m.offnews.bg/news/Intcidenti_6/Kucheta-na-obshtinska-savetnichka-ubiha-pincher-v-Mezdra_655748.html", "text": "Агресивни кучета убиха малко кученце пред погледа на ужасени от нападението деца в центъра на Мездра. Пострадало е още едно животно. Жестокият инцидент е предизвикан от кучетата на общинската съветничка Каролина Кьолер, съобщи Нова тв. Според свидетели злобните кучета са порода алабай, а разкъсаното кученце е пинчер, умъртвено пред очите на собственичката си. Второто нападнато куче е бездомно и е било спасено от минувачи, успели да разтърват животните. Съседът съвсем случайно ги е изпуснал през портата и те са избягали”, разказа Кьолер. Според жителите на Мездра огромните кучетата не за първи път напускат дома си и се разхождат свободно по улиците на града. Кьолер признава, че животните и друг път са бягали, но никога преди не са нападали. Жената е с повдигнато обвинение за нарушаване на обществения ред. По случая е образувано досъдебно производство, а агресивните кучета са затворени в клетка. ", "date": "2017.05.17", "title": " Кучета на общинска съветничка убиха пинчер в Мездра"}
{"url": "https://m.offnews.bg/news/Politika_8/Zelenogorski-Shte-tarsim-edinodejstvie-vdiasno-po-vazhni-temi_655755.html", "text": "Ще инициираме разговор вдясно за обща позиция по мажоритарното гласуване, каза пред бТВ Найден Зеленогорски от „Движение България на гражданите\" от Реформаторския блок. Десницата трябва да продължи напред, затова ще работим за намиране на път към единодействие по конкретни теми като мажоритарните избори, председателството на Съвета на ЕС, заяви той. Зеленогорски подчерта, че това са важни въпроси от дневния ред на обществото и позицията на десните избиратели трябва да бъде защитена.Началото не е вдъхновяващо. На втората седмица започват протести, а вместо от мнозинството да се занимават с удължаване на правото на строеж, трябваше да се захванат с важните за цялата държавата дейности, коментира Зеленогорски относно първите действия на правителството. Хората имат право да протестират, тъй като подобни решения не трябва да се взимат за един ден без дебат и обсъждане с природозащитици и местните общности, допълни Зеленогорски относно протестите срещу застрояването по Черноморието. Не чувам от управляващите и конкретни предложения касаещи председателството на Съвета на ЕС, позицията ни за Западните Балкани. За важните въпроси като този трябва да има обществени дебати и да се търсят хора с опит, каза още Зеленогорски.Попитан за оставките в ДБГ той беше категоричен, че вълна от напускащи няма, а прокуратурата ще се произнесе има ли опит за манипулация на документи. Преосмисляне на позициите 2 години по-късно не е сериозно. Сега трябва да инвестираме енергия, средства и време в развитието на ДБГ и дясното, да се борим за значимите за обществото теми, а не да се занимаваме със себе си, допълни той.", "date": "2017.05.17", "title": " Зеленогорски: Ще търсим единодействие вдясно по важни теми"}
{"url": "https://m.offnews.bg/news/Kultura_33/Dva-balgarski-filma-na-70-iia-kinofestival-v-Kan_655750.html", "text": "70-ият юбилеен кинофестивал се открива днес в Кан.В конкурсната програма са включени 19 филма, а в официалната селекция в секцията \"Особен поглед\" са включени два български филма, пишат AFP и БТА.За пръв път след 1988 година български продукции са избрани да участват в програмата \"Особен поглед\" на официалната селекция на кинофеста в Кан. Това са \"Посоки\" на Стефан Командарев и копродукцията \"Уестърн\", сътворена от Германия, България и Австрия с копродуценти от българска страна \"Братя Чучкови\".Дeветчленното жури, в което са Паоло Сорентино, Джесика Частейн и Уил Смит, ще бъде председателствано от испанския режисьор Педро Алмодовар.По червения килим в Кан ще преминат американските актьори Хоакин Финикс, Колин Фарел, Джулиан Мур, Кристен Дънст и Ел Фанинг, австралийската звезда Никол Кидман, британецът Робърт Патинсън, френските актьори Венсан Линдон, Изабел Юпер, Жан-Луи Трентинян и др.Водеща на церемонията по откриването ще бъде Моника Белучи, а престижният филмов форум ще стартира с прожекцията на френския филм \"Привиденията на Исмаел\" на Арно Деплешен.Кинофестивалът в Кан ще продължи 12 дни и ще бъде закрит на 28 май.", "date": "2017.05.17", "title": " Два български филма на 70-ия кинофестивал в Кан"}
{"url": "https://m.offnews.bg/news/Sviat-_12/Stachka-blokira-Gartciia_655746.html", "text": "Стачка ще блокира Гърция. Синдикатите протестират заради новите фискални съкращения.Фериботът ще остане затворен за два дена, шофьорите в Атина ще спират работа от 11 ч. предиобед до 16 ч. днес. В четвъртък и петък те няма да работят от 9 до 21 ч.Няма да има връзка между островите за 48 часа, защото докерите също ще стачкуват.Журналистите също планират стачка, така че няма да има и вестници.Стачката ще засегне и обществените болници, като и откритите пазари.", "date": "2017.05.17", "title": " Стачка блокира Гърция"}
{"url": "https://m.offnews.bg/news/Politika_8/Deputatite-pochetoha-zhertvite-ot-Batak-s-minuta-malchanie_655754.html", "text": "С минута мълчание депутатите почетоха паметта на жертвите от Батак. Почетта беше отдадена по предложение на председателя на Народното събрание Димитър Главчев. \"Пред тази трагедия няма безразличен българин. Жителите на Батак се включват в Априлското въстание, с което българският народ заявява пред света волята си да бъде свободен и равноправен с останалите европейски народи. Те се жертват в името на България. Днес целта на героите от страшната пролет на 1876-та година е изпълнена – България е свободна. Тя е част от обединена Европа. За това сме длъжни да следваме неотклонно тази посока с достойнството и самочувствието на техни наследници”, заяви председателят на парламента Димитър Главчев.След тези думи депутатите се изправиха на крака, сведоха глави и почетоха с мълчание паметта на жертвите и героите в Батак и Априлското въстание.Тържествата в Батак по повод загиналите в най-голямото клане в българската история продължават и в Батак. Там днес ще бъде извършена Божествена света Литургия в храм „Света Неделя“. На площад \"Освобождение\" в града ще има концертната програма.Исторически музей Батак ще отвори врати за всички, които искат да разгледат експозициите в една нощ. От 17.30 часа до 00.00 часа на 20 май 2017 година, музеят ще работи при отворени врати и безплатно посещение със специална програма, посветена на 141 години „Априлска епопея – Батак“.", "date": "2017.05.17", "title": " Депутатите почетоха жертвите от Батак с минута мълчание"}
{"url": "https://m.offnews.bg/news/Tenis_18788/Sharapova-se-kontuzi-na-rozhdeniia-den-na-Grigor_655752.html", "text": "Руската тенисистка Мария Шарапова няма да запомни с добро вчерашния  ден, на който 26-ия си рожден ден отпразнува бившият ѝ приятел Григор Димитров.За начало тя узна, че няма да ѝ дадат покана за \"Ролан Гарос\", а за финал получи травма в лявото бедро в мача си срещу хърватката Миряна Лучич-Барони на турнира в Рим още във втори кръг.В италианската столица Шарапова беше по покана на организаторите, като успя да постигне една от целите, а именно - рейтинг, който да ѝ осигури покана за квалификациите на \"Уимбълдън\".Иначе проблемите на Маша срещу Барони започнаха в третия сет. Преди това двете си размениха по един - 6:4 за Барони в първия и 6:3 за мача във втория.Третият започна отлично за рускинята. Тя поведе с пробив, но след това поиска медицински таймаут. Тя се върна, спечели подаването си, но имаше сили за още един гейм, който загуби и обяви, че не може да доиграе мача.", "date": "2017.05.17", "title": " Шарапова се контузи на рождения ден на Григор"}
{"url": "https://m.offnews.bg/news/Sviat-_12/Avstriia-zabrani-burkite_655753.html", "text": "Австрия забрани бурките с нов закон, приет от парламента късно снощи. Разпоредбата е част от по-широк закон за интеграцията. От октомври От октомври носенето на обществени места на облекло, което напълно скрива лицето на жените, ще се наказва с глоба от 150 евро, съобщи ДПА, цитирана от БТА.  Все още не се знае колко хора ще бъдат засегнати от мярката, критикувана и от крайнодесните, и от крайнолевите политице като недостатъчно строга.Новото законодателство забранява разпространяването на Корана и изисква всички мигранти в Австрия да преминат \"интеграционна година\", през която ще изучават немски език и етични правила. Тази разпоредба е насочена към бежанци и кандидати за убежище, за които се преценява, че имат добър шанс да останат в Австрия.От кандидатите за бежански статут ще се очаква също така да полагат безплатно общественополезен труд. Всеки, който откаже, ще загуби предоставяните му помощи. ", "date": "2017.05.17", "title": " Австрия забрани бурките"}
{"url": "https://m.offnews.bg/news/Intcidenti_6/Mlad-mazh-ritna-v-grab-i-schupi-taza-na-pensionerka-na-spirka-video_655747.html", "text": "Млад мъж е ритнал силно в гръб възрастна жена на автобусна спирка. Видео, което показва нападението, бе излъчено от сайта .Нападението е станало на 9 май около 15:30 ч. в ж.к. \"Изгрев\" в Бургас. Заснето е от охранителна камера.72-годишната жена не е предизвикала нападателя си. От видеото се вижда, че на спирката има и други хора, но те не смеят да задържат мъжа, който след първия ритник се отдалечава, после се връща, отново се отдалечава и се връща с паве, но не го хвърля. Качва се на автобус и чак тогава свидетели се обаждат на тел. 112 и разказват какво се е случило. Оттам пращат екипи на Спешна помощ и полицията. Жената е откарана в болница, тя е със счупена тазобедрена става. Предстои ѝ операция, при която ще ѝ поставят импланти.След публикуването на информацията и видеото във \"Флагман\" нападателят е бил задържан от полицаи от Пето районно управление на полицията. Той е на 26 г., казва се Живко К. и е направил самопризнания. Не е успял да посочи сериозна причина за посегателството, пише \"Флагман\"., че се е връщала от посещение при личния си лекар, от когото взела рецепта за лекарства на лежащоболния си съпруг и отишла на спирката, за да вземе автобуса. Седнала на пейка. Наблизо седял 26-годишният мъж, който започнал да ѝ крещи: „Изчезни оттук, махай се!” и я наплюл. Жената се изплашила и се отдалечила. Видяла, че автобусът пристига и станала. В гръб мъжът я ритнал и тя паднала на земята.По-късно bTV пусна видео от инцидента.", "date": "2017.05.17", "title": " Млад мъж ритна в гръб и счупи таза на пенсионерка на спирка (видео)"}
{"url": "https://m.offnews.bg/news/Izvan-terena_18817/Vratariat-na-Barselona-se-ozheni_655757.html", "text": "Вратарят на Барселона Марк-Андре Тер Щеген сключи граждански брак с гаджето си Даниела Йеле, с която са заедно от пет години.Церемонията се е състояла в каталунската столица, като на нея се присъствали само кумовете на младоженците и най-близки роднини.Сватбеното тържество пък е планирано да се проведе в Германия в паузата на шампионатите.25-годишният Тер Щеген е титуляр на вратата на каталунците, а наскоро удължи договора си до 30 юни 2022 година.", "date": "2017.05.17", "title": " Вратарят на Барселона се ожени"}
{"url": "https://m.offnews.bg/news/Futbol_18793/Majski-sniag-zatrupa-stadion-v-Rusiia_655761.html", "text": "Необичаен майски снеговалеж изненада неприятно домакините на двубоя от руската Премиер лига между Том и Криля Советов в Томск.Стадион \"Труд\" беше покрит със сняг и постави мача от 29-ия кръг под сериозна въпросителна.Според местната метеорологична служба се очаква снегът да спре да вали в късния следобед, а самият мач е планиран за 15 часа московско време.Домакините обещаха да създадат възможно най-добри условия за провеждане на срещата, като включат отоплението на терена.На трибуните се очакват около 3000 зрители. Десет от тях ще подкрепят гостуващия тим от Самара. Входът за тях ще е безплатен.", "date": "2017.05.17", "title": " Майски сняг затрупа стадион в Русия"}
{"url": "https://m.offnews.bg/news/Sviat-_12/Majkal-Mur-za-noviia-si-film-za-Tramp-Toj-ima-ot-kakvo-da-se-trevozhi_655756.html", "text": "Американският режисьор Майкъл Мур подготвя документален филм за 45-ия президент на САЩ Доналд Тръмп, от който, по думите му, президентът \"има защо да се тревожи\", предадоха AP и БТА.Заглавието му е \"Фаренхайт 9/11\". Името идва от деня (ранните часове на деня след изборите - 9 ноември), когато Тръмп бе обявен за новоизбрания президент на САЩ, и същевременно препраща към филма на режисьора от 2004 г. за президента Джордж У. Буш - \"Фаренхайт 9/11\".Мур тайно е работил по филма от месеци и обещава, че той ще бъде \"експлозивен\".Продуцентите Харви и Боб Уейнстийн обявиха, че са си осигурили световните права за филма.\"Няма значение какво хвърляте по него, то не работи. Няма значение какво се разкрива - той остава на мястото си. Фактите, реалността, умът не могат да го победят. Дори когато се самонаранява, на следващата сутрин става, продължава и пише в Туитър. Всичко това свършва с този филм\", заявява режисьорът в изявление.Продуцентите обявиха сделката за новата творба на Майкъл Мур в Кан, където \"Фаренхайт 9/11\" спечели \"Златна палма\".Малко преди изборите през ноември той представи филма си \"Майкъл Мур в Тръмпландия\", предупреждавайки привържениците на либерализма, че Тръмп ще спечели битката за Белия дом. Мур подкрепяше кандидат-президента Бърни Сандърс.", "date": "2017.05.17", "title": " Майкъл Мур за новия си филм за Тръмп: Той има от какво да се тревожи"}
{"url": "https://m.offnews.bg/news/Futbol_18793/FIFA-promenia-reglamenta-za-futbolist-1_655767.html", "text": "Мащабни промени в организацията на анкетата за футболист №1 в света ще предприеме международната футболна федерация ФИФА.Основният акцент е наградата да се връчва на най-добрия през сезона, а не за календарната година, както беше досега. Повечето водещи шампионати в Европа се провеждат между август и юни.Националните селекционери и капитаните на отборите ще могат да дават гласовете си преди началото на новия сезон и така ще имат по-пресни впечатления от изявите на претендентите. По такъв начин представянето в Шампионската лига също ще даде сериозно отражение.Проблем, но не голям, е сезонът в Южна Америка, но той никога не е давал сериозно отражение в резултатите.В същото време \"Златната топка\" на \"Франс Футбол\" ще запази формата си. Церемонията за наградите на ФИФА вече е насрочена за 23 октомври. През миналата година призът взе Кристиано Роналдо.", "date": "2017.05.17", "title": " ФИФА променя регламента за футболист №1"}
{"url": "https://m.offnews.bg/news/Novini_2/Nad-2300-arestuvani-i-46-ubiti-ot-nachaloto-na-protestite-vav-Venetcue_655769.html", "text": "2371 души са арестувани от началото на април при мащабните антиправителствени протести във Венецуела. Данните са на неправителствени организации, цитирани от ТАСС и БТА. По данни на организациите 730 от задържаните остават в ареста. Те допълват, че от началото на демонстрациите 46 участници в протестите са загинали след сблъсъци с полицията. Организациите отчитат над 950 антиправителствени прояви, при които са пострадали близо 1000 души. На фона на протестите против президента социалист Николас Мадуро с искане за предсрочни избори бяха арестувани 65 военни.Опозицията твърди, че сред военните във Венецуела има \"дълбоко недоволство\" от правителството.", "date": "2017.05.17", "title": " Над 2300 арестувани и 46 убити от началото на протестите във Венецуела"}
{"url": "https://m.offnews.bg/news/Politika_8/Sled-dva-protesta-vlastta-ottegli-zakona-za-stroezhi-po-moreto_655763.html", "text": "ГЕРБ и Обединените патриоти се отказаха да променят Закона за земеделските земи, който разрешаваше да се удължи с още 3 години срокът за застрояване на Черноморието. Два поредни протеста стреснаха новата коалиция и тя набързо оттегли законопроекта. Първи заявка за това направиха ГЕРБ, които обявиха, че се отказват от подписите си под промените в закона, предложени от Патриотите и минали единодушно през комисия.Шефът на комисията по земеделие и една от вносителите на текста - Десислава Танева от ГЕРБ, обясни, че всъщност законопроектът не засяга Черноморието, тъй като там действат и други закони. \"Оттегляме законопроекта, тъй като за него се създаде представа, че той обслужва определени инвеститори\", обясни Танева. \"С този законопроект не могат да се застрояват дюни\", категорична беше тя.Танева уточни, че преди ГЕРБ да въведе срок за промяна в статута на земеделските земи през 2011 г., не е имало никога такъв и заменките са били безсрочни.Зам.председателят на партията Цветан Цветанов обясни, че ГЕРБ са разговаряли с коалиционния си партньор Обединени патриоти и те са наясно, че подкрепата им за законопроекта е изтеглена. \"Консенсус има\", категоричен беше Цветанов. Патриотите обявиха, че законопроектът вече е оттеглен.  \"Оттегляме Законопроекта за земеделските земи от деловодството на Народното събрание, щом ГЕРБ оттеглят подкрепата – значи няма да има такъв закон\", каза вносителят Йордан Апостолов. Той държеше да отбележи, че не би оттеглил този законопроект под натиска на зелените. \"Събирането на 100 – 200 души пред парламента ще доведе до безконтролни внасяния и оттегляния на важни проекти. Бих искал да чуя становище какво ще се прави с хората, поели частни иницитиви за строителство по програмите на Фонд \"Земеделие\". С връщането за земеделската земя, техните проекти падат\", поясни Апостолов. „Щом коалиционният партньор е решил да се оттегли, ние не можем да прокарваме закон без тяхна помощ. Все пак се возим в един влак и едното колело като върви назад, другото напред, влакът стои на едно място“, каза Апостолов. Депутатите от ГЕРБ също обясниха, че с оттеглянето на закона засегнатите собственици ще трябва да платят два пъти таксите, за да променят предназначението на земята си. Цветан Цветанов дори призна, че необсъждането на скандалния законопроект с обществото е пропуск на ГЕРБ. Валери Жаблянов от БСП обясни, че законодателната програма на парламента е започнала с провал. Първият законопроект, внесен в 44-тото Народно събрание, падна заради съмнения на управляващите в собствената им дейност, а \"законодателсвтото е тръгнало порочно\".Пред сградата на парламента отново имаше протест срещу законопроекта за застрояване на Черноморието, няколко човека от големия протест на зелените вчера бяха дошли, за да кажат, че няма да позволят на депутатите да приемат закона. Тази сутрин пред парламента протестираха и собственици на земи, които подкрепят удължаването на срока за строителство в земеделски земи. ", "date": "2017.05.17", "title": " След два протеста властта оттегли закона за строежи по морето"}
{"url": "https://m.offnews.bg/news/Izvan-terena_18817/Paparatci-snimaha-Klichko-na-plazha_655775.html", "text": "Вездесъщите папараци издебнаха украинския профибоксьор Владимир Кричко на плажа във Флорида, където почива след загубата от Антъни Джошуа на \"Уембли\" в боя за три от поясите на световните федерации.Любопитното е, че от кадрите отсъства половинката на 41-годишната планина от мускули Хейдън Пенетиер.За сметка на това пък на тях е двегодишната им дъщеря Кайя-Евдокия, а Кличко влиза в ролята на перфектния татко.Светът на бокса е затихнал в очакване на решението на Кличко дали ще продължи кариерата си или ще поиска реванш от Джошуа.От това зависи и съдбата на нашия Кубрат Пулев, който е претендент за пояса на IBF на британеца.", "date": "2017.05.17", "title": " Папараци снимаха Кличко на плажа"}
{"url": "https://m.offnews.bg/news/Politika_8/Zam-ministar-patriot-se-hvali-s-natcistki-pozdrav-vav-Fejsbuk_655779.html", "text": "Александър СимовЗам.-министър на регионалното развитие от квотата на Обединени патриоти забърка скандал, след като негова снимка се завъртя из социалните мрежи. Павел Тенев се \"щракнал\" как отправя нацистки поздрав с изпъната ръка пред восъчната фигура на офицер от хитлеристка Германия, става ясно от публикация на в. \"Сега\".Случаят е отпреди 8 години от музея \"Гревен\" в Париж. Кадърът е качен на личния му профил във Фейсбук, но няколко часа след назначението му на поста профилът бил изтрит.В същото време управляващата коалиция не дава признаци, че смята да се отказва от тях. \"Прясно назначеният зам.-министър се оказа обикновен нацист. Тази снимка ясно демонстрира това. Единственото решение е моментално уволнение\", възмути се депутатът от БСП . В социалните мрежи заваляха негативни мнения, а на профилите на Бойко Борисов и на правителството полетяха въпроси ще бъде ли махнат Тенев. Премиерът обаче не показа реакция.Съпредседателят на ОП , чиято кандидатура е Тенев, не демонстрира притеснение:\"Несериозни работи. Нямам \"Фейсбук\", не съм видял снимка, не мога да коментирам. Нацистки ли е поздравът наистина? На база на кое да го оттеглим - че е хитлерист или член на нацистка партия? Глупости. Не вярвам да паднете до нивото на Симов\", коментира той пред \"Сега\".Малко по-късно сам телефонирал в редакцията на вестника и допълнил, че през 70-те години на миналия век като студент го били завели в лагера \"Бухенвалд\". \"Като се замисля, кой знае какви майтапчийски снимки сме си правили там... Дали някой не може сега да каже: Подавай оставка и се прибирай на село\", заяви Валери Симеонов.Финансовият министър Владислав Горанов обясни пред журналисти след заседанието на правителството, че не е запознат със случая, но смята, че публични личности би трябвало да внимават в изявите си. ", "date": "2017.05.17", "title": " Зам.-министър патриот се хвали с нацистки поздрав във Фейсбук"}
{"url": "https://m.offnews.bg/news/Ikonomika_59/Libertariantcite-Minimalnata-zaplata-vredi-vdiga-tcenite-i-inflatcii_655771.html", "text": "Българско либертарианско общество подкрепя появилите се в общественото пространство призиви за премахване на административно определената и наложена минимална работна заплата. Това се казва в становище на Българско либертарианско общество. В текста им пише още: Минималната работна заплата е регулация, която, противно на заложените си цели, всъщност води до влошаване на състоянието на пазара на труда и повишаване на нивото на бедност в обществото. Ако за дадена трудова дейност нивото на минималната работна заплата е по-ниско от това на пазарната заплата, която се изплаща за тази дейност, то ефектът върху пазара на труда ще е сравнително незначителен. Ако прагът на МРЗ е по-висок от пазарната цена, това може да доведе до редица значителни отрицателни ефекти, най-съществените от които биха могли да са:По-висока безработица – Ако работодателите в съответните сектори, които са повлияни от МРЗ не намерят начин да спестят достатъчно ресурс, за да могат да понесат по-високата цена на труда, то те ще бъдат принудени да започнат да съкращават работна ръка, за да останат конкурентноспособни. Това ще доведе до загуба на работни места във въпросните сектори и съответно до повече безработица именно сред сравнително нископлатените, нискоквалифицирани и неопитни работници, на които минималната работна заплата би трябвало да помага. В голяма част от случаите това са младежи и студенти, при които нивото на безработица има тенденцията да е по-високо така или иначе. МРЗ само влошава тази ситуация. По-малко инвестиции и по-ниска производителност – Освен чрез съкращаване на работна ръка, работодателите в секторите повлияни от МРЗ могат да компенсират изкуственото завишаване на своите разходи за труд като съкратят своите разходи за капитал. Това означава по-малко инвестиции в капиталови стоки и/или преустановяване на планове за разширяване на производството и откриването на нови работни места. В такава ситуация инвестициите в капиталови стоки биха паднали под оптималното ниво, за да се компенсират по-големите разходи за труд, което вреди на производителността на този труд и съответно би довело до по-нисък ръст на производството и по-нисък ръст в реалните доходи на населението, отколкото иначе. По-високо ниво на ценова инфлация – Ако по-високите разходи за труд на предприятията не бъдат компенсирани чрез съкращаване на работници или други разходи, това означава, че те трябва да вдигнат цената на крайните си продукти, за да компенсират по-високите разходи и да предотвратят реализирането на загуба. В тази ситуация най-потърпевши са потребителите, които ще трябва да плащат по-високи цени, което означава, че реалните им доходи (покупателна способност) са паднали. В общия случай резултатът от въвеждане или вдигане на минималната работна заплата е най-вероятно да е комбинация от гореизброените ефекти. В контекста на България налагането на МРЗ на национално ниво има особено остър отрицателен ефект върху по-бедните и нискоразвити региони, които страдат от демографска криза. В различните области на страната има значителни разходи в средните нива на заплащане. Съответно, отрицателните ефекти на МРЗ и всяко нейно вдигане се усещат най-остро в тези региони където средното заплащане е сравнително ниско и най-близо до националният минимален. Това са именно тези региони, където икономическото развитие е най-изостанало, пазарът на труда е в лошо състояние, и рискът от обезлюдяване е най-висок.Освен всичко останало, налагането и увеличаването на МРЗ крие рискове и за фискалното здраве на държавата, защото за да избегнат евентуална безработица и покачване на разходите за труд и работници и работодатели е вероятно да сключат споразумения извън рамките на закона и съответно да станат част от сивата икономика. Това би довело до по-ниски приходи в хазната и НОИ от данъци и осигуровки, което би влошило състоянието на държавния фиск.Тези заключения са потвърдени от редица изследвания, както в България, така и в чужбина. Изследване на Институт за пазарна икономика от 2015 г. откри, че всяко покачване на МРЗ със 100 лв. в България води до съкращаване на коефициента на заетост сред тези с ниско образование с средно 1,4 процентни пункта. Също през 2015 г., изследване на Institute for Applied Economic Research заключи, че въвеждането на минимална работна заплата на национално ниво в Германия води до стабилизиране на дела на сивата икономика и потенциалното и увеличаване.Друго изследване на Станфордския университет от 2015 г. заключи, че увеличаването на МРЗ влияе като допълнителен данък върху цените на потребителските стоки и води до тяхното увеличаване.С оглед на сериозните рискове и отрицателни ефекти, които тази регулация има върху пазара на труда и икономическото развитие, ние призоваваме за премахването на минималната работна заплата. ", "date": "2017.05.17", "title": " Либертарианците: Минималната заплата вреди, вдига цените и инфлацията"}
{"url": "https://m.offnews.bg/news/Sviat-_12/Dvama-zaginali-i-desetki-raneni-zaradi-tornado-v-SASht_655778.html", "text": "Двама души загинаха, а десетки бяха ранени, след като торнадо помете парк с мобилни жилища в американския щат Уисконсин и жилищен район в щата Оклахома, предаде Асошиейтед прес, цитирана от БТА.Стихията е част от пролетните бури, бушували от вчера следобед до вечерта на обширна територия от южните равнини на Тексас до Големите езера на север.Торнадо е изравнило със земята парк с мобилни жилища край град Четек, Уисконсин.Местните власти съобщиха, че когато първите спасителни екипи пристигнали на мястото, изпод развалините се чували човешки викове за помощ.Друго торнадо нанесе големи щети на предградие на град Елк. Мобилните жилища са особено уязвими на подобни стихии, тъй като обикновено нямат основи. 551 души загинаха, след като торнадо премина през щатите Мисури, Алабама и Мисисипи през 2011 г. 111 от загиналите са живеели в мобилни жилища, сочат данни на Центъра за предсказване на бури.", "date": "2017.05.17", "title": " Двама загинали и десетки ранени заради торнадо в САЩ"}
{"url": "https://m.offnews.bg/news/Intcidenti_6/Chalga-pevetc-zasne-klip-za-malki-dupeta-v-stolichna-gimnaziia-vide_655773.html", "text": "Това е текстът на новата песен на младия чалга изпълнителя Ангел. Песента се казва \"Бухалка\". Въпреки че съдържа очевидни препратки към любовни задявки с твърде млади момичета, това не е попречило в началото на месеца клипът на песента да бъде заснет в двора на столична гимназия. За това съобщи БНТ. Видеото в луксозни коли и с ученички е заснето със съгласието на ръководството на националната гимназия за приложни изкуства \"Свети Лука\" в София. Това не е първият случай, в който училищният двор е отдаван като снимачна площадка срещу заплащане. Срещу предоставянето на достъп за заснемането на \"Бухалка\" учебното заведение е получило 200 лева, с които допълва бюджета си. Парите ще бъдат използвани за транспортиране на творби на възпитаници за участие в национален конкурс. \"Няколко часа в неучебен ден в двора на училището. Това е цялата работа. Призовавам всички тези, които не обичат чалгата и много се възмущават, да правят като мен. Да не я гледат и слушат\", коментира пред националната телевизия директорката Лилия Балева, която разбрала какво е заснето постфактум. Все пак тя отбелязва, че съжалява, че не е проверила предварително за какво става въпрос, но е на мнение, че клипът няма да повлияе на реномето на гимназията. Самият чалга певец Ангел не вижда нищо лошо от избора на локация или участието на ученички във видеото.По думите му всички те са се снимали с писменото съгласие на родителите си, а клипът не съдържа голота и насилие.  Можете да видите и въпросното видео:", "date": "2017.05.17", "title": " Чалга певец засне клип за \"малки дупета\" в столична гимназия (видео)"}
{"url": "https://m.offnews.bg/news/Futbol_18793/Bobi-Mihajlov-shte-razviva-zhenskiia-futbol_655781.html", "text": "Българският футболен съюз си поставя за цел да увеличи двойно броя на жените, практикуващи футбол, до 2020 г.Президентът на БФС и член на Изпълнителния комитет на УЕФА Борислав Михайлов обяви тази важна точка от стратегията на федерацията в деня, в който стартира кампанията на УЕФА Together #WePlayStrong в подкрепа на женския футбол.Кампанията ще върви в цяла Европа и е подкрепена от паневропейско изследване за ролята на футболната игра върху увереността на жените и особено на момичетата в тийнейджърска възраст.“За Българския футболен съюз е много важно поне да стартира процес, който да дава повече възможности на момичетата от всички възрасти да играят футбол”, сподели президентът Борислав Михайлов.В България кампанията на УЕФА ще бъде върви заедно с българския слоган “Хайде да ритаме!”, който обединява всички Grassroots-активности на федерацията.“България е домакин на финалите на Европейското първенство за девойки до 17 г. през 2019 г. В новия стратегически план на БФС за развитието на футбола, който се изготвя в момента, се предвижда да дадем тласък на женския клон от играта и по-специално да приобщим колкото се може повече момичета към футболната страст.Това е важно, както заради популярността на нашия спорт като цяло, така и заради социалния ефект, който футболът упражнява върху психическото и физическото здраве на хората”, подчерта още Михайлов. “Играйте футбол за удоволствие и, най-вече, за да сте здрави”, завърши президентът на БФС и призова: “Хайде да ритаме!”.", "date": "2017.05.17", "title": " Боби Михайлов ще развива женския футбол"}
{"url": "https://m.offnews.bg/news/Obshtestvo_4/Mladezhat-ritnal-zhena-v-Burgas-vliza-v-psihiatriia-video_655785.html", "text": "Младежът, който ритна жестоко в гръб възрастна жена на спирка в Бургас, е настанен в Центъра за психично здраве - Бургас. От полицията в града уточняват, че по случая е образувано досъдебно производство, но предстои да бъде изяснено дали младежът е вменяем и дали може да бъде привлечен към наказателна отговорност.Разследването е образувано на 9 май. Тогава към 15.20 часа на автобусна спирка в ж.к. „Изгрев“ в областния град на 72-годишна жителка на града е била нанесена средна телесна повреда. След сигнала незабавно са предприети действия за издирване на извършителя. Установено е, че това е 26-годишен жител от Бургас.Установено е, че той е наранил жената по хулигански подбуди. Назначена му е съдебно-психиатрична експертиза, тъй като има данни, че мъжът страда от психическо заболяване. Назначена е съдебно-медицинска експертиза на пострадалата. От мястото на инцидента са иззети камери, записали инцидента, и е назначена техническа експертиза.По случая са разпитани множество свидетели – очевидци. Работата по случая продължава.От случая , от което се вижда, че свидетелите не смеят да спрат мъжа, който след първия ритник се отдалечава. Той после се връща, отново се отдалечава и се връща с паве, но не го хвърля. Качва се на автобус и чак тогава свидетели се обаждат на тел. 112 и разказват какво се е случило. Оттам пращат екипи на Спешна помощ и полицията. Жената е откарана в болница, тя е със счупен крак. Предстои ѝ операция, при която ще ѝ поставят импланти.", "date": "2017.05.17", "title": " Младежът, ритнал жена в Бургас, влиза в психиатрия (видео)"}
{"url": "https://m.offnews.bg/news/Koloezdene_18819/Belgietc-si-urezhda-sreshti-s-zheni-na-Dzhiroto_655777.html", "text": "Белгийският колоездач от отбора Лото-Джъмбо Виктор Кампенартс използва участието си в юбилейното издание на Обиколката на Италия, за да си уреди среща с мечтаната жена.Състезателят изписа на гърдите си с маркер надпис \"Карлин, да се видим?\" и така застана пред камерите на старта.Все още не е ясен отговорът на въпросната Карлин, но със сигурност тя е разбрала за предложението, тъй като се вдигна доста медиен шум около случката.\"Надявам се да е разбрала. В хода на етапа не ми отговори, но се надявам да го стори скоро\", коментира Кампенартс пред медиите в родината си.В Лото-Джъмбо се оказват големи любовчии, особено когато въртят педали в Италия. През 2014 година състезателят на отбора, който тогава носеше името Белкин, Йос ван Емден, директно поиска ръката на любимата си по време на Джирото.", "date": "2017.05.17", "title": " Белгиец си урежда срещи с жени на Джирото"}
{"url": "https://m.offnews.bg/news/Sviat-_12/Tramp-iskal-bivshiiat-shef-na-FBR-da-spre-razsledvane-za-ruskite-vrazk_655783.html", "text": "Американският президент Доналд Тръмп е поискал от бившия вече директор на ФБР Джеймс Коми да прекрати разследването срещу Майкъл Флин, който бе съветник на държавния глава по националната сигурност, съобщи \"Ню Йорк таймс\", цитиран от БТА. Според изданието Тръмп е отправил искането си на среща в Овалния кабинет през февруари. Вестникът се позовава на служебна бележка, която Коми е написал малко след разговора.Майкъл Флин подаде оставка ден след срещата на 14 февруари заради контактите си с руския посланик в САЩ Сергей Кисляк.От Белия дом побързаха да опровергаят написаното. \"Президентът никога не е искал от Коми или от когото и да е друг да прекратява каквито и да било разследвания, включително такова, свързано с генерал Флин\", се подчертава в изявление на президентската администрация.Пресслужбата посочва, че Тръмп многократно е изразявал мнението си, че генерал Флин е почтен човек, който е служил и защитавал страната.Според сътрудник на Коми, който е видял служебната бележка обаче, подробностите по документа, описани от вестника, са верни, допълва Ройтерс.Коми беше уволнен изненадващо миналата седмица. Малко преди това той споделил пред конгресмени, че се нуждае от повече ресурси за разследването за намесата на Русия на изборите в САЩ.Самият Коми изразил мнение, че причина за уволнението е отказът му да засвидетелства безусловна лоялност към президента Доналд Тръмп. Според Коми той не се ползва с доброто отношение на Тръмп след обяд в Белия дом през януари - една седмица след встъпването в длъжност на Тръмп. По време на обяда президентът няколко пъти го попитал дали ще потвърди своята лоялност към него, на което Коми отговарял, че Тръмп може да разчита само на неговата честност.Малко след уволнението на Коми Тръмп го предупреди в Туитър да не прави разкрития пред медиите. \"Джеймс Коми по-добре да се надява, че няма записи на нашите разговори, преди да започне да прави разкрития пред медиите\", написа Тръмп.", "date": "2017.05.17", "title": " Тръмп искал бившият шеф на ФБР да спре разследване за руските връзки на Флин"}
{"url": "https://m.offnews.bg/news/Kultura_33/NDK-otkriva-novo-prostranstvo-za-kultura-na-miastoto-na-bivsh-noshten_655776.html", "text": "НДК открива още едно ново арт-пространство. То ще се казва „42“ и ще обогати палитрата от нови места, които Дворецът създаде през последните две години.Зала „42“ е продължение на политиката и новата визия за развитие на НДК, заради които се появиха любимите вече на всички Литературен клуб „Перото“, Театър Азарян, ДНК – пространството за съвременен танц и пърформанс и изцяло обновеното кино „Люмиер Лидл“.Залата е мултифункционална, с капацитет до 350 човека и с уникална мини-сцена. Тя е подходяща за широк спектър от културни събития – концерти, изложби, литературни четения, пърформанси, акции, както и за лекции и обучения.Мястото съчетава нетрадиционна атмосфера и модулно обзавеждане, което позволява различни импровизации в реорганизиране на пространството за всякакви формати.Зала 42 има външен вход, който се намира от страната на едно от знаковите места за срещи в София – пилоните откъм бул. „Витоша” (на мястото на клуб \"Рубаят\").„За образования и четящ човек „42” е един от отговорите на въпроса „за живота, вселената и всичко останало“. Нарекохме новата си зала „42”, защото не виждаме смисъл в съществуването без култура и изкуство”, казва изпълнителният директор на НДК Мирослав Боршош.", "date": "2017.05.17", "title": " НДК открива ново пространство за култура на мястото на бивш нощен клуб"}
{"url": "https://m.offnews.bg/news/Obshtestvo_4/Chast-ot-Liulin-5-bez-topla-voda-za-2-mesetca-chast-ot-Nadezhda-3_655780.html", "text": "Част от столичния квартал \"Люлин\" 5 остава без топла вода за близо два месеца, а част от \"Надежда\" 3 и \"Младост\" 3 - за месец, като причината е подмяна на участъци от топлопреносната мрежа, съобщи \"Топлофикация-София\". В \"Люлин\" 5 бл. 512, 533, 541 вх. Е,Ж,З,И,К ще бъдат без топла вода между 11 май и 5 юли. В бл. 522, 513, 541, вх. А,Б,В,Г,Д в същия квартал ще бъдат без топла вода от 11 май до 4 юни. Спиране на топлата вода има и в ж.к. \"Люлин\" 3 бл. 306, 307, като тук то ще продължи от 11 май до 25 май. В ж.к. \"Надежда\" 3 бл. 306, 307 ще са без топла вода от 11 май до 31 май, а в бл. 303, 304 и 305 спирането на топлата вода ще продължи от 11 май до 11 юни. В \"Младост\" 3 топлата вода ще бъде спряна в бл. 324, 324А и 325А вх. 1, 2, 3, 4 - за периода от 9 май до 3 юни. Спиране на топлата вода ще има и на ул. \"Владайска\" - в района на хотел \"Шипка\", като в района ще са без топла вода от 11 май до 6 юни. ", "date": "2017.05.17", "title": " Част от \"Люлин\" 5 без топла вода за 2 месеца, част от \"Надежда\" 3 - за месец"}
{"url": "https://m.offnews.bg/news/Obshtestvo_4/SDVR-pusna-klip-s-divi-abiturienti-Ne-pravete-taka-na-vashiia-bal_655768.html", "text": "Столичната полиция разпространи видеоклип с опасно поведение на абитуриенти с цел да предупреди тазгодишните завършващи какво да не правят по времето на баловете.\"Абитуриентските празници винаги са изпълнени с много емоции и вълнуващи преживявания. В празнично настроение човек е склонен към компромиси, но когато те са свързани с неправилно поведение на пътя, това може да доведе до пътен инцидент и наранявания\", пишат от СДВР.За да запазите празничното настроение, от столичната полиция съветват:От полицията се обръщат и към родителите на абитуриентите:За сигурността на своите абитуриенти предложете им истински да се забавляват на бала, а вие или друг да поеме ангажимента да шофира. Дори да са правоспособни водачи, за предпочитане е абитуриентите да не сядат зад волана, когато са в особено емоционално състояние и лесно може да допуснат грешки. Ако все пак за деня на бала или за следващите празнични дни предоставите на своя абитуриент семейния автомобил, поговорете с него за опасностите на пътя. Доброжелателно го предупредете: да не си позволява алкохол, да не кара рисково и да не се влияе от опасни спонтанни предложения за извънредни пътувания от страна на пийналата компания.", "date": "2017.05.17", "title": " СДВР пусна клип с диви абитуриенти: Не правете така на вашия бал!"}
{"url": "https://m.offnews.bg/news/Politika_8/Darzhavata-shte-plashta-za-vsichki-in-vitro-protceduri_655772.html", "text": "Държавата ще плаща за всички ин витро процедури. Тъй като не само в предизборната кампания, бяхме поели ангажимент още от предишните кабинети, то даде добър резултат и в днешното заседание сме приели доклад на правителството, който безлимитно осигурява финансирането на необходимия брой ин-витро процедури, колкото докторите преценят, че е целесъобразно и ефективно и щади съответно и жените, заяви премиерът Бойко Борисов след края на заседанието на Министерския съвет.„Изцяло даваме възможност на докторите да определят колко 3-4-5-6, колкото преценят и поемат ангажимент. Слязох лично да ви го кажа, защото чух многократно, че сме се отказали от това свое обещание. Извинявам се, че със 7 дни сме закъснели, но трябваше не само да се осигурят парите, но и съответния инструмент това да се случи“, посочи Борисов.С приетото днес постановление се урежда изрично, че при изчерпване на средствата за дейности по асистирана репродукция, утвърдени по бюджета на Министерството на здравеопазването, министърът предприема действия за осигуряване на допълнителни средства за тези дейности чрез вътрешнокомпенсирани промени и/или чрез одобряване на допълнителни разходи по бюджета на ведомството за сметка на централния бюджет.Идеята да се осигурят средства за ин витро процедури без ограничения беше обявена от премиера Бойко Борисов още по време на предизборната кампания. След това ГЕРБ получиха и критики от страна на БСП, които ги обвиниха, че са се отметнали от идеята. Преди дни вицепремиерът Валери Симеонов обяви, че сред плановете на новото правителство е да се осигуряват пари за ин витро процедури за всички \"отговорни родители\", без значение от възрастта на жената, както и от това дали са извършвани ин витро процедури и преди това. ", "date": "2017.05.17", "title": " Държавата ще плаща за всички ин витро процедури"}
{"url": "https://m.offnews.bg/news/Stil_18811/7-predmeta-koito-sa-absurdno-skapi-snimki_655765.html", "text": "Случвало ли се е да не знаете къде да изхарчите милионите си? Може би не на всеки. Въпреки липсата на банкова сметка в Швейцария има предмети, които чакат да бъдете в настроение да \"пръснете\" обидно количество пари за нещо, което дори не е сигурно, че ще ползвате.Компанията Falke пусна лимитирана серия вълнени чорапи, само 10 бройки, които струват по 1188 долара. Каква е причината за тази цена? Вълната е от Викуня, порода дива лама. Смята се, че вълната на това животно е сред най-редки и скъпи в света. Дали са толкова топли, колкото терлиците на баба?За рождения си ден немската компания Faber-Castell пусна на пазара нов модел молив. Цената му е 13 400 долара, тъй като е направен от олово. Самият молив е изработен от кедър, а капачката - от бяло злато, което, от своя страна, е украсено с 3 диаманта.Почти няма човек, който да не обича да играе на Монополи. Но дали сте готови да платите 14 161 долара, за да имате тази версия? Заровете и фигурките са от злато и сребро, но все пак.А какво да кажем за закупуването на самобръсначка Zafirro, която е направена от нещо извънземно? И това не е шега: дръжката е от метал, който може да се намери само в останките на метеорит. Що се отнася до ножчетата, те са изработени от бял сапфир и болтове от платина.Компания на име Toilet Paper Man реши да пренесе тоалетната хартия на друго ниво. Тя е направена от чисто 24-каратово злато и струва 1 558 335 долара. Но не се притеснявайте, фирмата ще ви подари бутилка шампанско към покупката. Така ви помага да използвате хартията по-бързо.Нищо необичайно, просто чайник от колекцията Chitra, изработен от злато и украсен с 1500 диаманта и 500 рубини. И цената от 3 000 000 долара не е крайна, защото се оказва, че има не малко желаещи да притежават чайника.Пръстенът е диамантен и диамантът е пръстен. Компанията Shawish пристъпи напред в бизнеса с бижута и представи на света уникален във всеки смисъл на думата пръстен. Цената е само 70 000 000 долара. Е, швейцарците никога не икономисват от аксесоари.", "date": "2017.05.17", "title": " 7 предмета, които са абсурдно скъпи (снимки)"}
{"url": "https://m.offnews.bg/news/Knigi_18808/Prikazki-za-tcialoto-semejstvo-ot-shkolata-na-prikazkoterapiiata_655782.html", "text": "Името на Диана Петрова не е непознато на почитателите на добрата литература - тя е автор на три романа и две книги с приказки и създател на сайта „Подари ми приказка“. От няколко дни на пазара е и третата ѝ книга – „Приказки за цялото семейство“ (изд. \"Софтпрес\").Диана Петрова пише приказки за съвременни деца и модерни родители, някои от тях в школата на приказкотерапията. Двете ѝ книги с приказки „Двойната планета“ (книга за осиновени и техните осиновители) и „Мъдри приказки“ включват истории, които се четат както с голямо удоволствие от читатели във всички възрасти, така и с терапевтични цели в няколко организации, сред които Асоциация за осиновени и осиновители, Институт по позитивна психотерапия, Фондация С-Ивенна, Център за приобщаващо образование и др. „Мъдри приказки за деца и родители“ излиза за първи път през 2011 – първата книга за приказкотерапия, създадена от български автор.Новата книга на Диана Петрова излиза в навечерието на Международния ден на детето 1-ви юни. „Приказки за цялото семейство“ е не просто колекция от вълшебни истории, тя е книга за малките вълшебства в живота на всеки от нас. За истинските приятелства и обичта на родителите, за раждането и загубата на любим човек, за съхранените копнежи и дори за игрите – и с топка, и с таблет.Също както и в „Мъдри приказки“, историите в „Приказки за цялото семейство“ са създадени с много любов и разбиране по най-добрите практики в школата на приказкотерапията. Приказкотерапията е специфична школа на библиотерапията. Тя използва система от разказвачески похвати и четене, чрез която подтиква децата към растеж и размисъл, за да се справят с ежедневните предизвикателства, и помага на родителите в отглеждането и възпитанието на деца през XXI век. С приказките си Диана Петрова атакува директно тези проблеми.Потенциалът на приказкотерапията не остава незабелязан от добрите педагози в България – Диана Петрова е един от най-често канените за срещи с деца автори на издателство „Софтпрес“. При тези срещи тя не просто чете вече написани приказки, а обсъжда техния смисъл с децата, вслушва се в идеите и тълкуванията им, помага им сами да започнат да създават вълшебни истории, разкази и приказки.Изкусното перо на Диана Петрова пренася ежедневните въпроси в приказното царство и ги превръща в житейски уроци без нравоучения. За децата тези приказки са огледало, в което откриват себе си и опознават околния свят. За родителите са кладенец, от който черпят, когато имат нужда от подкрепа в най-голямото приключение – да отгледат човек.", "date": "2017.05.17", "title": " \"Приказки за цялото семейство\" от школата на приказкотерапията"}
{"url": "https://m.offnews.bg/news/Politika_8/Stanishev-skastri-Valeri-Simeonov-za-komentar-za-natcizma_655788.html", "text": "Лидерът на партията на европейските социалисти Сергей Станишев порица изказването на Валери Симеонов по повод . Според Станишев е недопустимо вицепремиер да коментира нацизма по този начин.„С изумление прочетох неуместния коментар на българския вицепремиер Валери Симеонов в противоречие с европейските и общочовешките ценности. Нашето политическо семейство счита за абсолютно недопустими подобни изявления, накърняващи човешкото достойнство и поругаващи паметта на жертвите на нацизма. Посланието на тези паметници е да помним, за да не забравяме тези ужасни събития. Подобни действия са твърде опасни сега, когато Европа и света са изправени пред предизвикателствата на екстремизма, национализма и тероризма. Хора, които се отнасят така към тази мрачна част от историята на човечеството, нямат място в управлението на модерна европейска България\", пише лидерът на ПЕС.Думите му идват след като вестник \"СЕГА\" публикува коментара на Валери Симеонов по повод снимка на зам. министъра на регионалното развитие Павел Тенев, отправящ нацистки поздрав пред восъчната фигура на офицер от хитлеристка Германия. Снимката е правена преди 8 години. По този повод Симеонов казва пред вестника: При съставянето на новия кабинет в България Партията на европейските социалисти изрази притеснението си от включването на Обединените патриоти в управлението. „Днес това притеснение се оказа още по-валидно. В момент, в който цяла Европа казва „не\" на национализма - както в Австрия, Холандия и на президентските избори във Франция, у нас коалиционните партньори на ГЕРБ получиха ключови ресори като икономическа и демографска политика, енергетика, здравеопазване, отбрана, вътрешни работи и сигурността на държавата. Силно съм изненадан, че ЕНП прие тяхното участие в правителството и даде подкрепа за управленската програма. Очаквам от премиера Борисов и партия ГЕРБ ясно да се разграничат от поведението на коалиционните си партньори. В противен случай страната ни ще изпадне в сранната ситуация на предстоящ Председател на Съвета на ЕС, обявяващ се срещу неговите ценности\", казва Станишев.", "date": "2017.05.17", "title": " Станишев скастри Валери Симеонов за коментар за нацизма"}
{"url": "https://m.offnews.bg/news/Futbol_18793/Zagubata-ot-Roma-promeni-planovete-na-IUventus_655784.html", "text": "В Ювентус са планирали тържества за спечелването на шестата поредна титла в Италия, но загубата от Рома с 1:3 е принудила ръководството да ги отмени.При равенство или успех над \"вълците\" в 36-ия кръг, \"Старата госпожа\" щеше да си гарантира трофея, но това не се случи. Според плановете на 21 май в Торино е трябвало да има празник с много музика, а отборът на дефилира с открит автобус.Всичко това е отложено за началото на юни или след финала в Шампионската лига.На 3 юни в Кардиф \"бианконерите\" се изправят срещу настоящия носител на трофея Реал Мадрид.Тази вечер пък Ювентус излиза във финала за Купата на Италия срещу Лацио, като при успех може да съхрани жива мечтата си за требъл.", "date": "2017.05.17", "title": " Загубата от Рома промени плановете на Ювентус"}
{"url": "https://m.offnews.bg/news/Bojni_18771/Zavrashtaneto-na-Fiuri-na-ringa-uvisna-vav-vremeto_655792.html", "text": "Бившият крал на тежката категория в професионалния бокс Тайсън Фюри няма да може да се завърне на ринга поне още година.Изслушването му в британската антидопингова агенция е насрочено за октомври и едва след него той ще може да получи лиценз и да излезе отново на ринга.Фюри, който беше дисквалифициран, а поясите му отнети,заради употреба на кокаин, се надяваше да се върне на ринга още през тази година и отправи куп предизвикателства към сънародника си Антъни Джошуа.Фюри дори започна да тренира и успя да свали близо 8 кг, но сега изглежда отново ще се отдаде на нездравословен начин на живот.Той е привикан да обясни как се е провалил на допинг теста през 2015 година, след което остана без пояси и лиценз. Забавянето на процедурата ядоса промоутърът му Франк Уорън, който определи като \"позор\" насрочването й за след шест месеца.", "date": "2017.05.17", "title": " Завръщането на Фюри на ринга увисна във времето"}
{"url": "https://m.offnews.bg/news/Politika_8/Bivsh-deputat-ot-Ataka-stana-oblasten-upravitel-na-Sofiia-oblast_655795.html", "text": "Правителството назначи Николай Пехливанов за областен управител на област София.На днешното си заседание кабинетът освободи досега заемалата длъжността Диана Тонова.Пехливанов е строителен предприемач, зам.­-председател на Столичния общински съвет. Той е и бивш депутат от \"Атака\" в 41-вото Народно събрание.На първото си заседание миналата седмица правителството смени 22 областни управители, част от които бяха сменени преди това от служебния кабинет. ", "date": "2017.05.17", "title": " Бивш депутат от \"Атака\" стана областен управител на София област"}
{"url": "https://m.offnews.bg/news/Drugi_18773/Shtangist-se-krasti-na-Isliamiadata-video_655787.html", "text": "Гаф на камерунски щангист видяха зрителите на Игрите на ислямската солидарност в Баку, Азербайджан.Доналд Киемех явно е забравил, че се намира на Ислямиадата и след успешен опит с щангата се прекръстил по християнски на подиума. Той вдигнал 136 кг, което му отредило шестото място в крайното класиране в категория до 85 кг.На игрите участват представители на 57 страни, които членуват в спортната федерация за ислямска солидарност. Състезанието продължава до 22 май.", "date": "2017.05.17", "title": " Щангист се кръсти на Ислямиадата  (видео)"}
{"url": "https://m.offnews.bg/news/Politika_8/ADFI-otkrila-narusheniia-v-39-ot-obshtestvenite-porachki-za-2016-g_655794.html", "text": "Агенцията за държавна финансова инспекция проверила 2016 обществени поръчки през миналата година, като е открила нарушения в 782 от тях - 39% от общия им брой. Това става ясно от приетия от Министерския съвет днес отчет за дейността на Агенцията за 2016 г. Финансовите инспектори са установили 286 случая на възложени обществени поръчки за 58 802 734 лв., при които не са проведени съответните законови процедури или не са събрани оферти чрез публикуване на покани за избор на изпълнител на обществената поръчка при наличие на всички основания за това. Проверените през миналата година обществени поръчки са на обща стойност 843 150 220 лева. При 17% от проверените поръчки - 341 поръчки, са установени нарушения, свързани с прозрачност, свободна и лоялна конкуренция. При 30 обществени поръчки е установено, че възложителите са поставили условия, които дават предимство или необосновано ограничават участието на кандидатите в процедурите. При 15 случая са сключени анекси към договори за обществени поръчки, с които са изменяни цени, срокове за изпълнение и др., без да са били налице законови основания за това и др.При 441 или при 22% от проверените обществени поръчки са констатирани нарушения, които имат процедурен характер – неспазване на срокове, неизпращане на информация за публикуване, пропуски при определяне, внасяне и освобождаване на гаранции за участие и за изпълнение на поръчки и други, става ясно от отчета.Констатирани са причинени вреди на организации и лица в размер на 8 411 214 лв., от които по време на инспекциите са предотвратени и възстановени 1 094 178 лева.През отчетния период са съставени 646 акта за установяване на административни нарушения, в т. ч. 486 на физически и 160 на юридически лица. По образуваните административнонаказателни производства са издадени 268 наказателни постановления, с които са наложени глоби и имуществени санкции в размер на 258 480 лева.За установените вреди са съставени 28 акта за начет срещу 24 длъжностни лица и са направени предложения за търсене на отговорност по Кодекса на труда или по общия исков ред.На органите на прокуратурата са изпратени 101 доклада от извършени финансови инспекции и проверки.", "date": "2017.05.17", "title": " АДФИ открила нарушения в 39% от обществените поръчки за 2016 г."}
{"url": "https://m.offnews.bg/news/Temida_18762/VAS-otmeni-minimalnata-rabotna-zaplata-ot-460-lv_655799.html", "text": "Решението не е окончателно и подлежи на обжалване пред петчленен съставВърховният административен съд /ВАС/ отмени постановлението на Министерския съвет, с което беше определена минимална работна заплата за 2017 г. в размер на 460 лева. Това се посочва в решение на съда.Разгледаното дело беше образувано по жалба на четири работодателски организации, които смятат, че е нарушена законовата процедура, защото постановлението е прието от МС без предварителното обсъждане на проекта. .В решението на съда се казва, че зам.-премиерът по европейските фондове и икономическата политика (по това време Томислав Дончев - бел. ред.) като председател на Националния съвет за тристранно сътрудничество е изпратил до жалбоподателите писма на 12 януари 2017 г., с които ги уведомява, че свиква заседание на съвета на следващия ден в сградата на кабинета. Част от дневния ред на това заседание е бил проектът за Постановление за определяне на нов размер на минималната работна заплата за страната за 2017 г.Дончев обаче не е спазил предвидения в закона срок, в който следва да уведоми работодателските организации - а именно 7 работни дни преди заседанието или ако разглежданият въпрос е спешен, .\"Неспазването на тези изисквания опорочава процедурата по приемане на подзаконовия нормативен акт, като това нарушение е съществено предвид непроведената съгласувателна процедура, която е задължителна по чл. 3 КТ във връзка с Правилника за организацията и дейността на съветите за тристранно сътрудничество\", пишат в решението си от ВАС. Делото беше образувано по жалба на четири представителни на национално равнище работодателски организации - Асоциация на индустриалния капитал в България, Българска стопанска камара, Българска търговско-промишлена палата и Конфедерация на работодателите и индустриалците в България.В жалбата бяха изложени аргументи за нарушаване на законовата процедура, защото постановлението на кабинета било прието без предварително обсъждане с представителните работодателски организации.Решението на ВАС е сигнал към новото правителство за необходимостта от спазването на правилата на социалния диалог - при равнопоставеност на страните, участващи в него, коментират в позицията си до медиите от БТПП.Размерът на минималната работна заплата е един от основните икономически показатели в страната и от особена важност, както за работодателите, така и за работниците. Поради това определянето на този показател от изпълнителната власт при сепаративни договорки само със синдикатите е извън националните и европейски правила за социално сътрудничество и не е в интерес на конструктивното партньорство, допълват от Българската търговско-промишлена палата.", "date": "2017.05.17", "title": " ВАС отмени минималната работна заплата от 460 лв."}
{"url": "https://m.offnews.bg/news/Sviat-_12/OON-predlaga-sirijskoto-pravitelstvo-i-opozitciiata-da-sastaviat-nova_655789.html", "text": "Посредникът на ООН връчи на представителите на сирийското правителство и опозицията предложение за изготвяне на нова конституция - една от големите теми от дневния ред в преговорите, които бяха подновени вчера в Женева, предаде Франс прес, цитирана от БТА. Делегацията на режима начело със сирийския посланик в ООН Башар ал Джафари и представителите на Висшия комитет по преговорите, обединяващ основните опозиционни формации, трябва да дадат днес следобед становищата си пред специалния пратеник Стафан де Мистура.Двама опозиционни източници казаха за АФП, че Мистура е представил документ с предложение за формиране на екип от обществени дейци и технократи, който да бъде натоварен да подготви почвата за бъдеща конституция.Този \"консултативен\" екип може да се захване за работа веднага, за да изработи проект за конституция. Това ще помогне да се избегне конституционен или правен вакуум по време на политическия преход, се казва в документа, от който АФП е получила копие. ", "date": "2017.05.17", "title": " ООН предлага сирийското правителство и опозицията да съставят нова конституция"}
{"url": "https://m.offnews.bg/news/Sviat-_12/Makedonskiiat-prezident-vrachi-na-Zaev-mandat-za-sastaviane-na-pravite_655791.html", "text": "Президентът на Македония Георге Иванов днес връчи мандат за съставяне на правителство на лидера на Социалдемократическия съюз на Македония (СДСМ) Зоран Заев, съобщи БТА.  Мандатът за формиране на правителство бе даден след като бяха отстранени пречките и осигурени гаранциите, за които настояваше държавният глава, за запазване на унитарния характер на държавата и спазване на конституцията.Пречките за съставяне на правителство са отстранени. Днес пристъпваме към изпълнение на члена от конституцията за определяне на мандатоносител за съставяне на правителство, заяви в кратко обръщение Иванов. Зоран Заев благодари и посочи, че са отстранени двете пречки за получаване на мандат, т.е. председателят на парламента Талат Джафери е изпратил писмо до президента Иванов за формиране на парламентарно мнозинство, а той - като мандатоносител, е изпратил изявление под формата на гаранция. В името на формирането на парламентарно мнозинство първо гарантираме защита на унитарния характер, суверенитета, териториалната цялост, независимостта, мултиетническия характер, защитата на конституционния ред и на държавните интереси и подобряване на живота на всички граждани, независимо от тяхната религиозна, етническа или езикова принадлежност, зачитане на основните демократични принципи и върховенство на закона, без да се поставя Македония в състояние на подчиненост, заяви Заев. Зоран Заев има срок от 20 дни от деня на получаване на мандата да внесе в парламента програмата на правителството и да предложи състав на кабинета.", "date": "2017.05.17", "title": " Македонският президент връчи на Заев мандат за съставяне на правителство"}
{"url": "https://m.offnews.bg/news/Politika_8/Dadoha-tcentralniia-plazh-na-Pomorie-na-kontcesiia-plashtame-3-60-lv_655800.html", "text": "След проведен конкурс правителството определи „Фаст-Ком“ ЕООД за концесионер на морския плаж „Поморие-централен“.Договорът за концесия е за 20 години, като за този срок са предвидени инвестиции в размер на 35 000 лв. Средствата са за организация на целогодишно санитарно-хигиенно поддържане на морския плаж и стратегия за развитие и популяризация, включително спортно-развлекателна и друга дейност.Цената за ползване на чадър и шезлонг ще е от по 3,60 лв. в платената зона на плажа.Процедурата за избор на концесионер на централния плаж в Поморие беше обжалвана в Комисията за защита на конкуренцията, но жалбата не беше уважена. ", "date": "2017.05.17", "title": " Дадоха централния плаж на Поморие на концесия, плащаме 3,60 лв. за чадър"}
{"url": "https://m.offnews.bg/news/Obshtestvo_4/Horata-s-uvrezhdaniia-ponesoha-kovcheg-Bojko-za-teb-sme-po-malova_655803.html", "text": "На дъжда, с черни балони и чадъри деца с увреждания и техните родители излязоха на протест в центъра на София. Протестът им е срещу две неща: Първото и най-важно за тях е отношението на обществото или по-точно липсата на такова. А втората – фактът, че след като децата им навършат 18 години, стават пенсионери. Причината е, че след навършване на пълнолетие, родителите на тези деца започват да получават минимална издръжка в рамките на 200-300 лева.Протестът на хората с увреждания и на родителите им пред Народното събрание остана самотен и тъжен. С изключение на един-двама депутати, които отидоха да разговарят с тях, никой не излезе да ги подкрепи. Голямата бяла сграда остана празна, а виковете им „Тук сме, живи сме!“ и „Излезте“ кънтяха под дъжда, но ехото им остана самотно и нечуто.В редиците на протестиращите се чуваха следните коментари: „България е единствената страна, в която децата ни, които навършат 18 години, стават пенсионери“.И тези им думи бяха подкрепени със символи: Червен голям и празен ковчег, на който пишеше – „18 години“. Носеха го четири жени, които преминаха през целия център на София, без да продумат дума, че им тежи, а само спокойно казаха: „Свикнали сме, така носим и децата си“. Едната от жените само рязко добави: „Обречени сме на бавна и мъчителна смърт“.Освен ковчега протестиращите носеха и огромни плакати, на които пишеше: „Бойко, и преди, и след 18 г. сме по-важни от магистралите“. А една от протестиращите, преминавайки пред плаката каза: „Не, по-маловажни сме“.И накрая след като почти час чакаха и викаха депутати и никой не се появи, родителите и децата им, тръгнаха по жълтите павета сами към Министерски съвет – да търсят уважение там. А по пътя, под дъжда, се спукаха много от черните им балони и останаха да лежат като символ на мъката им по жълтите измити улици на София. ", "date": "2017.05.17", "title": " Хората с увреждания понесоха ковчег: „Бойко, за теб сме по-маловажни от магистралите“"}
{"url": "https://m.offnews.bg/news/Snukar_18803/Legenda-na-snukara-pristigna-v-Sofiia_655796.html", "text": "Легендарният рекордьор по титли в “Крусибъл” Стивън Хендри пристигна в България за първи път, информира Sportal.bg.Знаменитият седемкратен световен шампион по снукър ще участва в четири демонстративни мача през месец септември срещу другата голяма звезда Рони О’Съливан.Хендри пристигна на летище София и по-късно днес ще даде пресконференция, а вечерта ще участва в “Шоуто на Слави”.Посещението на Хендри е много преди София, Пловдив, Бургас и Варна да бъдат домакини на двубоите му с Ракетата, но целта на визитата е да се запознае с България и да се срещне за първи път с родните фенове на джентълменския спорт.", "date": "2017.05.17", "title": " Легенда на снукъра пристигна в София"}
{"url": "https://m.offnews.bg/news/Politika_8/Kabinetat-dade-11-8-mln-leva-za-transport-i-naem-na-uchiteli_655804.html", "text": "Правителството одобри допълнителни трансфери в размер на 11 807 623 лева по бюджетите на общини. Средствата са предвидени в бюджета на Министерството на образованието и науката за възстановяване на транспортни разходи или на разходи за наем на педагогическите специалисти в детските градини и училищата за 2017 г.В съответствие с влезлите в сила нормативни промени, от началото на годината държавата покрива транспортните разходи на пътуващите учители, които преподават в селища с до 30 000 жители, а не с до 5000 души, както бе първоначално.По този начин са обхванати 90% от педагозите, които преподават извън населеното място, в което живеят, или над 14 600 от общо 16 500 пътуващи учители.Съгласно изготвената от кметовете на общини информация, с отпуснатите средства ще бъдат възстановени 11 774 611 лв. за транспорт и 33 012 лв. за наем за жилище на педагогическите специалисти за 2017 г.", "date": "2017.05.17", "title": " Кабинетът даде 11,8 млн. лева за транспорт и наем на учители"}
{"url": "https://m.offnews.bg/news/Obshtestvo_4/Rumanski-korab-shte-provezhda-okeanografska-ekspeditciia-v-Cherno-more_655798.html", "text": "Правителството разреши пребиваването в териториалното море и изключителната икономическа зона на България на научно-изследователския кораб „Mare Nigrum“, плаващ под знамето на Румъния, в периода 19-25 май 2017 г.Решението е взето на днешното заседание на Министерския съвет. Решението е във връзка с провеждането на съвместна океанографска експедиция, свързана с прегледа и актуализацията на интегрираните национални програми на България и Румъния и регионалните програми за мониторинг на Черно море.Провеждането на експедицията е продиктувано от необходимостта двете страни, като държави-членки на ЕС, да хармонизират стратегиите, методологиите и параметрите на вземането на проби и анализ, така че да може да се прилага единен подход за оценка на екологичното състоянието на морската околна среда, съответстваща на европейските инициативи (Морска стратегия и Рамкова директива за водите), посочиха от правителствената пресслужба.", "date": "2017.05.17", "title": " Румънски кораб ще провежда океанографска експедиция в Черно море"}
{"url": "https://m.offnews.bg/news/Politika_8/Kabinetat-obnovi-Nadzornite-saveti-na-NOI-i-NZOK_655806.html", "text": "Правителството одобри промени в надзорните съвети на Националния осигурителен институт и на Националната здравноосигурителна каса, които са резултат от новия състав на Министерския съвет.По закон надзорът на НОИ се състои от по един представител на всяка от национално представителните организации на работодателите и синдикатите и равен на тях брой членове, определени от правителството, един от които задължително е заместник-изпълнителен директор на Националната агенция за приходите.За нови членове на Надзорния съвет на НОИ са определени министърът на труда и социалната политика Бисер Петков, заместник-министърът на здравеопазването Мирослав Ненков и заместник-министърът на икономиката Лъчезар Борисов.От състава на Надзорния съвет са освободени Гълъб Донев, Галин Каменов и Владимир Туджаров.За председател на Надзорния съвет на Националната здравноосигурителна каса е определен Кирил Ананиев – заместник-министър на финансите.Освен изпълнителния директор на Националната агенция за приходите Галя Димитрова, в състава на Надзорния съвет се включват Николина Сотирова от Министерството на здравеопазването и Лъчезар Борисов – заместник-министър на икономиката.Представителят на МЗ е юрист, останалите членове на Надзорния съвет от държавната квота са финансисти и икономисти. Така ще се постигне по-добра координация и съгласуваност в действията и отговорностите на представителите на държавата в ръководството на НЗОК и ще се подобри ефективността на изпълнение на функциите на институцията, съобщава правителствената пресслужба.", "date": "2017.05.17", "title": " Кабинетът обнови Надзорните съвети на НОИ и НЗОК"}
{"url": "https://m.offnews.bg/news/Politika_8/Karakachanov-stava-shef-na-dve-komisii-kam-Ministerskiia-savet_655807.html", "text": "Вицепремиерът по обществения ред и сигурността и министър на отбраната Красимир Каракачанов е определен за председател на Националната комисия за борба с трафика на хора и на Централната комисия за борба срещу противообществените прояви на малолетните и непълнолетните.Националната комисия организира и координира взаимодействието между отделните ведомства и организации по прилагането на Закона за борба с трафика на хора, ръководи прилагането на националната политика и стратегия в областта на противодействието на това престъпление, ежегодно разработва и представя за утвърждаване от Министерския съвет национална програма за предотвратяване и противодействие на трафика на хора и закрила на жертвите му.Задачите на Централната комисия са да разработва и да предлага на Министерския съвет, на министерствата, на други ведомства и на юридически лица с нестопанска цел програми и дейности за предотвратяване и ограничаване на криминогенните фактори сред малолетните и непълнолетните.Тя също така обобщава съответните статистически данни, ръководи и контролира местните комисии, координира дейността на държавните органи и юридическите лица с нестопанска цел във връзка с борбата срещу противообществените прояви на малолетните и непълнолетните и др.", "date": "2017.05.17", "title": " Каракачанов става шеф на две комисии към Министерския съвет"}
{"url": "https://m.offnews.bg/news/Protesti_17652/MTSP-obeshta-dnevni-tcentrove-v-pomosht-na-roditelite-sled-protest-za_655797.html", "text": "С черни балони и ковчег родители на деца с увреждания излязоха на протест пред Народното събрание срещу държавната политика по отношение на хората в неравностойно отношение.Демонстрацията се проведе под мотото „Живот и след 18 г. чрез гарантиране на лична помощ за деца с увреждания”. Сред исканията на протестиращите е да се направи електронен регистър на хората с увреждания. Родителите настояват децата им да получават лична помощ според потребностите и след 18-годишна възраст. Ковчегът с числото \"18\" символизираше възрастта, на която държавата \"отписва\" детето с увреждане като такова и вместо целева семейна помощ започва да му изплаща инвалидна пенсия.При протестиращите дойде социалният министър Бисер Петков, за да изслуша исканията им. Петков коментира, че исканията на родителите са справедливи и по тях в министерството му има чуваемост. Той обаче предупреди, че не са всяка предлагана от семействата на деца с увреждания допълнителна дейност би могло да се намери финансиране. Министърът обяви, че ще се разшири броят на услугите в помощ на тези семейства. Той посочи една от новите социални услуги - откриване на на дневни центрове, в които децата могат да бъдат оставени до 14 дни, докато родителите им са например на почивка. Приоритет на министерството е и подготовката на регистър на децата с увреждания. Министърът припомни и че от тази година помощите за семейства с деца с увреждания са увеличени значително.", "date": "2017.05.17", "title": " МТСП обеща дневни центрове в помощ на родителите след протест за децата с увреждания"}
{"url": "https://m.offnews.bg/news/Obshtestvo_4/Shest-gimnazii-poluchavat-statut-na-natcionalni-uchilishta_655802.html", "text": "Шест гимназии да получат статут на училища с национално значение, предлага министърът на образованието и науката Красимир Вълчев на Министерския съвет.Училищата са:Професионална гимназия по ветеринарна медицина „Проф. д-р Димитър Димов“ - Ловеч;Професионална гимназия по горско стопанство и дървообработване „Сава Младенов“ - Тетевен;Професионална гимназия по горско стопанство „Христо Ботев“ - Велинград;Професионална техническа гимназия „Шандор Петьофи“ - Разград;Професионална гимназия по компютърни технологии и системи - Правец;Професионална гимназия по ветеринарна медицина „Иван Павлов“ - Стара Загора.Училищата с национално значение са държавни, а ако до момента на получаването на статута са били общински, се преобразуват.Според стандарта за институциите в системата на предучилищното и училищното образование училища с национално значение могат са станат тези, които дългосрочно изпълняват национална задача, възложена със заповед на министъра на образованието. Такива могат да са и училища, в които учат ученици от много области на страната.Под \"национална задача\" в случая се разбира тази, чието изпълнение е с трайно значение за обществено-икономическия живот в поне 15 области в страната и за изпълнението на която е осигурено целево финансиране от държавния бюджет.Училищата с национално значение са признати за заведения с висок капацитет, авторитет и значимост по отношение на потенциала на учителите, учениците, организацията и управлението на училището.Училищата с национално значение трябва да отговарят едновременно на две условия: в тях да учат поне 20 деца от други области, несъседни на областта, в която се намира училището, и броят на тези области да е:- 5 до 9 и над 30% от учениците са с постоянна адресна регистрация там;- 10 до 14 и над 20% от тях са с постоянна регистрация там;- 15 до 19 и над 10% от учениците са с постоянна регистрация там;- над 20 и над 5% от учениците са с постоянна регистрация там.", "date": "2017.05.17", "title": " Шест гимназии получават статут на национални училища"}
{"url": "https://m.offnews.bg/news/Kakvi-sa-pravata-ni-kato-potrebiteli_18797/Planirate-pochivka-Vnimavajte-s-nadpisa-All-inclusive_655808.html", "text": "Внимавайте с обещанието \"All Inclusive\" при резервиране на хотел за почивка. Има казуси, при които пише All Inclusive, но да речем Light. Тогава е възможно не всичко, изисквано по закон, да е включено в цената, предупреди председателят на Комисията за защита на потребителите Димитър Маргаритов в студиото на телевизия BG On Air.\"Следим внимателно, дори в момента разглеждаме такива казуси\", каза Маргаритов.Появява се и \"надграждане\" случай - \"Ultra All Inclusive\", \"All Inclusive VIP\" и други подобни.Минималните изисквания за наличните услуиги при \"All Inclusive\"  са посочени в наредбата за категоризирането на туристическите обекти.  Сред тях са нощувките, осигуряване на храна три пъти на ден, посочен е минималният асортимент, включително и по отношение на напитките и т.н.„Търговците, изпълнявайки минималните изисквания, по своя преценка биха могли да добавят допълнителни услуги. Много типичен пример в това отношение - безплатен чадър и шезлонг, ако съответният хотелиер има договор с концесионера на плажа. Това обаче не е задължителен атрибут на услугата All Inclusive, би могъл да бъде допълнителен”, уточни председателят на КЗП. Във връзка с други актуални събития - абитуриентските балове, Маргаритов препоръча винаги да се сключват договори, да се изискват и пазят платежните документи. Така човек може да си потърси правата при проявено недобросъвестно поведение. Например е договорен кетъринг и фирмата иска да се плати транспортът.", "date": "2017.05.17", "title": " Планирате почивка? Внимавайте с надписа \"All inclusive\""}
{"url": "https://m.offnews.bg/news/Obshtestvo_4/5-kilometrova-opashka-ot-kamioni-na-granitcata-ni-s-Gartciia_655812.html", "text": "Около 5 км колона от товарни автомобили изчакват за влизане в България през ГКПП Промахон – Кулата, съобщават от пресцентъра на МВР.Временните затруднения са във връзка с ремонти дейности на гръцка територия. На 28 април за ремонт беше затворено крайното дясно платно на влизане в България, което е използвано предимно от камиони.По данни на гръцката полиция, крайното трасе ще бъде пуснато в експлоатация след около 20 дни. След това предстои да бъде затворено средното трасе за около една седмица за полагане на асфалтова настилка.От „Гранична полиция“ препоръчват на шофьорите на товарни автомобили, пътуващи от Гърция, да използват и маршрута през ГКПП Илинден – Ексохи.", "date": "2017.05.17", "title": " 5-километрова опашка от камиони на границата ни с Гърция"}
{"url": "https://m.offnews.bg/news/Komentari_65/Ako-ne-te-chuvat-izvikaj-pet-pati_655809.html", "text": "Създаване на закон за личната помощ вече е история.Какво ще се случва оттук­ нататък? Каквото всеки път. Социалният министър и екипът му ще се запознаят с исканията на протестиращите. Ще се излъчи работна група. В най­-скоро време (идната седмица) организаторите на протеста ще се срещнат с представителите на социалното министерство, за да обсъдят добре формулираните им искания.Всъщност има ли някой, който още не е разбрал защо протестираха отново тези хора? Да преговорим.  – това би дало възможност на лицата да разполагат с бюджет, който да изразходват, според потребностите; месечната помощ да е не по­-малко от две минимални работни заплати и да се осигурява от републиканския бюджет. Унизително е всяка година родителите да бъдат назначавани по програми, според които „работният ден“ на личния асистент е четиричасов, а полагащото се заплащане между 200 и 400 лева. защото никой в държавната администрация не знае колко са те, какви са диагнозите им, а това е доказателство за липса на цялостна държавна политика по проблема.  би спестило много усилия на родителите, които при всяко кандидатстване по програма за лични асистенти са принудени да подготвят куп документи, доказващи състоянието на детето или лицето, за което се грижат. -­ това би осигурило адекватна помощ, според конкретните потребности на детето или лицето с увреждане.Сред протестиращите имаше и много хора с увреждания, навършили 18, с придружителите си. Те бяха пренебрегнати при промените, които предприе последното редовно избрано правителство, и оставени да оцеляват с мизерна социална пенсия. Децата с увреждания не порастват – това е тъжната истина, която от години управляващите се опитват да заобиколят. Затова и слоганът на този протест беше „Моята суперсила е мама“.Дали този път протестиращите ще бъдат чути, ще покаже времето.", "date": "2017.05.17", "title": " Ако не те чуват - извикай пет пъти"}
{"url": "https://m.offnews.bg/news/Kultura_33/Filmat-s-uchastieto-na-Balgariia-Kucheta-na-ekran-ot-19-maj_655801.html", "text": "Филмът \"Кучета\" на режисьора Богдан Мирика, копродукция между България, Фpанция, Рyмъния и Катар тръгва на голям екран от 19 май.„Кучета” е дебютният пълнометражен филм на Богдан Мирика. Това е личен проект, вдъхновен от истински събития, случили се в детството на режисьора. През 2014 е представен като проект в уъркшопа на Ciné Fondation в Кан и през 2016 година дебютира в конкурсната програма „Особен поглед” на 69-ото издание на фестивала в Кан, от който е получава Наградата на ФИПРЕССИ.Освен награда от Кан, \"Кучета\" е отличен и на множество други престижни кинофоруми. Роман е млад мъж от Букурещ. Той заминава за селата близо до границата с Украйна с намерението да продаде голямата, но напълно запустяла земя, която е наследил от дядо си. Старият Хогас, който е местен полицай, го предупреждава, че дядо му е оглавявал местните бандити и неговите момчета, днес водени от жестокия и харизматичен Самир, няма да се откажат от земята и нелегалния си бизнес – не и без битка. Роман не се стряска и тримата мъже се сблъскват в своеобразен триъгълник на жестокост.„Този филм е за човешката природа. Сигурно е, че много филми са посветени на тази тема. Но има нещо по-специално в героите на „Кучета” – те съвсем ясно осъзнават, че тяхната природа е дълбоко покварена, но при все това не могат да направят нищо... Случва се в живота да си наясно, че си избрал погрешния път, но въпреки всичко продължаваш да вървиш по него. Именно това се случва на моите герои. Може би защото това противоречие е наследено от тях и те нямат контрол – въпреки че го осъзнават, не правят нищо по въпроса. Те избират да останат верни на онази дълбока същност, която ги определя. „Кучета” е за трима мъже, които въпреки всичко, случило им се в живота, си приличат по между си. И не просто се бият по между си – всъщност най-вече те се борят със себе си”, казва режисьорът.До 2007 г Богдан Мирика има един публикуван роман и се занимава основно с реклама. Но интересът му към кинотонадделява и той записва сценаристика в Университета в Уестминстър, Лондон. Започва да пише сценарии за другирежисьори, но това не го удовлетворява и през 2011 г. става сценарист и режисьор на първия си късометражен филм „Бора Бора”. Филмът печели наградата за най-добър късометражен филм в Анже, Франция, най-добър румънски късометражен филм на фестивала в Трансилвания и е селектиран за множество други фестивали, включително в Локарно, Варшава, Солун и др.Наскоро е привлечен от HBO Europe като сценарист и сърежисьор на „Umbre” – сериал, разказващ за престъпността в Румъния.", "date": "2017.05.17", "title": " Филмът, с участието на България, \"Кучета\" на екран от 19 май"}
{"url": "https://m.offnews.bg/news/Politika_8/Bivsh-shef-na-Arena-Armeetc-vleze-v-Borda-na-NDK_655810.html", "text": "Бившият ръководител на \"Арена Армеец\" Борислав Велков влиза в Съвета на директорите на НДК. Като членове на Съвета на директорите на НДК са освободени Марио Анастасов и Светлодара Енчева.На тяхно място са назначени Борислав Велков и Лазарина Стоичкова.Досегашният изпълнителен директор Мирослав Боршош запазва мястото си в Съвета на директорите.Велков участва в ръководството на \"Арена Армеец\" заедно с Иван Драндийски от 2011 до 2013 г. След това двамата поеха мениджмънта на спортната зала Булстрад арена в Русе.Лазарина Стоичкова е бивш съветник на Лиляна Павлова, когато тя беше регионален министър. Стоичкова влиза в управлението на НДК от позицията си на главен секретар на Агенцията по геодезия, картография и кадастър.", "date": "2017.05.17", "title": " Бивш шеф на \"Арена Армеец\" влезе в Борда на НДК"}
{"url": "https://m.offnews.bg/news/Tenis_18788/Napadat-shef-na-ruskiia-tenis-zaradi-printcipna-pozitciia_655813.html", "text": "Патриотизмът явно е взел връх над здравия разумв руския тенис, след като вицепрезидентът на местната федерация Евгений Кафелников беше нападнат заради позицията си по казуса с Мария Шарапова.Завърналата се след изтърпяно наказание за употреба на допинг бивша номер 1 в света не получи покана за \"Ролан Гарос\", като организаторите изтъкнаха, че турнирът стои над отделните играчи.Кафелников подкрепи решението, като заяви, че така е правилно. С думите на четирикратния победител в турнири от Големия шлем не се съгласи Анна Чакветадзе.\"Женя, няма за какво да се радваш. Не се случи нищо хубаво за руския тенис\", написа Чакветадзе.\"Тенисът е световен, а не руски спорт\", отговори Кафелников, на което Чакветадзе реагира с острата реплика, че щом вицепрезидентът на руската федерация мисли така, значи е достигнал дъното.", "date": "2017.05.17", "title": " Нападат шеф на руския тенис заради принципна позиция"}
{"url": "https://m.offnews.bg/news/Sviat-_12/Putin-gotov-da-izvadi-stenograma-ot-razgovora-mezhdu-Tramp-i-Lavrov_655817.html", "text": "Руският президент Владимир Путин обяви, че е готов да предостави на Конгреса на САЩ стенограмата от разговора между президента Доналд Тръмп и руския външен министър Сергей Лавров. Путин отрече Тръмп да е издавал секретна информация на Лавров. В коментар за създалата се ситуацията Путин подчерта още, че в САЩ се развива политическа шизофрения.Продължавайки в същия ироничен стил, руският президент каза, че днес е беседвал с външния министър по тази тема. \"Ще трябва да му наложа порицание, защото той не ни каза какви са тези тайни - нито на мен, нито на представители на руските спецслужби\", се пошегува Путин, цитиран от ТАСС и БТА.Руският президент посочи, че страната му е готова да предостави в Сената и в Камарата на представителите на САЩ стенограма от разговора между Лавров и Тръмп, ако американската администрация няма нищо против.Путин каза, че американските политици, които според него разпалват \"антируски настроения\", са или \"глупави\", или \"опасни и безскрупулни\". По думите му те \"вредят на собствената си страна\", отбелязва Асошиейтед прес.Той заяви, че първоначално Москва сметнала за \"забавни\" дебатите за руска намеса в американската политика, но сега е \"разтревожена, защото е трудно човек да си представи какво могат да измислят по-нататък хората, които раждат подобни безсмислици\".Попитан какво мисли за президентството на Тръмп, Путин каза, че американският народ трябва да прецени това. Руският президент обаче изтъкна, че представянето на Тръмп може да бъде оценено \"само когато му бъде позволено да работи на пълен капацитет\" - намек, че някой възпрепятства дейността на американския му колега.", "date": "2017.05.17", "title": " Путин готов да извади стенограма от разговора между Тръмп и Лавров"}
{"url": "https://m.offnews.bg/news/Obshtestvo_4/Braniat-s-podpiska-nudistki-plazh-kraj-Ahtopol_655819.html", "text": "Любители на нудисткото плажуване започнаха петиция срещу отдаването под наем на плажа „Къмпинг Делфин“. Според тях, се посяга на един от последните диви плажове. Инициативата им стартира във Фейсбук, провокирани от снимки, на които се вижда, че ивицата се подготвя за летния сезон. Според тях се изсичат и дървета. От Община Царево днес са изпратили проверка на място, която не е констатирала нарушения. Почиства се площ зад плажа, няма сеч на дървета, заяви кметът Георги Лапчев. Има премахнати храсти, но гора там няма, поясни той. До ивицата трябва да се осигури достъп по закон, добави Лапчев. На място се очаква да се направи и чакълиран път. Въпреки това, привържениците на нудисткото плажуване стартираха подписка в защита на ивицата.„“, пише в петицията.Тя, обаче, е закъсняла. Плажът вече не е \"див\", а е отдаден под наем със заповед на министъра на туризма на 5 май, след проведена процедура, обявена през март. Тя е спечелена от пловдивската фирма „Тйва Интернешанъл“ ЕООД. Малко над 13 000 лв. е таксата, която ще се плаща на държавата, а чадърите и шезлонгите там ще струват по 10 лв. По думите на инициаторите на подписката, наемателят се е съгласил да отдели зона, която да е за нудистите, но тя е твърде малка за почитателите на голото плажуване.", "date": "2017.05.17", "title": " Бранят с подписка нудистки плаж край Ахтопол"}
{"url": "https://m.offnews.bg/news/Politika_8/Karakachanov-shte-motivira-vojskata-kato-prenapisva-dokumenti_655816.html", "text": "Военният министър Красимир Каракачанов ще редактира , който беше изготвен от служебното правителство. Причината е, че констатациите в него създавали напрежение в обществото и войската и неверни твърдения за това, че армията не може да изпълнява конституционните си задължения. Пред комисията по отбрана в парламента Каракачанов лансира идеята си, която, въпреки че не беше обсъдена между депутатите, очевидно има подкрепата на ГЕРБ. Според доклада армията е на предела на възможностите и трудно смогва да изпълнява задачите за гарантиране на си за гарантиране на националната сигурност. От текстовете му става ясно също, че заради липса на средства, стара техника и незапълнени щатни бройки, армията само частично изпълнява задълженията си. В него като основен проблем е посочен недостигът на военни както и остарялото въоръжение и техника. Пред депутатите от комисията по отбрана Каракачанов поясни обаче, че смята да подложи на редакция доклада в частта му, която се отнася до препоръките. \"Истината всички я знаем. Не необходимо да плашим обществото. Проблемите са много, натрупвани са деситилетия и е крайно време да обърнем пирамидата - да започнем да гледаме на въоръжените сили с по-голяма отговорност и на задачите, които те изпълняват. Моята идея е в този доклад да има повече конкретни препоръки, които, разгледани от правителството и комисията по отбрана, да бъде политиката, която ще се води в перспектива, а не само да правим констатации\", коментира Каракачанов пред журналисти след срещата му с депутатите.  Въпреки че той смята, че докладът трябва да бъде редактиран в частта с препоръките, Каракачанов не е съгласен с някои от констатациите в него, които \"могат да доведат до отношение към армият, до съмнения в обществото\". \"Не трябва да се съмняваме в нашата армия въпреки всички трудности, които съществуват. Съществуват много трудности, но аз лично не бих използвал точно тези думи\", каза Каракачанов и поясни, че има предвид заключението, че армията само частично изпълнява задълженията си. Заместник-министърът на отбраната Атанас Запрянов, който ще отговаря за кадровата политика в армията, поясни, че недостигът на военни е близо 5 600 души, а в резерва - 2 500. ", "date": "2017.05.17", "title": " Каракачанов ще мотивира войската като пренаписва документи"}
{"url": "https://m.offnews.bg/news/Politika_8/Agent-na-DS-oglavi-prestcentara-na-voennoto-ministerstvo_655818.html", "text": "Кадър на бившата дирекция \"Държавна сигурност\" при МВР оглави пресцентъра на Министерството на отбраната. Александър Урумов, който ръководеше пресцентъра на БНБ по времето на фалита на КТБ, е вербуван в края на 1988 година.Той е сътрудничил на управление 03-05-03 в качеството си на агент с псевдоним Абел. Урумов е обявяван в решения на комисията по досиета три пъти досега – при проверката на кандидати за евродепутати и народни представители и на БНБ. Снет е от отчет през 1990 година. От 1991 година е директор на дирекция в Министерството на отбраната, а по-късно и ръководител на пресцентъра на БНБ.", "date": "2017.05.17", "title": " Агент на ДС оглави пресцентъра на военното министерство"}
{"url": "https://m.offnews.bg/news/Politika_8/Zam-ministarat-s-natcistkiia-pozdrav-podade-ostavka_655822.html", "text": "Зам.-министърът на регионалното развитие Павел Тенев подаде оставка, след като негова снимка как отправя нацистки поздрав пред восъчна фигура на офицер от хитлеристка Германия се завъртя в мрежата.Тенев бе назначен на поста си на 15 май, само два дни по-късно снимката от Фейсбука му, който бе изтрит днес, му коства министерското място.Оставката на Тенев бе обявена на извънреден брифинг в Министерския съвет този следобед. Напускането на поста си Тенев обяви сам пред журналисти, като допълни, че идеята за оставката била негова и не му е оказван натиск от премиера Бойко Борисов или вицепремиера Валери Симеонов. Той заяви, че от една снимка нещата са се преекспонирали, но създалото се напрежение не работи добре за правителството, затова е решил да подаде оставка. Тенев допълни, че снимката е направена през 2008 г. и нейната идея била да се разглежда \"повече в подигравателен стил\", като подчерта, че в никакъв случай не споделя нацистките идеи. \"Видях какво отражение дава това на семейството ми и коментарите, които започнаха да се сипят. Прецених, че това е най-добрият вариант. Това е личен профил, там съм споделям много снимки и явно е имало някои, които ми изиграха лоша шега\", коментира още Тенев мотивите за оставката си.\"Доволен съм, че никой не ме атакува заради професионалните ми възможности и смятам, че следващият, който ще ме наследи, трябва да положи усилия в ресорите, които ще поеме, да даде най-добро от себе си, защото те са тежки и има нужда да се ръководят правилно\", каза още Павел Тенев. Малко по-късно от правителствената пресслужба обявиха, че премиерът Бойко Борисов е приел оставката на Тенев. Тенев бе назначен от квотата на Обединени патриоти, а днес съпредседателят на партията Валери Симеонов коментира снимката, като неговите думи също предизвикаха обществен отзвук: \"Несериозни работи. Нямам Facebook, не съм видял снимка, не мога да коментирам. Нацистки ли е поздравът наистина? На база на кое да го оттеглим - че е хитлерист или член на нацистка партия? Глупости\". ", "date": "2017.05.17", "title": " Зам.-министърът с нацисткия поздрав подаде оставка"}
{"url": "https://m.offnews.bg/news/Futbol_18793/Kokala-posochi-Gonzo-kato-vinovnik-za-sastoianieto-na-Levski_655824.html", "text": "Последният треньор направил Левски шампион - Емил Велев - Кокала, посочи основният проблем, който според него е дал началото на срива на \"сините\". \"Във всички отбори има напрежение, дори в махалата, когато играеш за бира и кебапчета. Всичко, което ми беше заложено в договора (б.а. - говори за престоя му на \"Герена\") се изпълни. В това отношение нямам проблеми с тогавашното ръководство.Много бързо обаче искаха да се разделят с мен, за да докарат световнонеизвестният Ратко Достанич заедно с Георги Иванов - Гонзо. Именно те съсипаха отбора.Нямам нищо против него. Сега се справя много добре в Черно море. Мъжко момче е, амбициозен, предава на футболистите това, което им е нужно като агресия и концентрация.За мен обаче Гонзо неправилно и погрешно се правеше на спортен директор. Няма заложбите да бъде такъв, но като треньор е доста успешен\", категоричен бе Кокала пред Блиц.", "date": "2017.05.17", "title": " Кокала посочи Гонзо като виновник за състоянието на Левски"}
{"url": "https://m.offnews.bg/news/Kultura_33/20-namalenie-za-biletite-za-Tcirk-diu-Solej-v-Sofiia_655828.html", "text": "На 26, 27 и 28 май у нас ще видим представлението \"Варейкай\" на световноизвестния \"Цирк дю Солей\". Специално за представлението от 13:30 часа на 28 май организаторите от С.М.Е обявиха 20% намаление на билетите в ценовите категории от 70, 80 и 100 лв., които вече ще бъдат на цени 56, 64 и 80 лв. от днес.Билетите са вече в продажба и могат да бъдат закупени от касите на Тикетпро и Ивентим, както и на www.ticketpro.bg и www.eventim.bg.\"Варейкай\" е един от най-грандиозните спектакли на \"Цирк дю Солей\". Той пресъздава мита за Икар, с пищни костюми, оригинална музика на живо, главозамайващ декор и спираща дъха акробатика. Трупата е омагьосала над 10 милиона зрители в 130 града в 23 държави.", "date": "2017.05.17", "title": " 20% намаление за билетите за \"Цирк дю Солей\" в София"}
{"url": "https://m.offnews.bg/news/Kultura_33/Festivalat-In-the-Palace-zavladiava-Varna-s-poreditca-ot-kino-sabiti_655831.html", "text": "Десетки заглавия, последните отличени късометражни филми в Европа и специална обучителна програма в седмицата от 28.05 до 04.06.2017 ни очакват на фестивала за късометражно кино 13 поредни години \"In the Palace International Short Film Festival\" посреща в двореца на Балчик млади филмови творци, професионалисти и любители на седмото изкуство от страната и света, като им дава платформа за изява и отваря пред тях нови възможности за развитие.Тазгодишното 14-то издание на фестивала ще бъде още по-атрактивно и достъпно, като за тази цел се провежда на четири етапа – в София, Велико Търново, Варна и Балчик, с допълнителни акценти в програмата. След изключителния успех на първите двe части на комплексната и амбициозна инициатива, между 28.05 и 4.06.2017 г. морската столица Варна ще се превърне в притегателен център за стотици творци и фенове на късометражните филми като част от инициативата Европейска младежка столица – Варна 2017. Наред с прожекциите на селектираните творби, избрани от над 3 000 заявки от цял свят, събитието е обогатено с редица интригуващи изненади и акценти.Без аналог е начинанието на \"In the Palace\", благодарение на което от 24.05.2017 г. във варненските училища с изучаване на чужди езици стартират Обучителните филмови ателиета. В приятелска атмосфера международният екип на фестивала ще обсъжда с младежите общозначими теми на испански, италиански, португалски и английски език, ще ги запознае отблизо с късометражния филм като изключително подходяща форма на изразяване, а паралелно с това ще развие техните практически знания и умения.Прожекциите в морската столица ще се състоят в зала 4 на Фестивален и конгресен център-Варна от 28.05. до 04.06.2017. Специалната изненада за всички ценители на късометражните филми са блоковете с продукции, номинирани за най-престижните отличия на нашия континент – Европейски филмови награди. Блоковете под надслов European Nights ще се прожектират в зала Европа от 02.06. до 04.06.2017 г. За първи път у нас публиката ще има възможност да се запознае с най-високите постижения в съвременното европейско късометражно кино.Официалната церемония по награждаването на избраните от публиката филми в София, Велико Търново и Варна ще се състои в Двореца в Балчик навръх Джулай морнинг, когато ще е и големият финал и обявяването на най-добрите късометражни игрални, документални, анимационни и експериментални филми в селекцията.Билети за конкурсната програма във Варна от 28.05. до 04.06. са достъпни на цени от 6 лв. на касата на Фестивален и конгресен център.", "date": "2017.05.17", "title": " Фестивалът \"In the Palace\" завладява Варна с поредица от кино събития"}
{"url": "https://m.offnews.bg/news/Sviat-_12/Desni-levi-i-tcentristi-v-noviia-frenski-kabinet_655830.html", "text": "Десни, леви и центристи влизат в новото френско правителство на премиера Едуар Филип, който беше назначен вчера от президента Еманюел Макрон, предаде Франс прес, цитирана от БТА. Министърът на отбраната в досегашното социалистическо правителство Жан-Ив льо Дриан оглави министерството на външните работи. Льо Дриан е близък приятел на предишния френски президент, социалиста Франсоа Оланд.За министър на отбраната бе назначена центристката Силви Гулар, депутат в Европейския парламент от групата на Алианса на либералите и демократите за Европа (АЛДЕ).Вътрешен министър става социалистът Жерар Коломб, кмет на Лион. Коломб бе един от първите социалисти, подкрепили кандидатурата на Макрон за президент.Новият министър на икономиката в кабинета на Едуар Филип е Брюно льо Мер. Той е от дясната партия \"Републиканците\" и е проевропейски настроен.Самият Едуар Филип също е от консервативната партия \"Републиканците\". Центристът Франсоа Байру, лидер на партия Демократично движение, става министър на правосъдието. Популярният природозащитник Никола Юло е назначен за министър за \"екологичния и солидарен преход\".В новото френско правителство влизат общо 18 министри, а съставът му отговаря на обещанието на президента Макрон да преодолее разделението между ляво и дясно в страната.", "date": "2017.05.17", "title": " Десни, леви и центристи в новия френски кабинет"}
{"url": "https://m.offnews.bg/news/Obshtestvo_4/Kameri-snimat-vseki-uchenik-na-maturite-50-dushi-slediat-zalite-v-rea_655814.html", "text": "Системата за наблюдение на тазгодишните матури ще позволи индивидуален мониторинг на всяко едно от местата, на които ще седи ученик. Ще има компютърен анализ при съмнение за преписване, съобщи пресцентърът на Министерството на образованието. За целта всяко място в класните стаи ще бъде номерирано и за всеки ученик е определено конкретно място.Матурата по български и литература е на 19 май, а вторият задължителен държавен зрелостен изпит (по предмет по избор) - на 22 май. Двата изпита започват в 8 ч. сутринта и продължават 4 часа, а за учениците със специални потребности са предвидени още два часа.За българския са осигурени 4049 камери, а за втория изпит броят им ще е 4147.Няма да има зала без видеонаблюдение.Картината от камерите ще следят в реално време 50 представители на МОН и на регионалните управления на образованието.13 500 квестори ще следят за реда на матурата по български език и литература. За втората матура са определени около 13 000 квестори. Те ще бъдат по двама в изпитна зала, още двама ще пазят в коридорите, квестори ще има и на входа на училището.При провеждането на матурите като наблюдатели имат право да присъстват и до трима представители на родителите на ученици от училището, където се провежда изпитът. Имената им са уточнени месец преди изпитния ден от настоятелството, а в училищата без настоятелства - от родители на ученици в десети и единадесети клас.ДЗИ по български ще има в 663 училища и общо 4099 зали. Вторият ще е в 604 училища и 4147 зали.От тази година има 20 мониторингови центъра в цялата страна. Създадени са и мобилни групи със специализирано високотехнологично оборудване, които да наблюдават процеса. Нова мярка за сигурност са и модулите на матурите.11 718 750 са възможните комбинации на изпита по български език и литература. За първи път тази година всички зрелостни изпити ще се оценяват електронно в 41 центъра за оценяване.Учениците трябва да са в училищата 15 минути по-рано и да носят документ за самоличност, служебната бележка за допускане до изпита и химикал с черен цвят.Ученикът не може да излезе от изпитната зала, преди да е предал работата си по съответния модул.Изпитите по четири предмета са разделени на два модула – математика, химия и опазване на околната среда, физика и астрономия, както и по биология и здравно образование. Останалите изпити се състоят от по три модула с различна продължителност.Първият модул по български продължава 1 час и се състои от 30 въпроса със затворен отговор, които носят максимум 30 точки. Вторият също е един час и включва 10 въпроса със свободен отговор и работа с текст, като носи до 40 точки. Третият модул е интерпретативно съчинение или есе, което носи останалите 30 точки до общия сбор от 100.", "date": "2017.05.17", "title": " Камери снимат всеки ученик на матурите, 50 души следят залите в реално време"}
{"url": "https://m.offnews.bg/news/Kultura_33/Izlozhbata-Balgarskite-chehi-e-goliamoto-sabitie-v-Noshtta-na-mu_655825.html", "text": "След изключителния успех на документалната фотоизложба „Българските чехи” в Народната библиотека в Прага, където беше показана в началото на тази година, 26-те табла от експозицията от вчера са експонирани в изложбената зала на Държавна агенция „Архиви” (София, ул. „Московска” 5). Те ще останат там до 2 юни и ще могат да бъдат видени и в Нощта на музеите тази събота. Различното в премиерата на изложбата в България е, че редом с платната са експонирани и оригиналите на документите и портретите, които са предоставени от архивохранилищата на Централния държавен архив и държавните архиви в София, Пловдив, Сливен, Шумен, Варна и Благоевград, както и в Научния архив на БАН и Националната художествена галерия.„Експозицията е израз на благодарност към невероятните хора, включили се в изграждането и укрепването на България след Освобождението, отбеляза и посланикът на Чехия у нас Душан Щраух. Вяра Пипева - съпруга на Богдан Пипев Прошек, , огласи новината, че в София ще бъде изграден паметник на двамата братя на мястото на несъществуващата вече бирена фабрика „Прошек”. На събитието присъстваха още посланикът на Словакия Мариан Якубоци, проф. Николай Овчаров, представители на изпълнителната власт, академичната общност, на Пощенска банка (с чиято помощ е реализирана изложбата), журналисти и други. Премиерата бе отбелязана и с чаша чешко пиво.", "date": "2017.05.17", "title": " Изложбата „Българските чехи” е голямото събитие в Нощта на музеите"}
{"url": "https://m.offnews.bg/news/Obshtestvo_4/Zalichavat-dumata-invalid-Deputat-smiata-che-e-obidna_655805.html", "text": "Думата „инвалид“ трябва да бъде премахната от българския език и да не се употребява като синоним на човек с увреждане. И аз съм предприел необходимите процедури това да се случи. Това обяви пред OFFNews новият депутат и параолимпиец номер 1 на България Михаил Христов от БСП, който бе сред малкото депутати, които излязоха на протеста на хората с увреждания.„Не харесвам тази дума и никой не я харесва. Тя е обидна. Какво означава тя – невалиден, недействителен. Ние хората с увреждания не сме недействителни и невалидни. Ние сме истински“, коментира още Христов. Той добави, че е предприел необходимите действия и е започнал процедура по премахване на думата „инвалид“, като е внесъл вече документи за промяна в необходимите закони. По думите на Христов никъде по цял свят не се използва такава дума за хората с увреждания.Христов коментира също, че иска да бъдат променени и други процедури, свързани с инвалидите. Като например при посещение в ТЕЛК да не карат хората с увреждания да си махат протезите, за да покажат че са протези“. Това е абсурдно, то е ясно, че са протези“, коментира Христов.", "date": "2017.05.17", "title": " Заличават думата „инвалид“. Депутат смята, че е обидна"}
{"url": "https://m.offnews.bg/news/Kultura_33/Wacken-Metal-Battle-se-mesti-v-klub-Mixtape-5_655815.html", "text": "Wacken Metal Battle Bulgaria 2017 ще се състои на 2, 3 и 4 юни. Поради промяна на първоначалните договорки от страна на клуб \"Маймунарника\", тази година домакин на събитието ще e столичния клуб “Mixtape 5“. Както беше обявено и по-рано, на 2 и 3 юни ще са полуфиналните кръгове, а на 4 юни (неделя) ще е финалът.Поради изключително засиления интерес към тазгодишното издание, и предварително обявеното ограничение до 24 слота за изява на полуфиналите, се наложи да потърсим помощ за предварителната селекция на групите от своите международни колеги.Представителите на Wacken Metal Battle 2017 за Латвия, Грузия, Хърватска, Румъния и Испания излъчиха своите 24 фаворита, а ние само обобщихме резултатите, които са следните: 8 m/s, 40 Days Later, Anonyme, Badcast, Cupola, Dementify, Der Hunds, Dishonored, Dreg Starz, Eridan, Fragments Of Existence, Grimaze, Hecktic, hereAndNow, Hyperborea, Inflict, Ivory Twilight, Khanъ, Lab For Madness, Morrum, O.H, Occultum, Ophan и S.T.A.Y. Тъй като О.Н. и Khanъ са възпрепятствани и не могат да участват, тяхното място ще бъде заето от следващите две групи получили най-много гласове за участие: Escape From Inferno и Bleak Revelation. В случай на други отпаднали от програмата групи, те ще бъдат заменени (по ред) от, Chaplin’s Dream, Charda, Future Was Perfect, Il Pasaro, Magnetic и Vokyl.Както ви е известно всяка група ще разполага с 20 минути концертно време и общо 10 минути за подготовка по представянето и освобождаване на сцената. На 4-ти юни ще видим четирима участници От всеки ден по двама участници ще бъдат избирани за представяне във финала Участниците ще бъдат оценявани от жури, чийто състав ще бъде представен в деня на откриването.И тази година барабаните, усилватели и китарни кабинети ще бъдат осигурени отново от музикални магазини MUSIC DIVISION.", "date": "2017.05.17", "title": " Wacken Metal Battle се мести в клуб \"Mixtape 5\""}
{"url": "https://m.offnews.bg/news/Temida_18762/Sadiia-mamri-obvineni-v-otvlichane-i-poboj-nad-dete-no-gi-puska-da-si_655823.html", "text": "Дълга и назидателна лекция на двама задържани изнесе бургаският окръжен съдия Събчо Събев. Магистратът сериозно порица мъжете, арестувани с обвинения за отвличане и побой на дете, но въпреки това не им наложи никаква мярка за неотклонение и ги пусна да си ходят. Според обвинителния акт, задържаните Жельо Тончев и Йордан Янчев, са отвлекли непълнолетно момче в бургаския кв. „Банево“. Те са се опитали да накарат детето да признае, че е откраднало дебитната карта на един от тях и са искали да я върне. То е удряно, душено чрез въже и са му отправяни заплахи за убийство. Самото въже не е намерено. Според адвокатите на обвиняемите има противоречия в думите на свидетелите. Травмите по детето били охлузване на лицето, наранена ушна мида и нараняване по шията. Това, според юристите, е в противоречие с думите на някои от свидетелите, че има нанесен „зверски побой“. Съдията изнесе дълга назидателна лекция на задържаните, посочвайки, че момчето е било само на 16 години, а, ако искат да се правят на мъже, да се пробвали с Кубрат Пулев. Въпреки това, той не наложи никаква мярка за неотклонение на двамата мъже. Прокуратурата ще протестира решението на Окръжния съд.", "date": "2017.05.17", "title": " Съдия мъмри обвинени в отвличане и побой над дете, но ги пуска да си ходят"}
