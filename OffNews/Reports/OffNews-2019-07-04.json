{"url": "https://offnews.bg/ikonomika/uspeshno-zavarshi-proektat-ucha-i-se-razvivam-v-chez-706688.html", "text": "367 служители от дружествата на ЧЕЗ България участваха в проекта „Уча и се развивам в ЧЕЗ“ за повишаване на професионалните и ключовите компетентности на заетите. Проектът продължи 16 месеца и се осъществи по Оперативна програма „Развитие на човешките ресурси“ 2014-2020, съфинансирана от Европейския социален фонд на Европейския съюз.Целта на проекта, чието изпълнение започна през март 2018 г., бе да повиши нивото на компетентност на служителите и да създаде условия за устойчива заетост чрез предоставяне на специализирани знания, умения и компетентности, което в крайна сметка води до повишаване на личностната мотивация и удовлетворението на служителите и подобрява производителността и конкурентоспособността на компаниите. Обученията се проведоха в София, Благоевград, Плевен и Монтана. Уменията си по специалност заваряване подобриха 78 участници, по електроенергетика 17 участници, по маркетингови проучвания – 22 участници. Проведени бяха и обучения за подобряване на дигиталните компетентности на 200 служители, а на чуждоезиковите умения – на 50.„Като един от най-големите работодатели в страната се гордеем с инвестицията в знанието, квалификацията и развитието на служителите ни, затова ще продължим инициативата и ще надграждаме знанията и уменията на хората си, следвайки програмите си за учене през целия живот.“, допълни Евгения Накова, директор „Човешки ресурси“, ЧЕЗ България ЕАД.", "date": "2019.07.04", "title": "Успешно завърши проектът Уча и се развивам в ЧЕЗ"}
{"url": "https://offnews.bg/koloezdene/vsichki-etapi-po-chasove-i-dni-vizhte-programata-na-tur-dio-frans-706689.html", "text": "На 6 юли стартира поредното издание на най-голямото състезание в света на шосейното колоездене - Тур дьо Франс. В продължение на три седмици милиони фенове ще приковат погледи към най-добрите колоездачи в света, които ще си оспорват короната в надпреварата.Настана време да се запознаем с всички 21 етапа, на които ще станем свидетели. Колегите от Евроспорт публикуваха подробен график за всички отсечки.6 юли (1 етап) Брюксел - Брюксел (194,5 км) равнинен етап Евроспорт 1, 12:55 ч.7 юли (2) Брюксел (27,6 км) отборен часовник Евроспорт 1, 15:20 ч.8 юли (3) Бенш – Еперне (215 км) полупланински етап Евроспорт 1, 13:00 ч9 юли (4) Реймс - Нанси (213,5 км) равнинен етап Евроспорт 1, 13:00 ч.10 юли (5) Сен-Дие-де-Вож - Колмар (175,5 км) полупланински етап Евроспорт 1, 14:00 ч.11 юли (6) Мюлуз – Ла Планш де Бел Фий (160,5 км) планински етап Евроспорт 1, 14:00 ч.12 юли (7) Белфор – Шалон-сюр-Саон (230 км) равнинен етап Евроспорт 1, 12:10 ч.13 юли (8) Макон – Сент Етиен (200 км) равнинен етап Евроспорт 1, 13:00 ч.14 юли (9) Сент Етиен – Бриуд (170,5 км) полупланински етап Евроспорт 1, 14:00 ч.15 юли (10) Сен Флур - Алби (217,5 км) равнинен етап Евроспорт 1, 13:00 ч.16 юли почивен ден17 юли (11) Алби– Тулуза (167 км) равнинен етап Евроспорт 1, 14:30ч.18 юли (12) Тулуза – Банер-дю-Бигор (209,5 км) планински етап Евроспорт 1, 12:20 ч.19 юли (13) По (27,2 км) часовник Евроспорт 1, 14:50 ч.20 юли (14) Тарб – Турмале (117,5 км) планински етап Евроспорт 1, 14:20 ч.21 юли (15) Лиму – Фоа Пра д’Алби(185 км) планински етап Евроспорт 1, 13:00 ч.22 юли почивен ден23 юли (16) Ним – Ним (177 км) равнинен етап Евроспорт 1, 14:00 ч.24 юли (17) Пон дю Гар – Гап (200 км) полупланински етап Евроспорт 1, 13:15 ч.25 юли (18) Ембрюн – Валоар (208 км) планински етап Евроспорт 1, 12:00 ч.26 юли (19) Сен-Жан-дю-Мориен – Тин (126,5 км) планински етап Евроспорт 1, 14:30 ч.27 юли (20) Албервил – Вал Торенс (130км) планински етап Евроспорт 1, 14:30 ч.28 юли (21) Рамбуйе – Париж (128 км) равнинен етап Евроспорт 1, 19:00 ч.1 – за първи път ще бъдат раздавани бонус секунди на височини2 – държави, през чиято територия преминава маршрута (Белгия и Франция)3 – градове, които ще приемат Тура за първи път5 – финали на изкачване21 – етапа (7 равнинни, 5 полупланински, 7 планински, 1 отборен часовник, 1 индивидуален часовник)22 – отбора54,8 – общия брой километри на двата етапа по часовник82 – общия брой изкачвания на Турмале от 1910 г насам (финал на 14-ия етап през 2019)100 – години от въвеждането на Жълтата фланелка230 – дължината на най-дългия етап (7-ми етап, 12 юли)1985 – годината на последната френска победа (Бернар Ино)2 770 – най-високата надморска височинапрез 2019 г. (Кол дю л’Изеран, 19-ти етап)3 490 – километрите от Брюксел до финала на Шанз-Елизе", "date": "2019.07.04", "title": "Всички етапи по часове и дни, вижте програмата на Тур дьо Франс"}
{"url": "https://offnews.bg/obshtestvo/borisov-obiavi-che-v-plovdivsko-e-razbita-naj-goliamata-fabrika-za-ne-706692.html", "text": "При полицейска операция в Пловдивско са разкрити две фабрики за нелегални цигари - в село Ръжево Конаре се е подготвял тютюна, а в село Труд са произвеждани цигарите.Арестувани са 11 души и готова продукция за 2 милиона лева, четирима се издирват. Арестуваните работници в двете фабрики са молдовци и украинци. Премиерът Борисов, който посети мястото на полицейската операция, обяви, че разбитата фабрика в село Труд е най-голямата в страната.Обектът работи от около една година. Всичко е било организирано много стриктно и дори конспиративно. Цигарите са от марките Muratti и Royal - с много добро качество. И са били с гръцки надписи, което подсказва, че или се изнасят за Гърция, или се пласират на вътрешния пазар, но да се търси Гърция като производител, уточни Борисов.На място са открити цигари във всички фази на производството - от тютюна до натоварените кашони в камионите. Виждали сме много фабрики за производство за контрабандни цигари, но толкова голяма и толкова добре организирана - не сме. Щетите за бюджета се изчисляват на 15-20 млн. лева на месец, коментира премиерът.Халето в село Труд е имало специални шумоизолиращи панели. Оборудвано е и с мощен генератор, за да не бъде забелязан голям разход на ток.", "date": "2019.07.04", "title": "Борисов обяви, че в Пловдивско е разбита най-голямата фабрика за нелегални цигари у нас"}
{"url": "https://offnews.bg/112/brutalen-sluchaj-na-iznasilvane-na-sofijskata-ul-ivan-asen-ii-706690.html", "text": "Тежко криминално престъпление е извършено на централната софийска улица \"Цар Иван Асен II\" в нощта на 26 юни, съобщиха МВР и прокуратурата. Около 1:40 часа през нощта на улицата, точно до 12-то училище, е изнасилена и ограбена 29-годишна жена. Нападателят О. Абас, също на 29 години, я повалил на земята и я изнасилил, като употребил сила - заплашил я, опирайки острие от парче стъкло във врата ѝ. Непосредствено след това затиснал с тялото си пострадалата, като говорейки ѝ на английски език ѝ заявил: „Ще те нарежа!“, и направил прорези със стъклото по дясната страна на врата ѝ и по ръката ѝ, а след това я изнасилил, съобщава Софийската районна прокуратура. Минути след това извършителят ограбил жертвата, като ѝ взел 140 лева, отново заплашвайки я с острото стъкло.По информация на OFFNews Абас е алжирски гражданин. Извършителят е задържан първоначално за 72 часа, а в понеделник, 1 юли, съдът му е постановил постоянна мярка за неотклонение заради високата обществена опасност на деянията, потвърдиха пред OFFNews от прокуратурата.Арестантът има четири присъди, три от които са за нелегално влизане на територията на България. Четвъртата присъда е за кражба. От полицията съобщават, че очакват документи от страната му на произход, за да бъде екстрадиран. Преди това обаче той ще се изправи пред българското правосъдие.Мъжът е задържан след издирване от полицията по сигнал, постъпил на 26 юни сутринта.Кварталът около ул. \"Иван Асен II\" е в един от централните софийски райони, където толкова тежки престъпления не са обичайни. Много от жителите не са чули за престъплението. В групата на квартала във фейсбук потребители разказаха, че в същия ден са оградена с полицейска лента зона около училището.", "date": "2019.07.04", "title": "Брутален случай на изнасилване на софийската ул. Иван Асeн II"}
{"url": "https://offnews.bg/medii/stoil-roshkev-bnt-ima-nuzhda-ot-svoia-televizionen-tramp-706687.html", "text": "\"Да направим БНТ отново велика\" - така кандидатът за генерален директор Стоил Рошкев е озаглавил концепцията си за управление на телевизията, която представи днес пред СЕМ. По думите му БНТ има нужда от своя телевизионен Тръмп, който да може да се справи с дълбоката телевизия.Рошкев посочи, че ако бъде избран за генерален директор, ще спре кранчетата за източване на медията. Според него тя не е във фалит и бюджетът ѝ е достатъчен за дейността ѝ. Все пак той предлага да се промени подходът към външните продукции - те да бъдат на собствена издръжка чрез спонсорства. Във вътрешните предавания пък трябва да се съблюдава плурализмът и да не се канят все едни и същи гости, заяви кандидатът.БНТ може да си осигури допълнителни приходи, като например дава помещения под наем или отвори почивните си бази. От еврофондове пък може да се финансира нова сграда за телевизията - в НРТЦ зад The Mall на \"Цариградско шосе\", предлага Рошкев.\"Започва се от малките неща, вижте в какво състояние са тоалетните в телевизията. Тоалетната хартия свършва още в понеделник\", каза журналистът, който е дългогодишен криминален репортер.На въпрос на члена на СЕМ Розита Еленова би ли се справил при липса на управленски опит, той отговори: \"Вие бяхте тези, които избрахте Константин Каменаров, за когото говореше, че има изключителен управленски опит. Той не управляваше себе си, камо ли да управлява тези 1500 души. Какво значи управленски опит? Това е просто едно работно място.\"С представянето на Стоил Рошкев изслушването на шестимата кандидати приключи. Утре в 11 ч членовете на СЕМ ще изберат новия генерален директор.", "date": "2019.07.04", "title": "Стоил Рошкев: БНТ има нужда от своя телевизионен Тръмп"}
{"url": "https://offnews.bg/futbol/parvoto-el-klasiko-za-novia-sezon-v-la-liga-shte-e-na-27-oktomvri-706691.html", "text": "Гигантите на световния футбол Барселона и Реал Мадрид ще се изправят един срещу друг в 10-ия кръг на испанската Ла Лига. Първото Ел Класико за новия сезон в първенството ще бъде на 27 октомври. Днес беше теглен жребият, който отреди каталунците първо да са домакини, както беше и през миналата кампания. Реал ще приеме \"блаугранас\" в 26-ия кръг - на 1 март 2020 година.През миналия сезон Барса разби Реал у дома с 5:1, след което победи и на стадион \"Сантиаго Бернабеу\" с минималното 1:0.Иначе в първия кръг на Ла Лига каталунците ще гостуват на Атлетик Билбао, а Реал Мадрид ще пътува до Селта. Атлетико Мадрид пък приема Хетафе.Първите четири отбора в крайното класиране влизат директно в групите на Шампионската лига. В Лига Европа отиват петият и шестият от първенството и носителят на Купата на Краля. Изпадат последните три в таблицата.Носителят на Суперкупата ще бъде определен по нова схема от типа \"Финална четворка\" с двубои между 8 и 12 декември. Финалът за Купата на Краля ще се състои на 18 април.", "date": "2019.07.04", "title": "Първото Ел Класико за новия сезон в Ла Лига ще е на 27 октомври"}
{"url": "https://offnews.bg/temida/deloto-za-iztochenite-milioni-ot-smetkata-na-martin-petrov-spria-oshte-706698.html", "text": "Делото на бившия футболен национал Мартин Петров, който съди \"Уникредит Булбанк\",  бе спряно още на първото заседание, Петров твърди, че от сметката му личната му банкерка в продължение на 10 години е източила 3,8 милиона лева. От финансовата институция категорично отричат измама и твърдят, че сумите са изплащани по надлежния ред.Днес гражданското дело беше спряно до приключване на разследването, тъй като в процеса няма документи за над 450 банкови операции. Част от документите са унищожени, други са иззети от прокуратурата, която от две години разследва случая.Тъй като документите са основно доказателство, без тях делото не може да продължи, прецени съдия Стефан Кюркчиев.Разследващите не са дали информация на съда, стана ясно от думите на Кюркчиев.Той обясни, че е пращал писмо в края на миналата година, както и преди няколко дни. Отговор няма.", "date": "2019.07.04", "title": "Делото за източените милиони от сметката на Мартин Петров спря още на първото заседание"}
{"url": "https://offnews.bg/drugi/talantat-na-evrofutbol-nurgiul-salimova-e-4-ta-na-silen-turnir-po-shah-706669.html", "text": "Талантът на Еврофутбол Нургюл Салимова се класира 4-та на силния турнир по шахмат – Академия Белград (24.06 – 01.-7.2019 г.), в която тя участва след специална покана от организаторите.Със спечелените 6,4 точки 16-годишната българка покри последната норма за международен гросмайстор при мъжете.Още един талант на българския букмейкър, макар и в зимните спортове, не спира с участието си в състезания и през лятото. Любомир Калчев, който докато се готви за старта за сезона по шорттрек, участва на състезанието \"Витоша 100\" с велосипед.15-годишният ни състезател завърши на престижното 50-о място от 3000 участници, като преодоля разстоянието от 100 км в пресечена местност за 5:51.10 ч. Любомир се подготвя в Несебър, след което ще се качи на високопланинската база на Белмекен.", "date": "2019.07.04", "title": "Талантът на Еврофутбол Нургюл Салимова е 4-та на силен турнир по шахмат"}
{"url": "https://offnews.bg/sviat/putin-za-poreden-pat-zakasnia-za-sreshtata-si-s-papa-frantcisk-706699.html", "text": " Президентът на Русия Владимир Путин се срещна днес с папа Франциск в Апостолическия дворец на Ватикана.Путин, който се е срещал с папа Франциск два пъти, пристигна с близо час закъснение за днешната аудиенция.Руският президент закъсня с 50 минути за първата им среща през 2013 г. и с повече от час за втората през 2015 г.Днес двамата обсъдиха климатичните промени, както и ситуацията в Сирия, Венецуела и Украйна. В разговора бяха засегнати и някои значими въпроси от живота на Римокатолическата църква в Русия, уточни пресслужбата на Светия престол.След срещата Путин благодари на Светия отец за отделеното време и \"интересния и съдържателен разговор\", а папата го прикани да се моли за него, съобщава руската държавна агенция ТАСС.", "date": "2019.07.04", "title": "Путин за пореден път закъсня за срещата си с папа Франциск"}
{"url": "https://offnews.bg/temida/gabrovetcat-kojto-butna-ot-most-deteto-si-napravi-palni-samopriznani-706696.html", "text": "31-годишният габровец, който вчера бутна от мост и уби 5-годишния си син, е направил пълни самопризнания, съобщиха от МВР.Окръжният съд уважи искането на прокуратурата и днес наложи на мъжа постоянна мярка за задържане.Задържаният е криминално проявен за кражба и за средна телесна повреда, за което е излежал осъдителна присъда от 8 месеца, съобщи на брифинг директорът на полицията в града Борислав Муеров.На 27 юни жената, с която 31-годишният габровец е живеел на семейни начала, е обявена за издирване.„Предприети са действия в рамките на общодържавното издирване и е установен контакт с жената. В разговор с разследващите тя е споделила, че не е искала никой да знае къде се намира и не е подавала сигнали в полицията“ - каза  Муеров.Прокурор Надежда Желева от Окръжна прокуратура – Габрово допълни, че майката на хвърленото от моста дете се е страхувала да подаде сигнал срещу мъжа, тъй като е била заплашвана.Към момента имаме достатъчно събрани доказателства, които късно снощи послужиха за привличане на мъжа като обвиняем и то с изключително тежка квалификация на извършеното престъпление. Става въпрос за бащата, който умишлено и по мъчителен за собственото си дете начин го е умъртвил, като го е хвърлил умишлено от висок мост, каза Желева.31-годишният баща заявил, че е убил сина си, защото не можел да се грижи за него, след като майката напуснала общото им жилище.Това е неговото обяснение - че не е могъл да се справи с отглеждането на 5-годишно дете в рамките на 2 седмици. И понеже не е намерил друг изход, това е начинът, по който е решил проблема със затрудненията си. Звучи абсолютно нелогично - това е, което каза пред съда, обясни окръжният прокурор.", "date": "2019.07.04", "title": "Габровецът, който бутна от мост детето си, направи пълни самопризнания. Съдът го остави в ареста"}
{"url": "https://offnews.bg/futbol/grabiat-kato-topal-hliab-biletite-za-ruzhomberok-levski-706682.html", "text": "Билетите за гостуването на Левски в Словакия са изчерпани, съобщава клубният уебсайт.\"Уважаеми привърженици, билетите за гостуването на Левски в Словакия срещу Ружомберок от първия квалификационен кръг на Лига Европа на 11 юли, четвъртък, са изчерпани.Ръководството на ПФК Левски ще се опита да осигури допълнителен брой билети за привържениците на клуба, за което ще ви уведомим допълнително\", съобщават от клуба.Междувременно тръгна мълвата, че Левски ще има нов генерален спонсор. Той ще бъде обявен до дни. Става въпрос за \"Национална лотария\". Зад компанията стои Васил Божков и братята Димитър и Милен Ганеви, съобщават колегите от \"Спортал\".\"Сините\" ще се разделят с Efbet, който бе основен спонсор на клуба. Още на мача срещу Ружомберок в Словакия футболистите ще бъдат с екипи, на които ще има лого на лотарията.След няколко месеца инвестиции в сянка на братя Ганеви, ръководството на Левски е взело решение всичко да бъде официализирано.", "date": "2019.07.04", "title": "Грабят като топъл хляб билетите за Ружомберок - Левски"}
{"url": "https://offnews.bg/futbol/trakijska-shevitca-shte-nosi-kasmet-na-igrachite-na-beroe-prez-novia-s-706681.html", "text": "Берое представи екипи с уникален дизайн за новия сезон. Новите облекла са изработени специално за клуба от немския производител на спортни стоки \"Uhlsport\". Титулярните тениски са в традиционното зелено, вторият екип е бял, а третият избор е в графит.\"\", написаха от клуба.", "date": "2019.07.04", "title": "Тракийска шевица ще носи късмет на играчите на Берое през новия сезон"}
{"url": "https://offnews.bg/medii/emil-koshlukov-bih-sprial-stani-bogat-i-sotciologiata-v-referendum-706666.html", "text": "И.д. генералният директор на БНТ Емил Кошлуков представи пред СЕМ концепцията си за развитието на телевизията в конкурса за нов шеф на медията.По горещата тема с финансовото положение на БНТ той коментира, че е спрял някои от договорите, през които изтичат пари, и би продължил с такива действия и занапред, ако бъде избран. Той даде и два конкретни примера с предавания, които иначе били качествени и рейтингови, но прекалено скъпи за БНТ. Едното е \"Стани богат\", което според него по финансови съображения трябва да слезе от ефир. В публицистичното предаване \"Референдум\" пък трябвало да се спре договорът със социологическата агенция \"Алфа рисърч\", отново с цел икономии. Договорът за социология е за сума, която е четири пъти повече от хонорарите на всички хора, заети с предаването, каза още кандидатът. \"Не, не мога да продължа този договор. Същият случай е и \"Стани богат\" - прекалено скъпо е за нас. Няма да мога да гледам колегите в очите, иначе октомври трябва да им спра заплатите, за да спрем дефицита\", коментира Емил Кошлуков.В началото на презентацията си той наблегна на конкурентната и технологична среда, в която БНТ работи. Затова според него една от задължителните посоки на развитие трябва да е за гледане в онлайн платформи и през мобилни устройства.В концепцията си той очертава пакет от мерки в четири сфери, които да реформират телевизията - законодателни, финансови, управленски и технологични. Според него на БНТ ѝ трябва нова организация на управлението, засилено филмопроизводство, нова програмна концепция, ясни правила за кариерно израстване.По отношение на модела на финансиране, според него трябва да се избере един от три варианта - дали БНТ да мине изцяло на държавна издръжка без да излъчва реклами; да засили продажбите на рекламно време, в т.ч. чрез аутсорсване на дейността към рекламни агенции; или най-накрая да се пусне фондът за публичното ѝ финансиране, но след като авторитетът на телевизията стане достатъчно добър, за да имат зрителите доверие в прозрачността на разходите.Запитан за нашумелия доклад за финансовата криза в телевизията, Кошлуков отговори: БНТ3 да го приключим, ако не може да съществува в този си вид, понеже спортните права поскъпват много и са лукс, което БНТ не може да си позволи, коментира още Кошлуков.Попитан за ограничаването на публицистиката и засилване на т.нар инфотейнмънт съдържание в програмата на БНТ в периода, в който той е програмен директор и и.д. генерален директор, Кошлуков отговори:\"Може би, трябва да видя данните, не съм запознат в този доклад. Ще говоря с Юлияна Пръмова веднага, за да видя защо в има такива проблеми, ще го проверя на секундата. (...) Вие непрекъснато искате да давам оценка на г-н Каменаров, Вие не познавате ли структурата?\"Днес СЕМ ще изслуша и последния шести кандидат в конкурса - журналистът Стоил Рошкев. Гласуването в съвета е утре - тогава ще стане ясно името на новия генерален директор на БНТ.", "date": "2019.07.04", "title": "Емил Кошлуков: Бих спрял 'Стани богат' и социологията в 'Референдум'"}
{"url": "https://offnews.bg/sviat/svaliha-absurdnite-obvinenia-v-ubijstvo-sreshtu-prostreliana-bremenna-706684.html", "text": "Щатския прокурор на Алабама обяви, че сваля обвиненията срещу .На простреляната бе определена и гаранция в размер на 50 хил. долара, а другата жена беше пусната на свобода.Маршей Джоунс бе арестувана на 26 юни по обвинения в непредумишлено убийство заради това, че е започнала фаталния скандал с 23-годишната Ебони Джейминсън на 4 декември 2018 г. Двете спорили по въпроса кой е бащата на бебето. Ситуацията излязла от контрол, Джейминсън извадила оръжие и стреляла в стомаха на бременната жена.Полицията потвърждава, че Джейминсън е стреляла и че това е довело до спонтанния аборт. Но заключението ѝ гласи, че единствената жертва е нероденото дете, чиято майка е започнала скандала нарочно, продължила го е и той ескалирал в сбиване, което е довело до смъртта на собственото ѝ неродено дете. Според полицията Джейминсън е била \"принудена\" да се защити от Джоунс.Обвиненията срещу жената, която е стреляла, паднаха пред върховния съд, тя е на свобода.Алабама е един от щатите, където абортът е забранен, а използването на физическа сила в самозащита - не. Сега групи, които настояват жените да имат право на избор, посочват, че законът вече се използва и срещу бременни жени.", "date": "2019.07.04", "title": "Свалиха абсурдните обвинения в убийство срещу простреляна бременна, загубила бебето си"}
{"url": "https://offnews.bg/sviat/putin-rano-e-da-se-kazhe-shte-si-tragna-li-ot-politikata-706685.html", "text": "Руският президент Владимир Путин смята, че е твърде рано да се говори за това дали ще си отиде от политиката през 2024 г., когато приключва мандататът му.„За това е рано да се каже. Пред мен са още 5 години на напрегната работа. И при тази стремителна динамика, която наблюдаваме сега по света, е трудно да се правят прогнози. Повярвайте, аз сега имам с какво да се заема – в това си качество, в което се намирам“, казва руският лидер в интервю пред италианския в.“ Corriere della Sera“, публикувано в сайта на Кремъл /www.kremlin.ru/events/president/.Запитан защо плановете му за развитието не се реализират, Путин отговаря, че „причината е в икономическите реалности, с които Русия е принудена да се сблъсква“. „А именно – спадът или колебанията в цените на международните пазари на традиционните стоки от нашия износ: нефт, газ, метали. Безспорно, има и влияние на външни ограничения“, казва президентът.Той уверява, че провежда много премерена реалистична политика, гарантира макроикономическата стабилност и не допуска ръст на безработицата. „Още повече – успяхме да концентрираме значителни ресурси, за да започнем реализацията на мащабни национални проекти, които трябва да гарантират развитието на ключови отрасли на икономиката и социалната сфера, повишаване качеството на живот на хората“, подчертава държавният глава. Но не отговаря на въпроса защо плановете му не виждат бял ден, въпреки липсата на действителни политически противници и почти отсъстващата опозиция.Според него руската страна не може да носи отговорност за кризата в договореностите между Москва и Вашингтон за разоръжаването, нито за предстоящата нова надпревара във въоръжаването с непредсказуем изход – „защото провалът в системата на международната сигурност започна с едностранното излизане на САЩ от Договора за противоракетната отбрана, а това беше крайъгълният камък на цялата система на контрол над въоръженията“.Путин посочва, че Русия харчи за отбрана около 48 млрд.долара, а военният бюджет на САЩ е над 700 млрд.долара. „Каква надпревара във въоръженията? Ние не смятаме да влизаме в нея. Но сме длъжни да обезпечим нашата сигурност. Именно заради това бяхме принудени да започнем разработката на ново въоръжение и техника – за да отговорим на увеличаването на военните разходи и на явно деструктивните действия на САЩ. Договорът за ракетите с малък и среден обсег е красноречив пример тук. Ние многократно предлагахме на САЩ да се споразумеем конкретно за този документ, но получихме отказ. И в резултат – американците фактически разрушават още един важен договорен режим“, подчертава Путин.Той категорично отхвърля всякакви версии за намесата на руски хакери в предизборната кампания за Европейския парламент и счита, че те ще се окажат също толкова несъстоятелни, както и свързаните с американските избори за президент. „Изглежда европейците отрано тръгнаха да подсказват, че именно зловредната руска намеса е станала причина за ниските изборни показатели на отделните политически сили. А и основната цел на авторите си остана предишната – да продължат да демонизират Русия в очите на редовите европейци. Подчертавам – ние не сме се намесвали във вътрешните работи нито на страните в ЕС, нито на други държави по света и няма и да го правим. Това е и принципната ни разлика в сравнение със САЩ и техните съюзници, които, например, подкрепяха държавния преврат в Украйна през февруари 2014 година“, коментира Владимир Путин.Запитан дали е възможно размразяване между Москва и Киев след избора на Зеленски за президент, руският лидер посочва и условията за това: „възможно е, ако Зеленски започне да изпълнява предизборните си обещания, в това число да влезе в преки контакти със съгражданите си в Донбас и да престане да ги нарича сепаратисти, и ако украинските власти започнат да изпълняват Минските споразумения, а не да ги игнорират“.„Насилствената украинизация, забраната да се ползва руският език, който е роден за милиони граждани на Украйна, включително и преподаването на руски във ВУЗ-овете и училищата, вилнеещият неонацизъм, гражданският конфликт в югоизточната част на страната, опитите на предишните власти да разрушат крехкия междуконфесионален мир – това е само малка част от неугледния „багаж“, с който ще трябва да се справя новият президент. Затова повтарям: гражданите на Украйна очакват от Зеленски и екипа му не декларации, а реални действия, бързи промени към по-добро“, съветва Путин украинския си колега.Припомняме, че на изборите през март 2018 г. Путин получи 76, 69% от гласовете. Според проучването на Всерусийския център за проучване на общественото мнение /ВЦИОМ/ през май същата година рейтингът на доверието към Путин е достигнал историческия си минимум от 31, 7%. При анкетирането респондентите е трябвало да посочат неограничен брой на одобряваните от тях политици.След гневната реакция на прессекретаря на президента Дмитрий Песков социолозите промениха методиката за измерване на одобрението и засекретиха въпроса. Така новият показател за рейтинга на Владимир Путин надскочи 72%.", "date": "2019.07.04", "title": "Путин: Рано е да се каже ще си тръгна ли от политиката"}
{"url": "https://offnews.bg/futbol/legendata-dzhanluidzhi-bufon-se-zavarna-v-iuventus-706694.html", "text": "Легендата на италианския футбол Джанлуиджи Буфон се завърна Ювентус и официално парафира договор с \"бианконерите\" за една година днес.Така 41-годишният вратар ще акостира отново в своя любим отбор и ще му помогне да спечели Шампионската лига и нова титла в италианската Серия А през новия сезон.Буфон се е съгласил да е резерва на Войчех Шчесни, който изнесе много силен сезон с екипа на Юве. Това почти сигурно означава, че досегашният втори вратар на торинци Матия Перин ще напусне клуба.Известно е, че за последно Буфон бе част от Пари Сен Жермен, но в крайна сметка стражът успя да изкара една кампания в парижкия тим. Той акостира в тима от Торино като свободен агент.За Ювентус Буфон игра в продължение на 17 години, след трансфера си от Парма през 2001-а. С гранда от Торино той спечели 9 титли на Италия, 4 национални купи и 5 суперкупи.", "date": "2019.07.04", "title": "Легендата Джанлуиджи Буфон се завърна в Ювентус"}
{"url": "https://offnews.bg/sviat/moskva-sergej-stanishev-kato-predsedatel-na-evroparlamenta-be-idealni-706693.html", "text": "По всичко е видно, че за Москва избирането на Сергей Станишев за председател на Европарламента щеше да бъде идеалният вариант, пише „Коммерсантъ“.„Лично господин Станишев в тази конструкция на съгласувания пакет за кандидатурите за ключовите постове в ЕС внушава някакъв оптимизъм на общия фон“, казва пред Интерфакс председателят на комисията по външните работи при Съвета на Руската федерация Константин Косачев. Зам.-министърът на външните работи Александър Панкин заяви, че Русия е винаги готова за контакти с ЕС, само е необходимо тези контакти да са равноправни и фокусирани на взаимните ползи.„Кремъл изгуби изборите за Европарламента“, под това заглавие рускоезичният сайт Seldon News също акцентира на Сергей Станишев като най-благоприятния лидер. За нов председател на Европарламента бе избран италианският журналист и социалист Давид-Мария Сасоли. Това стана неочаквано, нали предната вечер ръководството на ЕС препоръча да бъде избран друг политик, който обещаваше съдействие за отмяна на санкциите срещу Русия. А Сасоли отстояваше тяхното запазване, пише изданието. И още:Според резултатите от лидерската среща на страните от ЕС сякаш беше решено, че поста на председателя на Европарламента ще заеме бившият премиер на България Сергей Станишев. За Кремъл това би бил отличният вариант. Станишев е бивш гражданин на СССР, а после и на Русия, завършил е историческия факултет на Московския държавен университет. Когато по-късно стана български политик, той подчертаваше, че не разглежда Русия като сериозна заплаха за сигурността на България и ЕС.Но евродепутатите не се вслушаха в неговото мнение и в това на европейските лидери. Станишев дори не попадна в списъка за гласуването. Там влязоха други 4-има кандидати, а на втория тур се състезаваха Сасоли и Захрадил. Накрая с неголям превес победи италианецът. Трябва да отбележим, че предишният председател на Европарламента също беше от Италия – Антонио Таяни.", "date": "2019.07.04", "title": "Москва: Сергей Станишев като председател на Европарламента бе идеалният вариант за Русия"}
{"url": "https://offnews.bg/temida/okonchatelno-nikolaj-banev-ostava-v-aresta-706695.html", "text": "Апелативният специализиран наказателен съд остави за постоянно в ареста бизнесмена Николай Банев. Решението е окончателно.Съдът аргументира днешното си решение така - Банев може да се укрие, да извърши други престъпления или да повлияе върху свидетелите по делото срещу него и съпругата му.На 26 юни бизнесменът поиска по-лека мярка, тъй като е изчислил, че стои в ареста осем месеца, без да е внесен обвинителен акт. Специализираният наказателен съд обаче не призна срока, в който Николай Банев е бил в ареста във Франция. Пред БНР Банев съобщи, че той и неговата съпруга са изпратили писма до правосъдния министър и омбудсмана за лошите условия в килиите.\"Не може в евросъюзническа България хора да се държат в такива условия. Там са нарушени основни човешки права и то на хора, напълно невинни до доказване на противното. Няма въздух, няма светлина, няма слънце, няма топла вода, тоалетната е в стаята с три-четири човека, фините прахови частици са смесени с едри прахови частици, мухъл, влага, цялата флора и фауна е там, на разположение на арестантите. Добре, че хора като нас имат възможност да полежат в тези нечовешки условия, за да могат да мотивират поне част от институциите да си свършат работата“, коментира на 26 юни Николай Банев.", "date": "2019.07.04", "title": "Окончателно: Николай Банев остава в ареста"}
{"url": "https://offnews.bg/turizam/bez-komentar-snimki-ot-dnes-na-slanchev-briag-706686.html", "text": "БНР-Хоризонт публикува във фейсбук снимки, направени днес по обед на централната алея и централния плаж в Слънчев бряг. На тях се виждат празни плажове и заведения в топ курорта ни, въпреки че вече е юли и туристите вече би трябвало да са тук.По-късно министърът на туризма Николина Ангелкова ще се срещне в курорта с представители на туристическия бранш, концесионери и наематели на морски плажове. Според предварителния анонс ще се обсъждат възможностите за насърчаване на притока на туристи в активния сезон и развитието на морския туристически продукт на България.", "date": "2019.07.04", "title": "Без коментар: Снимки от днес на Слънчев бряг"}
{"url": "https://offnews.bg/politika/gerb-v-kombina-s-dps-volia-i-volen-svaliha-subsidiata-na-1-lev-706677.html", "text": "Решено е! Партийните субсидии се намаляват от 11 лева на 1 лев за всеки получен глас. Парламентът гласува промяната на второ четене след четиричасови бурни дебати. 119 народни представители от ГЕРБ, ДПС, Атака и Воля одобриха предложението на управляващите да се редуцират до левче сегашните 11 лева на действителен глас. \"Против\" гласуваха 71 депутати, а от тях - 69 социалисти. 16 народни избраници се въздържаха. Управляващите получиха подкрепата на 7 депутати от \"Атака\" и на 15 от ДПС.Още на старта на пленарния ден точката в дневния ред беше включена извънредно, на което се противопоставиха от левицата. Най-остра съпротива оказаха от БСП, които обвиниха управляващите от ГЕРБ, че целят да извадят партиите на тезгяха. ГЕРБ пък обвиниха социалистите, че са във фалит и затова бранят партийните си пари.Столетницата пък контрира, че голямата управляваща партия е постигнала сговор с другите парламентарни партии само и само да оставят БСП без пари за местните избори.Преди това соцлидерката обвини останалите парламентарни групи, че са й отказали консултации, на които да обсъдят разумния размер на субсидията. Нинова заключи, че за първи път се гласува закон, срещу който реално всички партии са против.Сходна позиция изрази и съпартиецът й Филип Попов.\"Това е закон за връщане на мутренските времена в България, широко отварящ вратите за чуждо влияние и прокарване на чужди интереси\", каза той и прогнозира, че парламентът ще  се превърне \"в общо събрание на олигарсите, а МС - борд на директорите.И добави:Мануил Манев от ГЕРБ подчерта, че БСП е във фалит и това е истинската причина, поради която не желае да се редуцира субсидията. Депутатът от управляващата партия констатира, че днес левицата е достигнала върха на популизма.В подкрепа на субсидия от 1 лев на глас се изказа и бившият конституционен съдия Георги Марков, който пък декларира, че не желае да издържа с данъците си малки политически формации извън НС.Той констатира, че през романтичните 90-те години певците са пели безвъзмездно за партиите.Марков призова политическите сили да си избистрят идеите, с които да станат атрактивни за избирателите, а \"дотогава кранчето да бъде спряно\".От ДПС напомниха и на ГЕРБ, и на БСП, че неведнъж са ги спасявали от популистки действия и останаха на своята позиция за запазване на сегашния размер на субсидията.\"От БСП призоваха да покажем каква е нашата позиция и ние с гласуване ще подкрепим тази наша заявка в момента\", декларира той. Лидерът на ДПС напомни, че движението държи на сегашните 11 лв. на глас, не подкрепя предложението на ГЕРБ за 1 лев и предлага, ако ще е така, то направо да е 0 лева, за да има прозрачно финансиране чрез дарения.Преди да намали на левче партийната субсидия, пленарнът отхвърли предложенията на ДПС тя да падне направо на 0 лева, както и искането на ВМРО да се закове твърд размер от 1,5 млн. на партия.", "date": "2019.07.04", "title": "ГЕРБ в комбина с ДПС, Воля и Волен свалиха субсидията на 1 лев"}
{"url": "https://offnews.bg/zdrave/toplinen-udar-simptomi-i-parva-pomosht-706683.html", "text": "Лятото поставя температурни рекорди в цяла Европа. Един от най-често срещаните здравословни проблеми в такова време е топлинният удар. Кои са симптомите на прегряване, как да се предпазим от него и как да реагираме, когато се случи?Защо е опасно прегряванетоВ тежката си форма топлинният удар провокира нарушения в обменните процеси на организма и поява на сърдечно-съдови проблеми. Възможна е повишена честота на сърдечните съкращения, свиване на кръвоносните съдове, в резултат на което се нарушават функциите на сърцето, главния мозък и бъбреците. Човек губи ориентация, трудно контролира действията си. Това състояние изисква незабавна медицинска помощ.Симптоми на топлинния ударПри леката форма сиптомите са гадене, сърцебиене, учестено дишане. Температурата на тялото не се променя, както и цветът на кожата.При средната степен може да се появят силно главоболие, мътен поглед, неуверени движения, гадене, повръщане, повишаване на телесната температура до 40 градуса, кръвотечение от носа, тахикардия.В най-тежката си форма топлинният удар води до: загуба на слух и координация, нарушено съзнание, гърчове, леки халюцинации, зачервяване на кожата, сърцебиене, учестено дишане, висока температура, възможна е загуба на съзнание.Първа помощ при топлинен ударПострадалият трябва да се постави на сянка, но не в хоризонтално положение, за да не се засили притокът на кръв към мозъка, което при топлинен удар може само да навреди.Дишането трябва да се облекчи, добре е да се поставят мокри кърпи върху лакетните сгъвки и под коленете. Това засилва изпарението и снижаването на температурата на тялото. На челото се поставя хладен компрес.При тежка форма на топлинен удар е необходима незабавна медицинска помощ.Предпазни меркилеки, светли дрехи, шапкасистемно оводняванеда не се излиза на открито в пиковите за слънцето часовеизбягване на пържени храни и алкохолизползване на слънцезащитни средства – кремове, очиланамаляване на физическата активност", "date": "2019.07.04", "title": "Топлинен удар – симптоми и първа помощ"}
{"url": "https://offnews.bg/obshtestvo/vizhte-kak-stroiat-metroto-mezhdu-orlov-most-i-malak-gradski-teatar-706651.html", "text": "Столичният кмет Йорданка Фандъкова публикува във фейсбук снимки от строителството на третия лъч на столичното метро.Започна вторият етап от бетонирането на релсов път между станциите на Орлов мост и при Малък градски театър „Зад канала“. До края на месеца трябва да е напълно готов релсовия път между бул. „Владимир Вазов“ и депо „Земляне“, съобщава кметът.Според Фандъкова първите 8 км от третата линия – от бул. „Владимир Вазов” през Орлов мост – Одеон – НДК – бул. „България” до „Красно село” ще бъдат въведени в експлоатация до края на годината.", "date": "2019.07.04", "title": "Вижте как строят метрото между Орлов мост и Малък градски театър"}
{"url": "https://offnews.bg/tenis/lunnata-pohodka-na-parmentie-razbi-sania-na-sharapova-706653.html", "text": "Руската тенисистка Мария Шарапова прояви чувство за хумор след отпадането си в първи кръг на турнира \"Уимбълдън\".Бившата приятелка на Григор Димитров се отказа от участие в третия сет срещу Полин Парментие, след като изоставаше с 0:5 в последната част.Тя посочи като причина болки в ръката, причинени от старо възпаление. Парментие реагира бурно на отказването на Шарапова, като изпълни на корта популярната \"лунна походка\" на Майкъл Джексън и стана хит в социалните мрежи.Подобно видео е било изпратено и на Шарапова, която го препубликува в профила си в Туитър.\"Канех се да подремна следобяд, но след като ми изпратиха това вече не мога\", написа 32-годишната рускиня, която отпадна в първи кръг в Лондон и преди година.", "date": "2019.07.04", "title": "Лунната походка на Парментие разби съня на Шарапова"}
{"url": "https://offnews.bg/futbol/peru-senzatcionno-stigna-final-na-kopa-amerika-706652.html", "text": "Отборът на Перу детронира шампиона Чили след победа с 3:0 и сензационно се класира за финала на Копа Америка, където ще се изправи срещу домакина Бразилия.Двубоят е на 7 юли на стадион \"Маракана\". Бразилия стигна до мача за титлата след успех с 2:0 над Аржентина. Ден по-рано пък Аржентина и Чили ще излязат за утешителните бронзови медали.\"Инките\" не дадоха никакъв шанс на фаворизирания пред срещата тим на Чили на стадион \"Арена ди Гремио\" в Порту Алегре.До почивката се разписаха Едисон Флорес (21) и Йошимар Йотун (38), а точка на спора сложи ветеранът Хосе Паоло Гереро в добавеното време.В добавеното време Едуардо Варгас от Чили пропусна дузпа и така \"ла роха\" не успя да постигне и почетен гол.За Перу това ще е първи финал в турнира от 1975 година, когато спечели титлата. Чили беше властелин на Южна Америка от 2015 година насам, като триумфира в последните две издания на надпреварата, но този път няма да участва в най-важния мач.Чилийците все още имат предимство в общия баланс срещу този съперник на Копа Америка (8 победи 6 равенства и 7 загуби), но това едва ли ги успокоява.", "date": "2019.07.04", "title": "Перу сензационно стигна финал на Копа Америка"}
{"url": "https://offnews.bg/obshtestvo/skapite-chadari-na-kavatcite-si-zasluzhavali-tcenata-kazva-kontcesion-706656.html", "text": "Цената от 70 лева за сянка на плажа на \"Каваците\" е оправдана, заяви представител на концесионера в интервю за .Повод за това стана широко коментирана касова бележка, която турист пусна в социалните мрежи. От нея се вижда, че за ползване на шезлонги и чадър е трябвало да се платят цели 70 лева.Става въпрос не просто за чадър, а за голям чадър на първа линия с 4 шезлонга, обясниха стопаните на плажа\"Каваци - Юг\".„Говорим за голям чадър с 4 дървени шезлонга от тиково дърво, с 4 броя кожени шалтета, дървена масичка и платът, който е на големия чадър, е специален, италиански, който предпазва от UV лъчите”, коментира управителят и касиер на плажа Гаврил Казанджиев.По думите му често услугата ползват групи от хора, които, като си разпределят сумата, сянката излиза много по-малко. Друго предимство било, че срещу тази цена летуващите си плащат комфорт и пространство – който желае, да си гони сянката, който желае – слънцето.От Министерството на туризма са се самосезирали и са направили проверка на плажа. Към момента единственото констатирано нарушение, е недостатъчно голямата табела, указваща цените на плажните принадлежности.Междувременно концесионери в района се оплакаха, че работят на загуба и са принудени да слагат по-високи цени, защото плащат висок наем на държавата. За плажа в Черноморец например, където ивицата е по-малка от 150 метра, наемателят плащал 120 хил. лв. на сезон.Днес, заради зачестилите жалби, министърът на туризма Николина Ангелкова свиква спешна среща с концесионерите и наемателите на плажовете.", "date": "2019.07.04", "title": "Скъпите чадъри на Каваците си заслужавали цената, казва концесионерът"}
{"url": "https://offnews.bg/politika/bsp-s-namaliavaneto-na-subsidiite-partiite-vlizat-v-sivia-sektor-706654.html", "text": "„С намаляването на размера на субсидиите партиите влизат буквално в сивия сектор. БСП винаги е твърдяла, че те трябва да бъдат намалени, но в едни разумни граници и след широко обсъждане“. Това заяви народният представител от ПГ на „БСП за България“ Иван Иванов пред BGonAir. Той добави, че предложението на ДПС пък за неограничено външно финансиране на партиите хвърля политическите сили в ръцете на спонсорите им. Иванов коментира, че няма нищо лошо в това партиите да поддържат диалог с бизнеса, но това трябва да бъде в разумни рамки. Народният представител бе категоричен, че в тази ситуация е необходимо да се намери компромис, който да осигури условия за нормално съществуване на партиите – те да могат да издържат своите структури и да обезпечават провеждането на предизборните си кампании.Във връзка с решенията на заседанието на НС на БСП през изминалата седмица, Иван Иванов коментира, че те са гласувани с голямо мнозинство и в тях няма нищо драматично.Той коментира още, че ръководството на БСП е започнало и изнесени заседания в страната, свързани с предстоящите избори.", "date": "2019.07.04", "title": "БСП: С намаляването на субсидиите партиите влизат в сивия сектор"}
{"url": "https://offnews.bg/bojni/zapochvat-proverki-na-sadiite-za-narkotitci-706655.html", "text": "На проверки за употреба на наркотици ще бъдат подложени съдиите и реферите край ринга в мачовете под егидата на Световния боксов съвет (WBC), обявиха от организацията.Програмата ще носи името \"Чист бокс\" и се стреми да изчисти имиджа на спорта, който пострада сериозно заради куп грешки.Реферите и съдиите ще бъдат избирани на случаен принцип с жребий.Тестовете откриват наличието в кръвта на наркотици като марихуана, кокаин и метамфетамини.Първите, които се подложиха, бяха американците Стив Мороу и Франк Гарза, като пробите и на двамата са били отрицателни.Световният боксов съвет планира да убеди и останалите национални федерации на аматьорско ниво да се включат в проекта.", "date": "2019.07.04", "title": "Започват проверки на съдиите за наркотици"}
{"url": "https://offnews.bg/sviat/kremal-podvodnitcata-v-koiato-zaginaha-14-dushi-e-iadrena-706661.html", "text": "Руският министър на отбраната Сергей Шойгу заяви, че свръхсекретният подводен апарат, в който 14 души загинаха при пожар по-рано тази седмица, е ядрен, предаде Ройтерс, като се позова на съобщение на сайта на Кремъл.Шойгу е докладвал на президента Владимир Путин, че ядреният реактор на борда е напълно изолиран. Пожарът е избухнал в акумулаторния отсек на подводния апарат, предаде БТА.Трагедията стана на 1 юли в Баренцово море. В нея загинаха 14 офицери от военноморските сили.", "date": "2019.07.04", "title": "Кремъл: Подводницата, в която загинаха 14 души, е ядрена"}
{"url": "https://offnews.bg/medii/sasho-dikov-ako-stana-shef-na-bnt-kraj-na-sluginazha-shte-se-zadav-706657.html", "text": "Край на слугинажа и начало на честната и достойна журналистика, която задава най-неудобните въпроси.Така ще изглежда БНТ на Сашо Диков, ако той бъде избран за генерален директор, обяви самият Диков по време на изслушването си в СЕМ тази сутрин.\"Много хора ще си кажат - ако го изберат, ще плюе от сутрин до вечер Бойко Борисов. В телевизиите, в които съм работил, сме показвали и скандалите, но и брифинги, конференции с участието на премиера - просто това не прави впечатление\", коментира кандидатът. В това отношение той обеща \"еднакъв аршин и към власт, и към опозиция\".\"Не може в пика на \"Апартаментгейт\" предаването \"Референдум\" да се занимава с Турция и с проблемите на Европа - това е бягство от най-важните проблеми в държавата, заяви Диков.Дългогодишният журналист и водещ смята, че в БНТ1 акцентът трябва да е върху новините, публицистиката и разследващата журналистика. \"По света и у нас\" трябва да запази часа на централната си емисия (20:00), а след него да се излъчва публицистичен час (21:00-22:00).Засилен информационно-публицистичен елемент с много преки включвания по модела на някогашния Канал 3 той предлага за БНТ2. Там било подходящо, например, да се прави ежедневно шоу \"Властта днес\" - от парламента с интервюта и преки включвания, от брифинги на кабинета и министерствата и други водещи събития. Според Сашо Диков БНТ2 не може да остане в сегашния си формат (канал за култура и образование), защото за това няма достатъчно публика. БНТ трябва да има и студийни предавания с дискусионен характер а'ла Си Ен Ен, посочи журналистът. Многократно той даде примери с работата си в Канал 3 и Би Ай Ти, които по думите му за кратко направил по-търсени, гледаеми и с високо доверие сред зрителите.БНТ3 трябва да се запази като програма за спорт, но и за здравословен начин на живот - с предавания за фитнес и пр., допълни Диков.\"За мен в концепцията си ти си направил перфектната телевизия. От концепциите, с които разполагаме, това е най-добрата - коментира членът на СЕМ Бетина Жотева. - С това човек може от сутрин до вечер да се забавлява, да се информира и почива, гледайки тези три канала. Това за мен е телевизията утопия - но е неизпълнимо за състоянието, което в момента БНТ се намира. Няма финансов, технически и кадрови ресурс за това, а то е блестящо. Това е по-добра програмна схема от Би Би Си. Как това може да бъде изпълнено с този бюджет?\", попита тя. В отговор Диков обяви, че е нужен по-смел разговор за бюджета на БНТ, а ако до три месеца след встъпването си в длъжност не успее да реализира замисъла в концепцията си, би подал оставка.\"Имам нула задължения към държавата, нямам ипотеки - това ме прави независим и свободен човек и лесно предвидим, мога достойно да върша работата си\", обобщи Диков.По-късно днес СЕМ ще изслуша и останалите двама кандидати в конкурса - Емил Кошлуков и Стоил Рошкев, а утре петимата членове на регулатора ще гласуват кой да бъде новият генерален директор на националната телевизия.", "date": "2019.07.04", "title": "Сашо Диков: Ако стана шеф на БНТ - край на слугинажа, ще се задават най-неудобните въпроси"}
{"url": "https://offnews.bg/obshtestvo/darzhavata-shte-plashta-za-rampi-i-asansiori-za-invalidi-v-blokovete-i-706659.html", "text": "Държавата ще финансира поставянето на рампи, подемни платформи и асансьори за хора с увреждания, както и преустройството на личните им автомобили по нова програма за достъпна жилищна среда и лична мобилност. Тя все още е проект на социалното министерство, публикуван за едномесечно обществено обсъждане на 28 юни, който предстои да бъде гласуван от Министерския съвет в началото на август.По нея ще може да се кандидатства с проекти от цялата страна.Има два компонента - \"Достъпна жилищна среда\" и \"Лична мобилност\", като човек може да кандидатства и за двете в рамките на 1 г., но поотделно, с две заявления.Достъпна жилищна средаПо този компонент може да кандидатства собственик на жилищна сграда с увреждане или в чието семейство има човек с увреждане, което живее в същата сграда, както и юридическо лице - сдружение, учредено по Закона за управление на етажната собственост, когато собственик на жилище в сградата е с увреждане или в чието семейство има такъв човек с постоянен адрес в същата кооперация, става ясно от програмата.Предвидени са пари за изграждане/поставяне на съоръжения за преодоляване на различни нива в жилищните сгради, в т.ч. рампи, подемни платформи и асансьори.На проект се отпускат между 12 000 и 100 000 лева с ДДС. Точната стойност се определя въз основа на количествено-стойностна сметка (КСС) за предвидените по одобрения инвестиционен проект дейности.Всички документи и формуляри за кандидатстване ще се публикуват на сайта на социалното министерство. Там ще има и обява, в която ще са указани сроковете и мястото, където се подават проектите.Критериите за оценка на допуснатите проектни са: брой хора с увреждания с постоянен адрес в жилищната сграда - до 9 точки; пълнота на представените документи – до 6 т.; обхват на проектното предложение (рампа и/или подемна платформа, и/или асансьор) – до 3 т.Оценката ще прави 5-членна експертна комисия, назначена от социалния министър или оправомощено от него лице. Одобрените ще бъде уведомени писмено в 7-дневен срок, на сайта на МТСП ще има и списък с всички одобрени проекти. В едномесечен срок се сключва договор за финансиране. След проверка бенефициентът избира изпълнител - строителна фирма.Лична мобилностПо този втори компонент от програмата \"може да кандидатстват хора с трайни увреждания с доказан дефицит на долни и горни крайници, въз основа на медицинска експертиза\", пише дословно в текста ѝ.Финансовата рамка на проектните предложения е до 8 000 лева с ДДС на проект. Точната сума се определя въз основа на необходимите изменения в конструкцията на автомобила.Информацията за необходимите документи, сроковете и образците на формулярите ще бъдат налични на сайта на МТСП. Там трябва да се качи и обява, в която да фигурират всички важни срокове.Критериите за оценка са: \"човек с трайно увреждане с доказан дефицит на долни и горни крайници, съгласно медицинска експертиза\" – максимални 9 точки; пълнота и коректност на представените документи – до 6 т.; обхват на проектното предложение – до 3 точки.Предложенията оценява 5-членна експертна комисия, която класира допустимите предложения и ги предлага за финансиране до изчерпване на парите по програмата за съответната година. Тя може също да възложи извършване на експертна оценка от лицензиран оценител относно остойностяването на предложеното изменение в конструкцията.Комисията представя протокола на социалния министър в 7-дневен срок, след което той го утвърждава със заповед и определя размера на финансирането на всяко предложение. Министърът може и да не одобри и да не разреши финансиране.Одобрените кандидати се уведомяват в 7-дневен срок и на сайта на МТСП се публикува списъкът с одобрените и неодобрените предложения. След сключването на договора за финансиране бенефициентът сключва договор за преустройство на личния си автомобил.Програмата предвижда и мониторинг, който трябва да осигури прозрачност и законосъобразност при разходването на публичните средства; насочване на неусвоени средства към проекти следващи по ред класирането; правилното разпределение, разходване и отчитане на средствата.", "date": "2019.07.04", "title": "Държавата ще плаща за рампи и асансьори за инвалиди в блоковете и за преустройството на коли за хора с увреждания"}
{"url": "https://offnews.bg/futbol/ofitcialno-frank-lampard-se-zavarna-v-chelsi-video-706665.html", "text": "Легендата на Челси Франк Лампард е новият мениджър на \"сините\" от Лондон. Новината беше потвърдена на официалната страница тима.41-годишният специалист идва от Дарби Каунти, където направи име в треньорската професия. Той дори беше близо до вкарването на \"овните\" във Висшата лига, но загуби решаващия плейоф с Астън Вила.Лампард заменя на поста Маурицио Сари, който от своя страна се раздели с лондончани преди няколко седмици и пое италианския хегемон Ювентус.Договорът на Франки с клуба на сърцето му е за три сезона. Контрактът беше подписан в присъствието на силната жена на стадион \"Стамфорд бридж\" - директорът Марина Грановская.\"Изключително горд съм, че се завръщам в Челси като мениджър. Всеки знае колко много обичам този клуб и историята, която писахме заедно. Нямам търпение да започнем подготовката за новия сезон. Тук съм, за да работя здраво. Искам да постигнем успехи\", каза Лампард.", "date": "2019.07.04", "title": "Официално: Франк Лампард се завърна в Челси (видео)"}
{"url": "https://offnews.bg/temida/ekshumatcia-dokaza-zhestoko-ubijstvo-na-81-godishen-mazh-ot-sina-mu-706667.html", "text": "Окръжната прокуратура във Варна е повдигнала обвинение срещу 46-годишния Диян Ч., който се предполага, че на 14 декември 2018 г. е убил 81-годишния си баща, който е бил в безпомощно състояние.Престъплението е станало във варненския квартал \"Младост\", където двамата живели заедно. Те често се напивали и това водело до караници помежду им. През декември обаче възрастният мъж се разболял и не можел да става от леглото си.Много рано сутринта на 14 декември Диян се напил отново и започнал да бие безпомощния си баща. След около десет удара с юмруци по главата и тялото на възрастния мъж - баща му починал.Синът обаче излъгал брат си и властите, като казал, че баща му паднал в банята. Личният лекар отразил в съобщението за смърт като причина мозъчен инсулт. Братът на Диян, който се прибрал от чужбина за погребението, обаче не повярвал на версията за смъртта на баща си, тъй като от погребалната агенция, където подготвили за погребение тялото на починалия, му съобщили за белезите по трупа.Той подал сигнал до Окръжната прокуратура във Варна. Тялото на убития мъж било ексхумирано, а при оглед на апартамента разследващите открили петна от кръв на различни места и предмети в дома. Съдебномедицинската експертиза установила, че причина за смъртта на бащата е гръдна травма. Установени били няколко счупени ребра, кръвоизливи и други травми.Предстои делото срещу 46-годишния Диян Ч. да бъде насрочено за разглеждане във Варненския окръжен съд. Наказанието за престъпление по член 116, ал. 1, т. 3, 5 и 6, във връзка с член 115 от НК е лишаване от свобода от 15 до 20 години, доживотен затвор или доживотен затвор без замяна.", "date": "2019.07.04", "title": "Ексхумация доказа жестоко убийство на 81-годишен мъж от сина му"}
{"url": "https://offnews.bg/zdrave/fejsbuk-vzema-merki-sreshtu-reklamiraneto-na-chudotvorni-lekarstva-706664.html", "text": "Фейсбук предприема мерки срещу разпространяването на заблуждаваща информация за „чудотворни“ лекарства.От компанията съобщават, че са направени нововъведения, които ограничават публикациите за продукти с преувеличено или сензационно действие върху здравето. Към тези публикации се отнасят постове за „чудотворни лекарства“ и други стоки и услуги, свързани с недостоверна информация, като някои широкорекламирани таблетки за отслабване например.През последните месеци натискът върху социалната платформа за премахване на фалшивите новини, дезинформацията, разпространяването на неверни твърдения и заблуди, чувствително се увеличи. Подобни претенции към социалните мрежи се появяват в много медии, съобщава Ройтерс. По-рано \"Уолстрийт джърнал\" писа, че фейсбук и Ютюб са пълни с вредна за здравето информация.„Ние знаем, че хората не обичат сензационните публикации и че съдържание, което е откровен спам и заблуждава, е вредно за обществото ни“, заяви продуктовият мениджър на Фейсбук Травис Йех.„Иновациите не бива да оказват голямо влияние върху обикновените потребители“, се казва още в съобщението на компанията.", "date": "2019.07.04", "title": "Фейсбук взема мерки срещу рекламирането на 'чудотворни' лекарства"}
{"url": "https://offnews.bg/zdrave-i-krasota/zhenite-izglezhdat-naj-zle-v-sriada-sledobed-706660.html", "text": "Учени от Великобритания, цитирани от \"Аргументи и факти\", са установили, че жените изглеждат най-зле в сряда следобед. Обяснението е в особено активните почивни дни и стреса в началото на работната седмица. Проучването е показало, че 46 % от жените в Англия употребяват алкохол през уикенда и 37 % от тях имат проблем с работата в понеделник. Стресът стига своя апогей в сряда.Според психолозите обаче причината не е само в употребата на алкохол в почивните дни. Мнението, че понеделник е най-тежкият ден от седмицата е мит. Изследвания сред маратонците показват, че средата на дистанцията се преживява значително по-трудно от началото и края й. С какво работната седмица се различава от маратона?В понеделник ние се адаптираме, във вторник работим с пълни обороти, в сряда започва лека депресия: „Ще доживея ли до събота?“ Почивните дни са още далече. Този период има някои прилики с екзистенциалната криза на средната възраст.В състояние на депресия жените губят интерес към външния си вид и това се набива на очи. В четвъртък обаче нещата се променят, на хоризонта се задават почивни дни. Започва подготовката за тях и дамите стават отново красиви и, разбира се, сексуални.А алкохолът е вреден по всяко време.", "date": "2019.07.04", "title": "Жените изглеждат най-зле в сряда следобед"}
{"url": "https://offnews.bg/nashite-avtori/za-makedonia-triabva-da-govorim-chrez-badeshteto-a-ne-prez-minaloto-706674.html", "text": "От една страна е добре, че поне от време на време у нас става дума за западната ни съседка и посестрима. От друга страна е много зле, че и досега продължаваме да се държим по тези въпроси като македонствуващи историци. Когато заговорим, примерно, за Гоце Делчев, първата ни грижа трябва да е да помним, че не става дума за организъм, а за политически деец – изобщо не е важно каква е кръвта или ДНК-то му, защото важно е неговото дело. А трудно може да се оспори, поне от отговорни и компетентни хора, че то е посветено не на ровичкане в етническия състав на населението, а на жертвоготовна борба за бъдещето на тази страна. Та точно заради това имам питане към онези, които на думи се кълнат в неговата памет – какво точно Вие жертвате днес, за да сте верни на идеалите и каузите, за които той си е дал живота?Ако искаме не на думи, а на практика да бъдем негови последователи, именно сега трябва да прегърнем македонската кауза като наша, защото тя е - по съществото си –тъкмо наша, стига да сме убедени, че перспективното бъдеще и за нас, българите, зависи от успеха на европейската интеграция. Това е въпрос на осъзнавана, разбирана и последователно следвана политика, опряна на широко обществено доверие и подкрепа.Защото няма шанс да е лесно. Да не би обаче да е било по-лесно на германци и французи решително да загърбят миналото си, заради залога на своето печелившо общо бъдеще? Дали би било по-добре да помнят, че през 1871 и 1940 германци са марширували победоносно в Париж? Или броя на убитите при двете битки при р. Марна? Или жертвите на атаките с иприт? Защо загърбването на тази история да е по-лесно от онази, която веят като знаме набедените за тукашни патриоти.Страната Северна Македония направи огромен исторически преход към своето европейско бъдеще. Не само намирайки начин да преодолее абсурдния спор за името с местните и гръцките националисти. Още по-важно е, че към днешна дата напредъкът на страната по наблюдаваните секторни политики, по степен на съобразяване с препоръките на Европейската комисия, а най-вече по седемте приоритетни проблема, определящи качеството на политическия живот в страната, тя решително изпреварва Сърбия и Черна Гора, които вече водят преговори за членство в ЕС. Сега е ред да получат необходимата им подкрепа.Най-малкото, което сме длъжни да направим за нашите приятели и съседи, е да им помогнем да се отърват от широко разпространени заблуди. А най-разпространената е, че ЕС трябва да присъедини страните от Западните Балкани, каквито и да са те в момента, само и само, за да не попаднат те в зоната на политическо влияние на алтернативни геополитически играчи като Русия, Китай, Турция или друга някоя арабска страна. „Уморихме се да чакаме“ не е и няма да бъде аргумент в решаването на този проблем.Но това не се разбира. На една скорошна конференция у нас бивш македонски политик, понастоящем тамошен професор, с разочарование в гласа припомни, че тази година ЕК даде оценка за готовност на Албания и Северна Македония да започнат преговори за членство. „И това става вече десета година“… припомни той унило.Това наложи да припомня на аудиторията, че Матео Бономи, международен експерт по разширяването на ЕС към Западните Балкани използва по техен адрес метафора, която може, в свободен превод, да е „увиснало шкембе“ (soft belly). От това не се умира, ама е крайно непрестижно и явно нещо трябва да се направи, ако искаме да сме във форма. Само дето метафората е крайно подвеждаща, защото шкембето си е лична грижа и не може да се очаква то самото „да се вземе в ръце“ и да се оправи. Но точно това трябва да извършат на практика самите страни от региона – да се вземат в ръце, защото няма някой друг, отвън да го направи. А на въпроса ми към колегата професор кои са поне трите стратегически национални политики, чрез които Вашите правителства преследват дългосрочната европеизация на обществото Ви, така и не получих отговор. Обаче отговор е дължим и пълноценното участие в Берлинския процес не може да бъде негов заместител.Но пък нашите приятели вече заслужават да получат покана за начало на преговорен процес като категорично свидетелство, че техният практически напредък е забелязан и оценен. Преговорите носят надежда и политическа възможност, но не и гаранция, че ще приключат успешно. Обаче е задължително да се поддържа европейска политика на разширяване на ЕС, която да е все по-успешно решение на противоречието – такива, каквито са в момента (а те са категорично по-назад от България и Румъния към стартовия момент на преговорния процес), те не могат да влязат в Съюза. Но, същевременно, самият ЕС трябва да насърчава с все по-голяма степен на ангажираност в региона именно курса към европейска интеграция. А България – нейните политици и нейната общественост – са ключова елемент от тази споделена европейска отговорност.", "date": "2019.07.04", "title": "За Македония трябва да говорим чрез бъдещето, а не през миналото. Всички доволни ще останем"}
{"url": "https://offnews.bg/bojni/bivsh-shampion-ot-ufc-otvori-tri-butilki-s-krak-706658.html", "text": "Бившият шампион в тежката категория на UFC Фабрисио Вердум се включи в новото набиращо популярност предизвикателство - отваряне на бутилка с крак Bottle Cap Challenge.Бразилецът, който изтърпява наказание за употреба на допинг, отвори не една, а цели три бутилки само с един удар.Той се похвали с постижението си в Инстаграм. Обикновено за успешно преодоляно предизвикателство се приема и отварянето на само една бутилка.В Bottle Cap Challenge вече се включиха и други звезди на бойните спортове като Конър Макгрегър, Макс Халъуей, както и британския актьор и любимец на жените Джейсън Стейтъм.", "date": "2019.07.04", "title": "Бивш шампион от UFC отвори три бутилки с крак"}
{"url": "https://offnews.bg/obshtestvo/dnes-v-sofia-vodata-shte-spira-na-mnogo-mesta-vizhte-kade-706633.html", "text": "Във връзка с изпълнение на инвестиционен проект за подмяна на уличен водопровод на ул. „Съединение“, с. Лозен, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:ул. „Дивано“, ул. „Старата чешма“, ул. „79“, ул. „Теменуга“, ул. „Могила“, ул. „Св. Спас“, ул. „Васил Левски“ и ул. „Георги Бенковски“.ул. „Съединение“ от ул. „Теменуга“ до АМ ТракияПри продължителност на строително-ремонтните дейности над 12 часа „Софийска вода” ще осигури алтернативноводоснабдяване с водоноска на адрес: ул. „Съединение“ ъгъла с ул. „Сергин Сердарски“.След възстановяване на водоснабдяването е възможно временно повишаване мътността на водата.Заради подмяна на уличен водопровод на ул. „Андрей Сахаров“ жк. „Младост“ 1, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:бл. 66, бл. 44, бл. 44А, бл. 45, бл. 52, група павилиони на ул. „Андрей Сахаров“ №10, заведение до бл. 45 вх. 14, ул. „Андрей Сахаров“ №4, бул. „Александър Малинов“ №30, Пицария до бл. 66, вх. 11.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Андрей Сахаров“ №4.След възстановяване на водоснабдяването е възможно временно повишаване мътността на водата.Заради инвестиционен проект за подмяна на уличен водопровод на бул. „Св. Климент Охридски“ местност „Малинова долина“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:бул. „Св. Климент Охридски“ ,ул. „Георги Кьосеиванов“, ул.“7-ма“ и ул. “инж. Стоимен Сарафов“бул. „Св. Климент Охридски“ от №34 до №128 и от №59В до №105При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Климент Охридски “ ъгъла с ул. „инж. Стоимен Сарафов “.След реализацията на тези инвестиционни проекти клиентите на „Софийска вода” живеещи в района ще почувстват значително подобреното качество на предоставяните услуги.Подмяната на спирателни кранове на ул. „Житница“, жк. „Лагера“, налага спиране на водоподаването от 09:00 до 21:00 часа на клиентите на „Софийска вода”, живеещи в района на:ул. „Хайдушка поляна“ от ул. „Житница“ до ул. „Христо Матов“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Хайдушка поляна“ ъгъла с ул. „Житница“.Във връзка с пресвързване на новоизграден уличен водопровод в местност „Япаджа“ кв. „Враждебна“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:местност „Япаджа“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: местност „Япаджа“ пред №2.Подмяната на сградно водопроводно отклонение на ул. „Морава“, с. Горни Богров налага спиране на водоподаването от 10:00 до 15:00 часа на клиентите на „Софийска вода”, живеещи в района на:ул.“Васил Левски“, ул. „Трети март“, ул. „Мургаш“, ул. „Кладенците“, ул. „Морава“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Морава“ ъгъла с ул. „Стефан Караджа“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!", "date": "2019.07.04", "title": "Днес в София водата ще спира на много места. Вижте къде!"}
{"url": "https://offnews.bg/vodni/antani-ivanov-stana-pocheten-grazhdanin-na-pavlikeni-706678.html", "text": "Младият ни талант в плуванието Антъни Иванов получи поредно признание, след като стана почетен гражданин на Павликени, съобщaва \"bgswim.com\".Именно тук осмият в света и в Европа води част от подготовката си на малък басейн преди да замине за САЩ и когато си е у нас.В момента асът на Вихрен Сандански завършва последните си дни от лагера на Кранево, където под ръководството на Николай Вакареев тренира за шампионата на планетата в Южна Корея със съотборника и Любомир Епитропов.\"За мен е голяма чест да стана най-младият почетен гражданин поне на този град, не знам дали някой друг е ставал в други градове на по-ранна възраст.Благодаря на кмета инж. Емануил Манолов и на всички общински съветници. Иначе подготовката ми върви супер\", каза Иванов.", "date": "2019.07.04", "title": "Антъни Иванов стана почетен гражданин на Павликени"}
{"url": "https://offnews.bg/zdrave/zatlastiavaneto-e-novoto-pushene-706649.html", "text": "Затлъстяването е най-честата предотвратима причина за развитие на няколко типа рак, твърдят учените от Cancer Research UK – британска благотворителна организация, която се занимава с изследване на рака, цитирани от BBC.Данни от изследване на центъра показват, че затлъстяването е основната предотвратима причина за рак на стомаха, бъбреците, яйчниците и черния дроб.Доскоро тези заболявания са били диагностицирани най-често при пушачите. Пушенето си остава водещата предотвратима причина за появата на рак, но затлъстяването вече заема второ място. На трето са ултравиолетовите лъчи.„Тези изследвания потвърждават, че затлъстяването е новото пушене. Националната здравна служба не е в състояние да спечели битката с килограмите сама. Нужно е участието на семейството, хранително-вкусовата промишленост и правителството“ – заяви ръководителят на Националната здравна служба във Великобритания.Проучването показва, че в Обединеното кралство броят на пушачите намалява, но страдащите от затлъстяване се увеличават.", "date": "2019.07.04", "title": "Затлъстяването е новото пушене"}
{"url": "https://offnews.bg/obshtestvo/ot-iztok-idva-hlad-na-mnogo-mesta-shte-prevali-706648.html", "text": "Жегата днес ще е с една идея по-поносима, тъй кети от северозапад, а в източната половина от страната - от североизток, ще продължи да навлиза хладен въздух. Ще се развива купеста и купесто-дъждовна облачност и на много места ще има краткотрайни валежи и гръмотевични бури, показва прогнозата на НИМХ. Очакват се локални интензивни валежи и градушки.Температурите ще се понижат и преобладаващите максимални ще бъдат между 28° и 33°. Над Черноморието също ще се развива купеста и купесто-дъждовна облачност и на места ще превали и прегърми. Ще духа до умерен североизточен вятър. Максимални температури на въздуха: 27-29°. Температура на морската вода е 26-28°. Вълнението на морето ще е 2 бала.", "date": "2019.07.04", "title": "От изток идва хлад, на много места ще превали"}
{"url": "https://offnews.bg/temida/tragva-deloto-za-iztochenite-4-mln-leva-ot-smetkata-na-futbolista-mar-706650.html", "text": "Тръгва делото на бившият футболен национал Мартин Петров, който съди \"Уникредит Булбанк\". Софийският градски съд ще гледа иска на известния спортист срещу финансовата институция.Петров твърди, че от сметката му личната му банкерка в продължение на 10 години е източила 3,8 милиона лева.От финансовата институция категорично отричат измама и твърдят, че сумите са изплащани по надлежния ред.Банкерката на футболиста, която след разгласяването на случая е в неизвестност, преди това е бил уволнена от банката. От обясненията на футболиста става ясно, че пари от неговата сметка са били пренасочени дори и към сметката на съпруга на жената.", "date": "2019.07.04", "title": "Тръгва делото за източените 4 млн. лева от сметката на футболиста Мартин Петров"}
{"url": "https://offnews.bg/temida/visokite-tceni-v-lavkite-vzeli-glavata-na-shefa-na-zatvorite-706672.html", "text": "Министърът на правосъдието Данаил Кирилов разкри причините да иска уволнението на директора на затворите Васил Миладинов, а най-важната от тях се оказаха... високите цени в затворническите лавки.Става дума за тежка система с множество проблеми – с цените, на които се хранят лишените от свобода, с достъпа до телефони, с цените на храните в лавките, проблеми с обществени поръчки, обясни Кирилов пред Нова телевизия.Кирилов разказа, че най-често оплакванията от ръководството на затворите са свързани с цените на храните, продавани в лавките, и че решението да поиска да уволни директора на Главна дирекция \"Изпълнение на наказанията\" към ведомството Васил Миладинов не е само писмо, което неотдавна написала Евгения Банева. Той уточни, че някои от нейните оплаквания имали основание.Правосъдният министър обясни, че шефът на затворите в момента бил в болнични, но след като се върнел веднага щял да си получи заповедта за освобождаване. По повод готвения в петък протест от страна на полицаи и надзиратели в затворите Кирилов обяви, че очаква да му бъде искана оставката, но предупреди, че ако исканията не са само финансови, а и персонални, икономиите, които биха отишли за допълнително възнаграждение, може да се разпределят в други звена на системата на министерството.Междувременно Синдикатът на служителите в затворите в България /ССЗБ/ изпрати писмо до министър Кирилов, в което председателят на профсъюза Ивайло Григоров иска отговор дали е издавана заповед за уволнение на Васил Миладинов.Той настоява да се запознае и с мотивите за евентуалното освобождаване на Миладинов.В писмото си до правосъдния министър, изпратено и до медиите, от ССЗБ изразяват мнение, че непрозрачните намерения по отношение кадровата политика създават чувство за недоверие и разочарование от политическото ръководство. Те били в разрез с европейската култура, модел и практика.В друго писмо, също от днес, адресирано до заместника на Кирилов - ресорния зам.-министър Николай Проданов, от синдиката питат дали е оказван политически и психологически натиск на Миладинов и дали е бил принуден сам да подаде оставката си още миналата седмица.", "date": "2019.07.04", "title": "Високите цени в лавките взели главата на шефа на затворите"}
{"url": "https://offnews.bg/tenis/nadal-kirios-posledni-na-tcentralnia-kort-vizhte-programata-na-uimb-706647.html", "text": "Бившият номер 1 в мъжкия тенис Рафаел Надал и Ник Кириос ще бъдат последни в програмата на централния корт на турнира от Големия шлем \"Уимбълдън\".Днес в действие ще видим и Серина Уилямс, която ще се изправи срещу Кая Юван, а Роджър Федерер ще премери сили с Джей Кларк.Централен корт след 15:00 часа българско време: Кей Нишикори - Камерън Нори Катерина Синякова - Джоана Конта Ник Кириос - Рафаел НадалКорт №1 след 15:00 часа: Кристина Младенович - Петра Квитова Джей Кларк - Роджър Федерер Серина Уилямс - Кая ЮванКорт №2 след 13:00 часа: Ашли Барти - Алисън Ван Ютванк Даниел Еванс - Николоз Басилашвили Лорън Дейвис - Ангелик Кербер Матео Беретини - Маркос БагдатисКорт №3 след 13:00 часа: Слоун Стивънс - Ифан Ван Михаил Кукушкин - Джон Иснър Мартон Фучович - Фабио ФониниКорт №12 след 13:00 часа: Хариет Дарт - Беатрис Хадад Майа Марин Чилич - Жоао Соуса Аманда Анисимова - Магда Линет Доминик Копфер - Диего ШварцманКорт №14 след 13:00 часа: Джон Милман - Ласло Джере Карла Суарес Наваро - Полин Парментие Варвара Флинк - Юлия ГьоргесКорт №15 след 13:00 часа: Ян-Ленард Щруф - Тейлър Фриц Елизе Мертенс - Моника Никулеску Люка Пуй - Грегоар БариерКорт №16 след 13:00 часа: Сам Куери - Андрей Рубльов Алисън Риске - Иван Джорович Жил Симон - Тенис СандгренКорт №17 след 13:00 часа: Тамара Зиданшек - Киан Ван Лаура Зигемунд - Барбора Стрицова Ричард Беранкис - Жо-Вилфред ЦонгаКорт №18 след 13:00 часа: Стив Джонсън - Алекс Де Минор Кики Бертенс - Тейлър Таусенд Кайа Канепи - Белинда Бенчич", "date": "2019.07.04", "title": "Надал - Кириос последни на централния корт, вижте програмата на Уимбълдън за четвъртък"}
{"url": "https://offnews.bg/futbol/posreshtnaha-s-ovatcii-valeri-bozhinov-v-malkia-niu-jork-706663.html", "text": "Нападателят Валери Божинов обра овациите на публиката във Враца при представянето на състава на Ботев за новия сезон в Първа лига.Тимът на Сашо Ангелов изигра контрола с Литекс, която завърши 1:1. Разтрогналият с Левски Божинов обаче пропусна да донесе победата, след като в края не успя да вкара от дузпа, след като вратарят спаси.Преди това Ботев бе повел след точно изпълнена дузпа от Валери Домовчийски - в 17-aта минута, а втородивизионният Литекс изравни в 65-ата - 1:1.\"По широката му усмивка личеше, че 33-годишният нападател се е завърнал на място, което обича и него го ценят. Все пак малкият Ню Йорк е за предпочитане пред София\", пише местното издание \"Конкурент\".Ако не получи по-изгодно предложение, Божинов ще остане да играе за Ботев.", "date": "2019.07.04", "title": "Посрещнаха с овации Валери Божинов в малкия Ню Йорк"}
{"url": "https://offnews.bg/leka-atletika/talantat-na-evrofutbol-tihomir-ivanov-specheli-srebro-v-marsilia-706668.html", "text": "Спортният талант на Еврофутбол Тихомир Иванов спечели сребърен медал на турнира Meeting Pro Athle Tour в Марсилия, след като преодоля 226 см в коронната си дисциплина скок на височина.24-годишният плевенчанин започна с успешни опити на 210 и 215 см, но грешки на 219 и 223 см му попречи да грабне победата. Първи, с същия резултат, е пуерториканецът Луис Кастро Ривера.Трети е британецът Том Гейл, който преодоля отново 226 см, но от третия път. След като отново изравни най-доброто си постижение за годината, Тихомир ще участва на 38-та лятна Универсиада, която започва на 6-ти юли в Неапол.Това е втори успех за Иванов в рамките на месец и половина. Припомняме, че в края на май българинът стигна до третото място в скока на височина в първия си старт за летния сезон.На турнира от сериите Гран при в Осака, Япония 24-годишният плевенчанин преодоля 220 см.", "date": "2019.07.04", "title": "Талантът на Еврофутбол Тихомир Иванов спечели сребро в Марсилия"}
