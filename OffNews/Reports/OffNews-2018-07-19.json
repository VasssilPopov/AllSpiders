{"url": "https://offnews.bg/futbol/tcska-prodalzhava-napred-v-evropa-sled-duzpi-684721.html", "text": "Отборът на ЦСКА се класира за втория квалификационен кръг в Лига Европа, след като отстрани латвийския Рига след изпълнение на дузпи като гост. И двата тима завършиха срещата с 10 души след червени картони съответно за Тиаго Родригес (74‘) от ЦСКА и Панич (109‘) от Рига.Двубоят на стадион \"Сконто\" завърши с успех 1:0 за домакините, колкото завърши и двубоят в София в полза на \"армейците\". Домакините откриха резултата в края на първото полувреме след гол на Антонийс Черномордис. Централният бранител на латвийския тим се разписа с глава в 44-ата минута, засичайки центриране от корнер. В 59-ата минута българският тим стигна до гол чрез Тиаго Родригес, който вкара с мощен шут от далечна дистанция, но попадението бе отменено от главния арбитър, който видя нарушение на Кирил Десподов при паса му към Родригес.\"Червените\" можеха да решат мача още в редовното време, когато Кирил Десподов пропусна дузпа в 88-ата минута. Именно 21-годишният нападател изпълни последната дузпа за ЦСКА и така се реваншира за пропуска си. Футболистите на ЦСКА не сбъркаха нито веднъж при дузпите, а в следващия кръг техен съперник ще бъде австрийския Адмира Вакер.\"Бях сигурен, че ще вкарам. Бях много уверен в себе си. Рига ни затрудни доста. Знаехме как ще играят. Вкараха ни от една ситуация.Определено ни липсваше централен нападател, но трябваше да се справим и без човек като Фернандо Каранга\", каза Десподов след мача, който не пропусна да се извини и да благодари на феновете за изключителната подкрепа.", "date": "2018.07.19", "title": "ЦСКА продължава напред в Европа след дузпи"}
{"url": "https://offnews.bg/politika/s-neviarna-informatcia-gerb-obvini-prezidenta-che-razprostraniava-fal-684684.html", "text": "С невярна информация министърът на енергетиката Теменужка Петкова и депутати от ГЕРБ обвиха президента Румен Радев, че разпространява фалшиви новини.\"Фалшивите новини са много силно разпространени, а такъв тип новини стигат изключително бързо до българските граждани, до цялото общество и създават една невярна, неточна и лъжлива представа за реалността. Днес с изненада чух, че президентът е коментирал една тема, която силно ме впечатли. Тъй като и цифрите, които той коментира, бяха наистина впечатляващи, а именно -  че по време на служебното правителство са събрали просрочени вземания в размер на 1,6 млрд. лева, основно от енергетиката. Това, разбира се, не е ... как да кажа... не силно преувеличено, това е една лъжа\", каза на пресконференция пред журналисти в Народното събрание Петкова. След това министърът на енергетиката обяви, че държавният глава трябва да представи документи, че говори истината.  \"Мисля, че един срок от 3 дни е разумен\", каза тя. \"Ние настояваме в следващите часове или най-много дни президентът да представи доказателства за събраните 1,6 млрд. под формата на документи. Ако не го направи, ще считаме оттук нататък, че освен госпожа Лъжа, имаме и господин Лъжа\", каза депутатът от ГЕРБ Тома Биков.\"Това е наистина една огромна сума, за да бъде събрана за няколко месеца. Нито в министерство на енергетиката, нито в което и да е друго могат да се съберат толкова приходи, дори сумарно. Ако имаше такива приходи, то бюджетът щеше да покаже още на третия месец миналата година тези 1,6 млрд. Вероятно реакцията е заради това изследване на асоциацията\", включи се в обвиненията председателят на парламентарната комисия по енергетика Делян Добрев.В Пловдив обаче президентът не е казал това, което цитираха депутатите от ГЕРБ и министъра. \"Служебното правителство остави 1,6 млрд. Нека кажат къде са. Второ, служебното правителство събра просрочени вземания от много години. То ги събра. Особено в сферата на енергетиката. Това ме навява на мисълта, че там нарочно от определени компании не са търсени тези вземания\", се чува ясно от записи на изказването на държавния глава и там той не споменава каква е събраната сумата от просрочените вземания.След пресконференцията с обвинения, че президентът легитимира фалшиви новини, на журналистическо уточнение, че държавният глава не е казал 1,6 млрд. лева, Делян Добрев отговори: \"Аз чух 1,6 млрд. и това ми дадоха като информация\", а после добави \"те фалшивите новини станаха много и ние не можем да ги отсеем вече\". ", "date": "2018.07.19", "title": "С невярна информация ГЕРБ обвини президента, че разпространява фалшиви новини"}
{"url": "https://offnews.bg/ikonomika/toplofikatcia-sofia-shte-si-plashta-ritmichno-na-bulgargaz-684697.html", "text": "Дългът на Топлофикация София ЕАД през годините се е движил в границите между 50 000 000-100 000 000 лв. и размерът му в момента не е прецедент. Дружеството е предоставило на “Булгаргаз” още през април ясен график за погасяване на задълженията, който стриктно спазва и до момента. Това заяви председателят на Съвета на директорите на “Топлофикация София” ЕАД, г-жа Десислава Билева пред комисията по инженерна инфраструктура и енергийно планиране към СОС. Вземанията на “Топлофикация София” ЕАД от продажбата на високоефективна електроенергия да постъпват директно в “Булгаргаз” ЕАД, като по този начин ще бъдат покрити част от задълженията. Двете дружества ще преговарят, така че плащанията да се регулират и да се извършват ритмично, е решено на среща в Министерството на енергетиката днес, информира Валя Чилова, председател на комисията. От ръководството на Топлофикация посочиха, че има няколко основни обективни причини, довели до натрупването на дълга. Те са:В бъдеще ще се работи за това да има ритмичност на плащанията от “Топлофикация София” към “Булгаргаз”, която да е огледална на плащанията на абонатите към топлофикационното дружество, каза още Чилова. “Дружеството изпълнява социална функция и не определя цената на услугата нито на входа, нито на изхода”, допълни тя и призова общинските съветници да бъдат отговорни и да не ескалират излишно напрежение в публичното пространство.", "date": "2018.07.19", "title": "Топлофикация София ще си плаща ритмично на Булгаргаз"}
{"url": "https://offnews.bg/sviat/putin-se-skara-na-krititcite-na-tramp-sled-sreshtata-v-helzinki-684700.html", "text": "Руският президент Владимир Путин се изказа срещу критиките, които американският му колега Доналд Тръмп получи след срещата им в Хелзинки. Конгресмени, сенатори, бивши шефове на разузнавателни агенции критикуваха Тръмп за признанието, че вярва повече на Путин, отколкото на американските служби и правоохранителни органи за предполагаемата руска намеса в президентските избори в САЩ през 2016 г. Тръмп разбуни духовете в Америка и с изказването си, че САЩ също носят отговорност за влошаването на отношенията с Русия и са се държали глупаво.Според Путин противниците на Русия в САЩ са могъщи, тъй като успяват по думите му да втълпят на милиони граждани различни \"трудносмилаеми от нормалната логика истории\". \"Така са ни учили навсякъде, че хората, работещи за държавата, в интересите на обществото са длъжни преди всичко да мислят за тези интереси и винаги да ги поставят на първо място, но не. В САЩ виждаме, че има сили, които поставят своите групови, тяснопартийни интереси над националните\", коментира Путин критиките срещу Тръмп след срещата им, цитиран от РИА Новости.Той подчерта, че не зависимо от това Русия е отворена за развитието на контактите си със САЩ на равноправна, взаимноизгодна основа, което е необходимо на целия свят.\"Като големи ядрени държави ние носим своя отговорност за обезпечаването на стратегическа стабилност и безопасност\", допълни президентът.Според Путин Москва и Вашингтон са започнали път на позитивни промени. \"Въпреки всички разлики във възгледите ни стигнахме до заключението, че руско-американските отношения се намират в крайно неудовлетворително състояние, по много параметри даже по-лошо от това по време на Студената война\", каза Путин и посочи, че трупаните с години проблеми не могат да се решат за няколко часа.Въпреки това срещата беше като цяло успешна и доведе до полезни договорености, коментира президентът. ", "date": "2018.07.19", "title": "Путин се скара на критиците на Тръмп след срещата в Хелзинки"}
{"url": "https://offnews.bg/politika/bsp-se-zaradva-na-reshenieto-na-kzk-za-chez-gerb-tova-e-reshenie-na-684706.html", "text": " БСП поздрави Комисията за защита на конкуренцията (КЗК) за решението за спиране на сделката за ЧЕЗ.\"Още откакто избухна скандалът с ЧЕЗ, парламентарната група на БСП последователно и аргументирано изразяваме съмнение, че тази сделка не отговаря на българските закони. Днес имаме първото потвърждение за това. Поздравяваме КЗК за навременното решение. То доказва, че много от аргументите ни, по които спорихме, са били верни. То показва, че противопоставянето на подобен род сделки има смисъл и води до резултати\", заяви на брифинг в парламента зам.-председателят на групата на БСП Крум Зарков, цитиран от БТА.От БСП призоваха и другите сезирани по казуса с ЧЕЗ органи \"да не се крият от своята отговорност\", да извършат необходимите проверки и да излязат със съответните решения.Тъй като многократно беше заявено желанието на ЧЕЗ да напусне страната ни, ако ЧЕЗ още има такова желание и ако тази сделка с \"Инерком\" не може да се случи, то ние настояваме правителството още отсега ясно да заяви, че държавата има интерес от участие и закупуване на акции в този ключов за страната ни сектор, каза Зарков.Той посочи, че решението на КЗК означава, че сделката не може да се случи, и ако ЧЕЗ желаят да продадат, трябва да започнат отначало.В същото време от ГЕРБ отказаха да коментират решението на КЗК, като само посочиха, че това е решение на независим орган. \"Има компетентен орган. Това е КЗК. Цялото производство е разписано в закон. Ние сме правова държава. Всеки трябва да работи в рамките на своята компетентност\", обяви енергийният министър Теменужка Петкова.", "date": "2018.07.19", "title": "БСП се зарадва на решението на КЗК за ЧЕЗ, ГЕРБ: Това е решение на независим орган"}
{"url": "https://offnews.bg/kultura/savremenen-tcirkov-spektakal-ot-portugalia-idva-za-one-dance-week-684696.html", "text": "\"Нощ\" на португалската компания CIRCOLANDO e съвременен цирков спектакъл, в който трима изпълнители и един диджей прекрачват в мрака, за да ни покажат един много интересен танц. Изпълненнието е вдъхновено от покрайнините на големите градове и подземния живот, а действието се развива сред развалини и отломки. CIRCOLANDO е мултидисциплинарна компания, която съчетава в спектаклите си танц, цирк и театър с множество други изкуства – поезия, визуални изкуства, музика и видео.Спектакълът \"Нощ\" е част от 11-тото издание на международния фестивал за съвременен танц и пърформанс One dance week и ще бъде представен на 5 октомври в залата на Дом на културата “Борис Христов”.Представлението не се препоръчва на лица под 16 години.Ограничен брой билети за спектакъла на цени от 15 лв. можете да намерите онлайн в системата на EpayGo.bg, както и на касите на EasyPay:  За повече подробности следете . ", "date": "2018.07.19", "title": "Съвременен цирков спектакъл от Португалия идва за One dance week"}
{"url": "https://offnews.bg/sviat/ispania-ottegli-zapovedta-za-arest-na-puchdemon-684698.html", "text": "Испанският върховен съд оттегли заповедта за арест на бившия каталунски лидер Карлес Пучдемон и още петима негови помощници.Решението идва, след като германски съд реши преди дни, че Пучдемон може да бъде екстрадиран на основание злоупотреба с обществени средства. В същото време отхвърли искането за екстрадиция на основания обвинението в организиране на бунт.Обвиненията срещу Пучдемон и другите петима сепаратисти остават. Ако се върнат в Испания, те ще бъдат арестувани и съдени заради участието си в обявяването на независимостта на Каталуния. Пучдемон в момента се намира на свобода. Той беше арестуван в Германия на 25 март, но в началото на април беше пуснат под гаранция. ", "date": "2018.07.19", "title": "Испания оттегли заповедта за арест на Пучдемон"}
{"url": "https://offnews.bg/temida/prokuraturata-proveriava-dali-puskaniat-zatvornik-ot-varna-ne-e-kral-k-684699.html", "text": "Прокуратурата проверява дали пусканият от варненския затвор затворник не е съпричастен към станалите по време на отсъствията му кражби на автомобили. , трима надзиратели от затвора бяха задържани, защото регулярно пускали осъденият на шест години затвор мъж. Осъденият бил в затвора за кражби на коли и по обясненията на говорителя на главния прокурор Румяна Арнаудова - той бил \"специалист по кражба на автомобили, бърз и търсен\".От прокуратурата разясниха, че разследването е по сигнал за това, че затворник редовно напуска затвора с помощта на трима надзиратели, но винаги се връща за вечерната проверка. Пусканията от затвора са били засечени в периода май-юни 2018 година. За този период затворникът е освободен 6 пъти.\"Лицето изтърпява наказание от шест години и осем месеца по обвинение за участие в организирана престъпна група за кражби на автомобили. Осъден е от военен съд, тъй като в групата имало и бивш военнослужещ\", обясни Арнаудова на брифинг в Съдебната палата. По думите ѝ се извършва и проверка за това дали затворникът не е съпричастен към кражбата на автомобили, станали в периода на напускането на затвора. Това щяло да бъде направено чрез проследяване на мобилния му телефон.Засега има само обвинение към тримата служители в затвора - за неизпълнение на служебни задължения в полза на трето лице. Не е установено дали те са получили материална облага от това, обясни Арнаудова.Тя допълни, че в дома на единия от надзирателите са намерени много телефони.Засега няма данни и други надзиратели да са участвали в подобна практика, както и няма данни да са пускани други затворници.Задържането на затворника било направено в сряда следобед - при поредното му излизане от затвора. Полицията очаквала обаждането на надзирател, когато наближило времето мъжът да се прибере. Надзирателят наистина се обадил и това било достатъчно основание на властите да \"заковат\" групата. \"Това доказва пред съда, че не става въпрос за случайно бягство на затворник\", обясни Арнаудова. ", "date": "2018.07.19", "title": "Прокуратурата проверява дали пусканият затворник от Варна не е крал коли"}
{"url": "https://offnews.bg/obshtestvo/bosia-napusna-gneven-komisiata-v-parlamenta-iska-rezultati-do-24-chas-684702.html", "text": "Николай Колев-Босия напусна гневен заседанието на временната комисия, сформирана в парламента след сигналите му за корупция при издаването на шофьорски книжки. Той затръшна вратата недоволен, след като председателят Станислав Иванов (ГЕРБ) заяви, че комисията ще разгледа изнесената информация и ще излезе със становище до седмица. По думи на Босия обаче, той е получил обещание от председателя на НС Цвета Караянчева да има резултати до 24 часа.Преди началото на заседанието на временната комисия бяха поканени всички граждани, дошли в подкрепа на Николай Колев, които .Босия представи документи, масив от Министерството на транспорта. Те показват, че масово се конфискуват шофьорски книжки след установяване, че водачът е с фалшива диплома за необходимия ценз за образование.Става въпрос за иззети над 120 книжки за година само в София, каза участник в заседанието пред OFFNews. Отнемането на книжката се случва, след като на водача е съставен акт за нарушение, който той не може да подпише. Така органите на реда установяват, че неговата диплома е фалшива.Николай Колев е категоричен, че ако тези данни са ясни на транспортния министър Московски, той моментално трябва да подаде оставка. Босия попита защо служителите на ДАИ, които бяха арестувани през 2017 г. и наречени \"организирана престъпна група\", са били възстановени на работа, вместо да им се наложи административно наказание. Обявилият гладна стачка дисидент попита още в коя държава пиян министър кара нерегламентирана шейна по нерегламентиран път, което довежда до смъртта на детето му.Депутатът от БСП Иван Иванов даде гаранция, че комисията ще разгледа обективно документите, които Босия представи. Като шофьор виждам, че има сериозни проблеми. И не се съмнявам, че Николай Колев има сериозни основания, заяви той.Според председателя на Съюза на превозвачите в България Йордан Арабаджиев този \"цирк\" се прави от бивши служители на автомобилната администрация:Смея да твърдя, че е абсолютно невъзможно да се манипулира системата за теоретичните изпити за шофьорска книжка, посочи той.   ", "date": "2018.07.19", "title": "Босия напусна гневен комисията в парламента, иска резултати до 24 часа"}
{"url": "https://offnews.bg/112/taksidzhia-s-otneta-knizhka-blasna-9-parkirani-koli-v-sofia-684713.html", "text": "Днес около 17 ч. таксиметров шофьор е блъснал с колата си 9 паркирани автомобила в района на бул. „Рожен“ в София.Служител на СДВР, който не е бил на смяна, е алармирал в дежурната част за катастрофите.Той докладвал за такси с неадекватно поведение на пътя в района на бул. „Рожен“. Веднага към мястото са насочени екипи на „Пътна полиция“.Шофьорът е задържан на бул. „Ломско шосе“, като преди това е блъснал 9 паркирани автомобила.Няма данни за пострадали.Установено е, че таксиметровият шофьор е бил зад волана с отнето свидетелство за правоуправление.При задържането той е отказал проба с дрегер. ", "date": "2018.07.19", "title": "Таксиджия с отнета книжка блъсна 9 паркирани коли в София"}
{"url": "https://offnews.bg/koloezdene/gerant-tomas-triumfira-v-kralskia-etap-i-drapna-na-presledvachite-si-v-684716.html", "text": "Състезаващият се за \"Team Sky\" Герант Томас увеличи преднината си в генералното класиране, след като записа втора поредна победа в колоездачната обиколка на Франция, финиширайки на челното място в днешния кралски етап – 175.5 км между Бурж Сен Морис и Алп Д'Юез.Уелсецът измина дистанцията за 5 часа 18 минути и 37 секунди и стана първият британец, който печели финал в алпийския ски курорт. Втори на две секунди изоставане завърши Том Дюмулен (Team Sunweb), който финишира на тази позиция и вчера.Ромен Барде (Team Ag2r-La Mondiale) остана трети на три секунди пасив зад победителя. Крис Фрум (Team Sky) пък завърши четвърти, но запази втората си позиция в генералното класиране.Заради прекормената жега и много тежките височини трима от най-добрите спринтьори - Дилън Хрьоневеген (Team LottoNL-Jumbo), Фернандо Гавирия (Team Quick Step) и Андре Грайпел (Team Omega Pharma-Lotto) се отказаха от по-нататъшно участие в Тура. В генералното класиране води Томас с аванс от 1:39 минути пред Фрум и 1:50 минути пред третия Дюмулен.Иначе 12-ият етап на Тура предложи много емоции, след като днес бяха преминати три височини от висша категория. Те обаче не успяха да направят разлики между основните фаворите и така победата в днешния етап се реши чак в последните 200 метра на изкачването към Алп Д'Юез.След първото изкачване от висша категория Кол де ла Мадлен, групата водена от \"Team Sky\" изоставаше с около две минути. След това обаче британският отбор караше много консервативно, с цел да остане с максимален брой колоезадачи до края на етапа.Изкачването до митичната височина обаче погреба амбициите на голяма част от спринтьорите. Марк Кавендиш (Dimension Data) и Марсел Кител (Team Katusha–Alpecin) дори не стартираха, защото ден по-рано не хванаха контролното време.Утре предстои равнинен етап, в който състезателите ще изминат 169,5 километра от Бург Д'Ойсан до Валенс.", "date": "2018.07.19", "title": "Герант Томас триумфира в кралския етап и дръпна на преследвачите си в Тура"}
{"url": "https://offnews.bg/medii/segashniat-sobstvenik-na-nova-tv-komentira-s-edno-izrechenie-zabranata-684715.html", "text": "\"MTG е изненадана от решението и ще го разгледа допълнително, преди да реши какви следващи стъпки да бъдат предприети.\"С това кратко изявление Modern Times Group, сегашният собственик на Нова телевизия, коментира  на Комисията за защита на конкуренцията чешкият милиардер Петер Келнер да купи медията.В днешното си решение КЗК посочва, че заради водещата позиция на Нова броудкастинг груп на пазара се опасява за ефекта върху конкурентната среда след сделката, вкл. за тази на онлайн медиите. Причината е, че инвеститорът - чешкият милиардер Петер Келнер, трябваше да придобие телевизията заедно с нейните дъщерни дружества „Нет Инфо“ АД и „Агенция Ева“ ООД.КЗК се аргументира, че това би дало на придобиваната група възможност за придобиване на господстващо положение: да променят своята търговска политика под различни форми, изразяващи се в ограничаване на достъпа, повишаване на цените или промяна в условията по сключените договори.В решението се посочва още, че Нова има 30 до 50 на сто пазарен дял според различни измерители, както и между и 10 и 20% от пазара на онлайн рекламата.Решението на КЗК подлежи на обжалване в 14-дневен срок.През февруари стана ясно, че Нова телевизия скоро ще има нов собственик, след като досегашният Modern Times Group (MTG) се съгласи да продаде своя 95%-тов дял в Nova Broadcasting Group на инвестиционната група PPF Group, водена от чешкия милиардер Петр Келнер. Сделката бе на стойност 185 млн. евро.В \"Нет инфо\" АД влизат и \"Дарик нюз\" и \"Ви бокс\", Abv.bg, както и други популярни сайтове като imoti.info, gbg.bg, gong.bg, fina.bg, grabo.bg.", "date": "2018.07.19", "title": "Сегашният собственик на Нова ТВ коментира с едно изречение забраната да я продаде на чехите"}
{"url": "https://offnews.bg/temida/proveriavat-umisal-i-nezakonno-preminavane-na-granitcata-s-chastnia-sa-684701.html", "text": "Прокуратурата е започнала проверка по случая със самолета от Габрово,  за Гърция без да бъде извършена проверка от Гранична полиция и митническите власти.Това съобщи говорителят на главния прокурор Румяна Арнаудова. Първоначално проверката е започната от Районната прокуратура в София, но тъй като е установено, че вероятно не става въпрос само за незаконно преминаване на границата, но и за престъпление по служба на служители от летище София, случаят е превърлен на Софийска градска прокуратура. Тепърва прокуратурата ще установява в какво се състоят обичайните служебни задължения при частни полети. Нормативната уредба показва, че тези случаи не са изключение и проверките трябва да бъдат направени, защото става въпрос за напускане на държавната граница, въпреки че България и Гърция с в ЕС.Проверен е единствено капитанът на самолета, а останалите пътници - 6 души, са чакали 70 минути в помещение на аерогарата, но проверка така и не била извършена.\"Независимо от това неизвършването на порверката за нас представлява най-малкото нарушение\", обясни Арнаудова и допълни, че засега не е ясно защо Грнична полиция не е била уведомена за това, че 6 души чакат за проверка. \"Ще се изискат длъжонситните характеристики на лицата, които са участвали в този процес, за да се изясни отговорността на всеки един от тях\", поясни говорителката на главния прокурор.Проверката на престъпление за незаконно преминаване на границата изисква за това да има умисъл, обясни още тя. За това ще бъде изискана пълна информация за полета, за да се установи дали има нарушение. Ще се установява дали са изплатени и кога летищните такси. ", "date": "2018.07.19", "title": "Проверяват умисъл и незаконно преминаване на границата с частния самолет от Габрово"}
{"url": "https://offnews.bg/obshtestvo/angelkova-se-zareche-che-nasheto-more-e-chisto-a-svobodnite-zoni-na-684718.html", "text": "Водата по Българското Черноморие е чиста и туристите могат да се насладят пълноценно на почивката си. Днес отново го доказаха проверките, които направихме в Слънчев бряг, Поморие и Несебър.Това заяви министърът на туризма Николина Ангелкова при обиколката си на морски плаж „Слънчев бряг-север“.Тя припомни, че това е третата съвместна инспекция на Министерството на туризма и МОСВ за чистотата на ивиците.Също проследихме дали са спазени договорните изисквания за наличие на свободна зона за плажуващите, за поставени указателни табели, за осигурена медицинска помощ и т.н., акцентира министърът.Предстои да се направи мониторинг дали одобрените от нея схеми за преместваеми обекти отговарят на фактическото положение на място.Проверките по морето са непрекъснати – по сигнали и планови, като до момента те са над 60. Извършват се съвместно с РИОСВ в Бургас и Варна, а 2018-а се очертава като годината с най-много инспекции. Те показват, че няма пречиствателна станция, която да се зауства нерегламентирано или да превишава нормативните показатели, категорична е Ангелкова.Радвам се, че в Слънчев бряг всяко заведение е свързано в канализацията и няма нарегламентирано заустване, което да притеснява туристите. РЗИ е институцията, която взема пробите и проверките ще са непрекъснати през целия сезон, предупреди още тя.Проведени са 222 изследвания на проби от морската вода за къпане до момента. На 83 плажа в област Бургас са определени 47 зони, които се следят и от които се вземат пробите, съобщи директорът на РЗИ-Бургас д-р Георги Паздеров.Те сочат, че тази година няма плажове със задоволително качество за разлика от 2017-а.С отлично качество сега са 48 на сто от ивиците, а с добро - 52%, обобщи той.", "date": "2018.07.19", "title": "Ангелкова се зарече, че нашето море е чисто, а свободните зони на плажа - гарантирани"}
{"url": "https://offnews.bg/politika/porozhanov-obeshta-100-kozi-na-baba-dora-tia-mu-vdigna-skandal-684720.html", "text": "\"Министър Порожанов се срещна и с леля Дора, като й предложи 100 кози - дарени от козeвъд за нея, като същевременно ще получи и полагащото й се обезщетение. По регистър тя има 61 кози.\"Това съобщават от пресцентъра на земеделското ведомство след днешната среща на министъра с баба Дора от Шарково. - гласи още текстът на съобщението от МЗХГ.От телевизионните репортажи обаче става ясно, че срещата на министъра с баба Дора е преминала драматично. В кадрите се вижда как тя удря по масата и крещи на Порожанов:Проблемът е в това, че в самото населено място има много положителни проби, обясни земеделският министър пред БНТ.От пресцентъра на земеделското ведомство съобщават още, че от  (където по-рано днес Българската агенция по безопасност на храните обяви вторично огнище на чума по дребните преживни животни) ще бъде взета втора проба.Причината е, че фермата е отдалечена от другите и животните са на оборен режим - те не са имали физически контакт с други стада. Ще се прави стриктна дезинфекция и контрол.Заповедта на директора на БАБХ за мерките в Болярово остава в сила, но изпълнението се спира до излизане на резултатите от лабораторните изследвания. Решението е консултирано с Крис де Клерк, експерт на ЕС, част от ветеринарния екип за спешни ситуации на ЕС (CVET).", "date": "2018.07.19", "title": "Порожанов обеща 100 кози на баба Дора, тя му вдигна скандал"}
{"url": "https://offnews.bg/drugi/mok-sas-seriozni-promeni-za-tokio-2020-i-pekin-2022-684694.html", "text": "Международният олимпийски комитет добави шест дисциплини в програмата на зимните игри в Пекин 2022 и утвърди програмата на лятната олимпиада в Токио 2020. МОК съкрати и квотата на участниците в биатлона с 20 души.В програмата за Пекин са включени единично състезание по бобслей за жени, фристайл в дисциплината биг еър за мъже и жени, смесено отборно състезание по ски-свободен стил акробатика, смесено отборно състезание по сноуборд кроса, смесено отборно състезание по ски-скокове и смесена щафета в шорттрека.Олимпийските игри в Токио ще се проведат от 24 юли до 9 август, което ги прави най-ранната олимпиада от 1996 година в Атланта, когато състезанията бяха от 19 юли до 4 август.Програмата в Токио ще включва 339 състезания в рекордните 33 вида спорт. Церемонията по откриването е насрочена за 24 юли, а турнирите по футбол и софтбол започват два дни по-рано.От МОК уточняват, че програмата на състезанията по софтбол и бейзбол може да бъде променена. Графикът на футболния турнир пък трябва да бъде утвърден от ФИФА през октомври тази година.Промяна има и в състава на участниците и количеството комплекти медали за зимните игри в Пекин 2022. На тази олимпиада ще има повече участнички жени и ще бъде почти равна по количество състезатели от двата пола.", "date": "2018.07.19", "title": "МОК със сериозни промени за Токио 2020 и Пекин 2022"}
{"url": "https://offnews.bg/sviat/makedonskiat-parlament-prie-deklaratcia-za-chlenstvo-na-stranata-v-nat-684708.html", "text": " Македонският парламент прие Декларация за подкрепа на процеса за членство на Република Македония в НАТО, предаде агенция МИА, цитирана от БТА.Декларацията беше приета със 76 гласа \"за\" и нито един против или въздържал се.Депутатът от управляващата партия Социалдемократически съюз на Македония (СДСМ) Хари Локвенец заяви, че членството в НАТО носи сигурност и стабилност, но най-големите косвени ползи от него не са военни, а икономически.Драган Данев от опозиционната ВМРО-ДПМНЕ изтъкна, че неговата партия подкрепя декларацията, и добави, че членството в НАТО е не само придобивка, но и сериозна отговорност.\"Членството в НАТО не значи, че веднага от изток и от юг, от запад и от север ще се отворят кранчетата и в Македония ще потекат мед и мляко\", каза Данев.", "date": "2018.07.19", "title": "Македонският парламент прие декларация за членство на страната в НАТО"}
{"url": "https://offnews.bg/politika/v-razgara-na-krizata-s-majkite-mtsp-proizvezhda-dvama-novi-direktori-684717.html", "text": "Вече е ясен първият държавнически акт на социалния министър Бисер Петков, след като беше уволнен, а след това върнат на поста по желание на протестиращите майки на деца с увреждания.Бисер Петков предлага на Министерския съвет да гласува в следващите си заседания поправки в Устройствения правилник на Министерството на труда и социалната политика. Днес изтече срокът за бележки към проекта в .Единствената важна промяна е, че една от дирекциите се разделя на три, за да се произведат двама нови директори.Така МТСП вместо 3 дирекции в общата си администрация, вече ще има 5 и по този начин ще обслужи желанията на повече хора да бъдат директори.Досегашната Дирекция \"Правно и административно обслужване и човешки ресурси\" се разделя на Дирекция \"Правно обслужване и обществени поръчки\", Дирекция \"Информационни технологии и административно обслужване\" и Дирекция \"Човешки ресурси\".Старата голяма дирекция е имала численост от 34 души, новите 3 имат численост от 31 души, но за сметка на това с общо 5 души се увеличава щата в другите 2 дирекции - \"Финанси\" и \"Връзки с обществеността\".В доклада към проекта за изменение на Устройствения правилник, министър Бисер Петков е описал мотивите, които налагат отварянето на нови директорски постове. С надеждата някой да намери смисъл в тях (ние не успяхме), ги препечатваме дословно:", "date": "2018.07.19", "title": "В разгара на кризата с майките: МТСП произвежда двама нови директори"}
{"url": "https://offnews.bg/futbol/slavia-otnovo-se-spravi-s-ilves-i-prodalzhava-napred-v-liga-evropa-684719.html", "text": "Славия победи Илвес Тампере и в реванша от първия квалификационен кръг Лига Европа, който се игра тази вечер. \"Белите\" надвиха своя съперник с 2:1, като и този път бяха по-добрият отбор и можеха да постигнат по-разгромен резултат.Точен за успеха на българския тим бе Галин Иванов, който се разписа два пъти. За гостите пък единственото попадение отбеляза Мариус Нубиси.В първия мач преди седмица футболистите на Златомир Загорчич се наложиха с 1:0 и с общ резултат 3:1 продължават в следващия етап, където ще срещнат хърватския Хайдук Сплит.Двата тима започнаха предпазливо и опасностите липсваха с изключение на един удар на Милчо Ангелов, който се оплете във външната страна на мрежата на Хиландер.Постепенно Славия взе инициативата и организира няколко по-масирани влизания в полето на съперника и така се стигна до 36-ата минута. Тогава при една многоходова атака Иванов се оказа непокрит фронтално в наказателното поле на Илвес и хладнокръвно вкара за 1:0.В първите минути на втората част домакините отново бяха по-активният тим, но гостите издебнаха своя момент в 55-ата минута и изравниха с първата си опасност в мача.Радостта на финландците от изравнителния гол обаче бе съвсем кратка, защото още в ответната атака Славия си върна аванса. Самостоятелна акция на Галин Иванов завърши с техничен удар и втори гол на опитния халф, с който \"белите\" поведоха с 2:1.Иванов можеше да направи хеттрик в 76-ата минута, но пропусна много добра възможност. Пет минути по-късно и Милчо Ангелов можеше да се разпише, но ударът му бе блокиран от бранител на Илвес.До края на мача Славия удържа спокойно аванса си и се класира заслужено за следващата фаза.", "date": "2018.07.19", "title": "Славия отново се справи с Илвес и продължава напред в Лига Европа"}
{"url": "https://offnews.bg/politika/ninova-s-pes-ostavame-na-razlichno-mnenie-za-istanbulskata-konventcia-684714.html", "text": " С ПЕС споделяме еднакви ценности срещу насилието над жени и деца, но позициите ни за Истанбулската конвенция не са се променили. Това заяви лидерът на БСП Корнелия Нинова. В България в момента е делегация на ПЕС, която се срещна с НС на БСП и с парламентарната група на левицата, както и с различни НПО-та по проблеми, свързани с темата домашно насилие. По-рано стана ясно, че БСП се намира под натиск от ПЕС да се съгласи с ратифицирането на Конвенцията, като дори е имало намеци за замразяване на членството на БСП в ПЕС. Споделяме еднакви ценности срещу насилието над жени, деца и сме готови да внасяме законопроекти в българското законодателство за борба с насилието над жени и деца. Както знаете ние вече внесохме такива поправки в Наказателния кодекс и предложение за създаване на областни центрове. Тези наши предложения бяха приети в парламента. Ще продължим с конкретните си действия в помощ на деца и жени, коментира Нинова пред журналисти. Тя подчерта, че БСП е взела своето решение относно Истанбулската конвенция и то остава непроменено. По думите ѝ БСП и ПЕС остават в приятелски дух и с взаимно уважение за различията си по въпроса за Конвенцията ще продължат да се борят по всички теми, свързани с борбата с неравенствата, бедността, младежка политика.Генералният секретар на ПЕС Ахим Пост обясни, че в Германия, откъдето е и той, Конвенцията е ратифицирана на 1 юни 2017 г. без нито един глас \"против\" или \"въздържал се\", като не е имало и голям дебат, тъй като всички са били убедени, че са против насилието над жени. \"Възприятието на Истанбулската конвенция е различно в различните държави\", каза той и допълни, че след цял ден дискусии е станало ясно, че и БСП, и ПЕС са против насилието срещу жени. \"Ще продължим да засилваме ангажимента си за борба с това насилие\", подчерта Пост.", "date": "2018.07.19", "title": "Нинова: С ПЕС оставаме на различно мнение за Истанбулската конвенция, но сме в приятелски дух"}
{"url": "https://offnews.bg/obshtestvo/zaliaha-s-maznina-pametnika-na-levski-v-lovech-684695.html", "text": "Неизвестни вандали са залели с мазнина паметника на Васил Левски в Ловеч.За случилото се съобщи зам.-кметът на общината Даниел Колев.Паметникът е залят с мазнина в навечерието на отбелязването на 181 години от рождението на Апостола. \"Няма друго обяснение за изливане на мазнина на това място, освен хулиганско действие. Жалко е, че това стана ясно точно преди вчерашната дата 18 юли, когато цялата страна отбелязва годишнината от рождението на Апостола на свободата\", заяви Колев, цитиран от БНТ.Служители на \"Комунални дейности\" към община Ловеч вземат мерки за почистването на паметника.", "date": "2018.07.19", "title": "Заляха с мазнина паметника на Левски в Ловеч"}
{"url": "https://offnews.bg/obshtestvo/arestuvaha-nadzirateli-ot-varnenskia-zatvor-684677.html", "text": "Трима надзиратели от варненския затвор са арестувани, съобщава БНР. По първоначална информация те са арестувани по подозрения за корупционни практики.Служителите са задържани при съвместна операция между Главна дирекция „Изпълнение на наказанията“ при правосъдното министерство и МВР под наблюдението на Окръжна прокуратура – Варна. Сигналът е подаден от директора на затвора.По първоначална информация, надзирателите са вземали подкуп от осъден за кражба на автомобили и след това са го пускали на свобода. На този етап няма информация кои са задържаните лица.Повече информация по случая се очаква да даде окръжният прокурор на Варна на пресконференция в 12.30 часа.Срещу тримата задържани е образувано досъдебно производство. По разпореждане на министъра на правосъдието срещу задържаните служители са образувани дисциплинарни производства. Те са отстранени от длъжност до приключване на производствата, съобщиха от Министерството на правосъдието.От прокуратурата съобщиха, че тримата са задържани за крок от 72 часа и срещу тях са повдигнати обвинения по член 282, ал. 1 от НК - за неизпълнение на служебни задължения, за което е предвиден затвор до 5 години.Обвиненията срещу тях са нарушаване на служебните задължения с цел да набавят за другиго облага, от което са могли да настъпят немаловажни вредни последици. Със започнатото досъдебно производство под ръководството на Окръжната прокуратура във Варна са предприети действия за установяване на факти и обстоятелства и за събиране на доказателства с оглед на извършено престъпление по служба. Установени са 6 случая за времето от 31 май до 18 юли тази година, в които длъжностните лица от варненския затвор са освободили нерегламентирано лишен от свобода, като са му позволили да напусне територията на затворническото общежитие. Затворникът изтърпява наказание лишаване от свобода за срок 6 години и 8 месеца по присъда на Пловдивския военен съд за участие в организирана престъпна група, специализирана в кражби на автомобили. Към днешна дата му остават да изтърпи още 4 години и 4 месеца. Действията по разследването по досъдебното производство се извършват в тясно сътрудничество и взаимодействие с ръководството на Главна дирекция „Изпълнение на наказанията“ при Министерството на правосъдието, директора на варненския затвор и ОД на МВР. Разследването е възложено на екип от двама следователи от Окръжния следствен отдел под ръководството на наблюдаващ прокурор от Окръжната прокуратура във Варна. След изтичане на 72-часовото задържане на тримата служители прокуратурата ще прецени събраните доказателства с оглед искане за вземане на постоянна мярка за неотклонение „Задържане под стража“.Това е поредният случай на установени нарушения в системата на затворите. След поредица от бягства в последните месеци се разбра, че над 800 лишени от свобода у нас работят на обекти извън затворите без никаква охрана.", "date": "2018.07.19", "title": "Арестуваха надзиратели от варненския затвор"}
{"url": "https://offnews.bg/temida/prokuraturata-izpravia-rumiana-chenalova-pred-sada-684673.html", "text": "Специализираната прокуратура внесе в Специализирания наказателен съд обвинителния акт срещу Румяна Ченалова, бивш съдия в Софийския градски съд. Това съобщиха от пресцентъра на Специализираната прокуратура.Ченалова бе предадена на съд от Специализирано звено „Антикорупция“ при Софийска градска прокуратура на 2 декември 2016 г. по обвинение за длъжностно и за документно престъпление.Обвинението за престъплението по служба бе за това, че от 19.07.2013 г. до 22.01.2015 г. като длъжностно лице, заемащо отговорно служебно положение - съдия от СГС, докладчик по търговско дело, образувано по молба на „ОЕТ - Обединени Енергийни търговци“ ООД, при условията на продължавано престъпление, с 14 отделни деяния е нарушила и не е изпълнила служебните си задължения, визирани в ЗСВ и ГПК, с цел да набави облага за търговското дружество.Съдия Ченалова насрочила разглеждане на търговско дело по искова молба на дружеството от 18.07.2013 г. до Софийски градски съд срещу Националната електрическа компания за сумата от 6 459 922 лв. Допуснала разглеждане на молбата, въпреки нейната нередовност: дружеството не било внесло дължимата в случая държавна такса в размер на 258 396 лв., за което исковата молба е следвало да бъда оставена без движение до отстраняване на нередовността.На 24.07.2013 г. съдия Ченалова допуснала и поисканото от дружеството обезпечение на претенцията от 6 459 922 лв. и издала обезпечителна заповед. В резултат на това сметките на НЕК били запорирани до размера на6 459 922 лв. и дружеството не могло да оперира със запорираната му сума.На 15.10.2013 г. „ОЕТ- Обединени Енергийни търговци“ ООД подало допълнителна искова молба, с която увеличила исковата си претенция с 4 392 706 лв. Дължимата държавна такса за увеличението на иска е в размер на 175708 лв., но и тази такса не била заплатена от ищеца.Според събраните доказателства целта на Ченалова е била от една страна да набави имуществена облага за ищеца по делото в размер на 434 105,14 лв. невнесени държавни такси. От друга страна, е целяла да създаде привилегия за дружеството - да насрочи и разглежда търговското дело, въпреки нередовността на първоначалната искова молба и допълнителната искова молба, както и да му гарантира възможността за удовлетворяване в пълен размер на претендираната в нередовната искова молба сума по главницата.В хода на разследването е установено, че на 22.04.2014 г. съдия Ченалова е съставила и официален документ с невярно съдържание – извършила е поправка и допълване на протокола от проведено същия ден открито съдебно заседание по същото търговско дело. Въпреки, че не отговаря на действителността, Ченалова удостоверила в протокола, че при проведено съдебно заседание на 26.03.2014 г. пред съда били представени три фактури с получател ищеца по делото и едно преводно нареждане, и че е констатирала идентичност на оригиналните документи с копията, приложени по делото. Целта на съдия Ченалова е била протоколът от съдебно заседание да бъде използван като доказателство за тези обстоятелства.През декември 2017 г. делото бе върнато от съда за прецизиране на обвиненията и изпратено по компетентност в Специализираната прокуратура.В кратки срокове Специализираната прокуратура изпълни всички указания на съда, изложени в разпореждането за връщане на делото, и изготви обвинителен акт със същите обвинения.Предстои насрочване на разпоредително заседание по делото.", "date": "2018.07.19", "title": "Прокуратурата изправя Румяна Ченалова пред съда"}
{"url": "https://offnews.bg/politika/radev-iska-pak-da-obiasniava-na-deputatite-za-merkite-sreshtu-chumata-684671.html", "text": "Искаме утре отново да обясним на народните представители нашите действия за чумата по животните и да получим доверието им.Това обяви вътрешният министър Валентин Радев на пресконференция. Той обясни, че е помолил председателя на парламента Цвета Караянчева утре да допусне в Народното събрание него и министъра на земеделието Румен Порожанов, за да обяснят на всички народни представители и да искат \"препотвърждение на правилността на действията\" срещу чумата по дребните преживни животни.\"Ако не го получим - друг поема отговорността за това ще има ли разширяване на заразата, няма ли да има, а не ние. Тук сме, за да изпълним тази задачата, говоря за МВР, да подпомогнем органите, които ни показват протоколи. Какво друго трябва да направим, кого трябва да убедим, че има чума? Ако някой казва, че няма – утре в НС поема отговорността. Изчакваме колкото време решат народните представители – това е върховната власт, каквото ни кажат, това ще направим\", каза още Радев и добави, че МВР \"действа само, когато има политическо доверие в правилността на действията\".\"Понеже усетихме колебание, поискахме да бъде препотвърдено от председателите на парламентарните групи. Ако искате, ще изброя кои бяха там – всички без изключение. На първото заседание, във вторник сутринта, г-жа Корнелия Нинова, на второто, в сряда – Драгомир Стойнев и Светла Бъчварова. Посочвам ги тях, защото от там идват атаките срещу има ли чума – няма ли чума. Вчера на митинга г-жа Нинова каза пред всички – не ни убедиха в това, че има чума. Какво да кажа аз на колегите? Застанете с голи гърди срещу гражданите, те са добрите, вие сте лошите. Няма такова нещо\", каза още вътрешният министър.Малко по-късно лидерът на БСП Корнелия Нинова обяви, че партията ѝ не се е съгласявала мерките срещу чумата да продължават. \"Чухме сутринта министър Радев да казва, че по време на Председателския съвет ние сме се съгласили и сме постигнали пълно единодушие по отношение на кризата със заболяването. Това не е вярно. За да докажем, че не е вярно -  поисках писмено стенограмите от двата председателски съвета при председателя на парламента. Ако ми ги дадат, ще ви ги предоставя, за да видите кой каква позиция е заел, кой какво е искал'', каза тя.Лидерът на БСП призова отговорните институции да разпространяват подробна информация за случващото се както на земеделските стопани, така и на цялото общество. \"Липсата на информация доведе до истерията в цялата страна\", обясни тя и добави, че и днес управляващите правят същата грешка. \"Министърът на земеделието рано сутринта от телевизиите обявява, че в Болярово има огнище. Кметът на селото не знае нищо, чул го е от телевизора. Хората в Болярово изпадат в паника. Така не се прави, това е фатална грешка. Информира се на място, прави се щаб, уведомяват се хората, предоставят им се документи и тогава излизаш по телевизията да говориш\", обясни Нинова.", "date": "2018.07.19", "title": "Радев иска пак да обяснява на депутатите за мерките срещу чумата. Нинова отрича да се е съгласявала с тях"}
{"url": "https://offnews.bg/knigi/morski-obredi-ot-nositelia-na-nobelova-nagrada-uiliam-golding-o-684683.html", "text": "Уилям Голдинг, авторът на „Повелителят на мухите”, печели Нобелова награда за литература през 1983 година. Малко преди това, през 1980 г. печели и Man Booker Prize за „Морски обреди”– мрачна приказка за неподвластността на човешката природа и пагубната сила на съвестта.В ранните години на XIX век младият британски аристократ Едмънд Талбът отпътува за Новия свят на Австралия на борда на презокеански кораб заедно със стотици други пътници от всякаква класа и произход, събрани заедно от желанието за нова служба или нов живот. За да разведрява своя кръстник обратно в Англия, Едмънд води дневник по време на дългото пътуване.Пъстрото общество, сблъсъците на различните класи, дребнавите свади, нарастващото напрежение той описва с ирония и известно високомерие. Преминаването от прегръдката на цивилизацията в обятията на Нептун би било тихо и незабележимо, ако един пътник, досадният свещеник Коли, не привлича враждебността на моряците, подтикната от агресивното отношение на капитана.В мрачното усамотение на корабния търбух се случва нещо – нещо, което доказва, че срамът се оказва по-смъртоносна сила и от океана.Голдинг преобръща традиционния жанр – островът не крие съкровища, лекотата на морския бриз е измамлива, а в условията на изолация социалните закони престават да работят и отстъпват пред жестокостта, която никога не е твърде дълбоко скрита в сърцето.„Морски обреди” е роман в духа на творенията на Мелвил, Конрад, Достоевски и разкрива най-тъмните кътчета на човешката душевност и злото, което се крие във всеки от нас.Почитаеми покровителю,С тези думи започвам своя дневник, който поех задължението да водя заради Вас, и те са най-подходящият му надслов.И така: място – най-сетне на борда на кораба, година – Вам известна. А датата? Важното е само, че днес е първият ден от пътуването ми към другия край на света, в знак на което още сега ще отбележа числото „едно“ отгоре на страницата. Защото това, което напиша, трябва да е разказ за първия ни ден. Месецът или денят от седмицата не са от съществено значение, тъй като в дългото ни плаване от южния бряг на старата Англия до Антиподите ще преминем през геометрията на четирите сезона.Тази сутрин, преди да напусна дома ни, отидох при по-малките си братя, които здравата изтормозиха старата Доби. Лайънъл изигра нещо, което според него било боен танц на аборигени. Пърси пък легна по гръб, нае да си търка корема и да издава ужасни звуци, за да покаже колко му е тежко, след като ме е изял. С по една плесница ги приведох в почтително смирение и после се върнах долу, където чакаха майка ми и баща ми. Дали майка ми смогна да изцеди от очите си една-две сълзи? Не, те бяха съвсем искрени, защото в този момент и в моите гърди се надигна топлина, която не би подобавала на мъж. Та дори и баща ми... Ние, струва ми се, сме повлияни повече от сантименталните Голдсмит и Ричардсън, отколкото от жизнеността на добрите стари Фийлдинг и Смолет1. Ваша светлост щеше да се убеди колко ме обичат, ако бе чул с какви прочувствени думи ме изпращаха, сякаш бях каторжник във вериги, а не млад джентълмен, назначен за помощник на губернатора в една от колониите на Негово величество. Изпитах задоволство от безусловните чувства на моите родители, но останах доволен и от своите! Вашето протеже съвсем не е лошо момче по душа. Овладях се чак когато минахме по алеята и стигнахме до къщата на портиера зад мелницата.И така, да продължа: ето ме на кораба. Превалих издутия насмолен борд на това, което навремето сигурно е било една от страховитите „дървени крепости“ на Англия. Преминах през ниска врата в някаква тъмна палуба и едва си поех дъх.Господи, колко противно! В сумрака цареше суетня и оживление. Един човек, който се представи за мой прислужник, ме отведе до някаква килия до борда, твърдейки, че това е моята каюта. Човекът е стар, накуцва и има лукаво лице със снопчета бяла коса от двете му страни. Между тях лъщи плешиво теме.– Добри ми човече – попитах го аз, – каква е тази воня?Той проточи дългия си нос и се заоглежда наоколо, като че ли по-скоро търсеше да види вонята в мрака, отколкото да я подуши.– Воня ли, сър? Каква воня?– Тази воня – отвърнах аз с ръка на носа и устата. – Или смрад, зловоние – както щете!Слънчев човек е този Уийлър! Усмихна ми се така, сякаш палубата, прихлупила ни отгоре, се бе открехнала да пропусне малко светлина.– За бога, сър! – възкликна той. – Скоро ще свикнете с това.– Не желая да свиквам! Къде е капитанът на кораба?Светлината по лицето на Уийлър помръкна и той ми отвори вратата на килията.– И капитан Андерсън не може да стори нищо, сър – увери ме той. – Това е от пясъка и чакъла. Новите кораби използват за баласт желязо, но този е по-стар и ако му оставяше поне още толкова, колкото е изкарал, както бихте казали вие, щяха да извадят всичко отдолу. Но сега не – той е твърде стар, нали виждате. Не са си правили труда да се ровят из него.– Тогава там трябва да е станало гробище!Уийлър се замисли за миг.– Що се отнася до това, сър, не мога да ви кажа, тъй като не съм бил на него друг път. Сега поседнете тук, а аз ще ви донеса бренди.С тези думи той изчезна, преди да успея да му отвърна и дори преди да вдъхна отново от застоялия въздух. Така че си останах на мястото.Нека да ви опиша къде ще живея, докато си осигуря по-подходящо помещение. В каютата има легло, подобно на корито, прикрепено за борда, с две чекмеджета под него. На едната стена има дъска, която се сваля и служи за писалище, а на другата е закачен брезентов мех с кофа под него. Надявам се, че корабът разполага и с по-удобно място за задоволяване на естествените ни потребности! Над меха е оставено място за огледало, а в единия край на леглото са сложени две полици за книги. Платненият стол е единствената подвижна мебелировка на това изискано жилище. Във вратата на нивото на очите е изрязан доста голям отвор, през който прониква малко дневна светлина, а в стената на две места има куки. Подът, или палубата, както трябва да я наричам, е набразден толкова дълбоко, че можеш да си изкълчиш глезена. Предполагам, че браздите са останали от железните колела на оръдейните носачи по времето, когато корабът е бил достатъчно здрав и пъргав, за да носи едно добро въоръжение. Каютата е нова, но таванът, тоест палубата отгоре, и вътрешната стена зад леглото ми са стари, олющени и разбити, целите в кръпки. Представете си как ще живея в такава дупка, в такава кочина! Аз обаче ще изчакам търпеливо, докато се срещна с капитана. Дишайки, взех вече да не усещам така остро вонята, а щедрата чаша бренди, която Уийлър ми донесе, ме накара даже да се примиря.Но колко е шумно в тази дървена крепост! Югозападният вятър, който ни държи на котва, ечи и свири през въжетата и бучи в събраните – не, в свитите ни платна (защото съм решил да използвам това дълго пътуване да овладея до съвършенство моряшкия език). Потоци дъжд бият отбой като литаври върху всеки сантиметър. Не стига това, ами някъде от предния край на същата тази палуба се носи блеене на овце, мучене на крави, викове на мъже и, разбира се, крясъци на жени. И при мен има достатъчно шум. Като моята килия или кочина има цяла дузина на отсамната страна на палубата: точно толкова килии има и на другата страна. Гол коридор, пресечен само от извисяващия се гигантски цилиндър на нашата мизанмачта разделя двете редици. В задната част на кораба, ми обяснява Уийлър, била столовата на пасажерите със сервизни помещения от двете є страни. През коридора минават или стоят на групички смътни фигури. Това са – т.е. сме – пасажерите, предполагам. А защо един стар боен кораб като този е бил превърнат в транспортно средство за пътници, товари и добитък, може да се обясни само с безизходицата, в която са изпаднали господата от Адмиралтейството с повече от шестстотин бойни кораба в действащия състав на флота.Точно в този момент Уийлър ми съобщи, че ще обядваме след един час, в четири часа. Като споменах, че възнамерявам да поискам по-удобна квартира, той се позамисли, после отвър-на, че това не е много лесна работа, и ме посъветва да изчакам малко. А като изразих възмущението си, че такъв разнебитен кораб се използва за толкова дълъг път, той, застанал на вратата на каютата ми със салфетка, преметната на ръката, ми даде урок по моряшка философия, доколкото сам бе посветен в нея: „За бога, сър, той ще плава, докато потъне, сър – още откакто е построен, се знае, че ще потъне някой ден.“ Лекцията продъл-жи за това как се стои на котва само с боцмана и дърводелеца на борда и за преимуществата котвата да се връзва с въже, както в „доброто старо време“, а не с досадната желязна верига, дето не само се лашка като труп на бесило, но и дрънчи, и с тези думи той успя да прати сърцето ми не в петите, а чак долу, при смрадливия баласт. После изрази пренебрежението си към бакърените дъна, каквито имат някои кораби. Открих, че сме „насмолени отвътре и отвън“ като в най-старо време, и предполагам, че първият командир на тази черупка е бил самият капитан Ной. Преди да си тръгне, Уийлър ме успокои с уверението, че корабът ни е „по-устойчив на буря от много други по-здрави плавателни съдове“. По-устойчив ли? „Защото, поясни той, ако ни заблъскат вълните, той ще се носи леко също като стар галош.“ Право да си кажа, моят прислужник успя да развали до голяма степен благотворното въздействие на брендито. След всичко това установих, че се налага да извадя от сандъците си онези вещи, които ще ми трябват по пътя, докато не са ги наблъскали долу. Такава суматоха цари на този кораб, че не мога да открия никого с достатъчно власт, който да отмени тази изключително глупава заповед. Не ми оставаше нищо друго, освен да се примиря и да използвам помощта на Уийлър за пренасянето на някои неща и след като извадих сам книгите си, видях как отнесоха сандъците ми. Бих се ядосал, ако цялата обстановка не бе толкова комична. Достави ми обаче известно удоволствие да чуя разговора между онези, които ги мъкнеха: говореха съвсем по моряшки. Пооставил съм Морския речник на Фолкънър до възглавницата си, защото имам намерението да овладея този жаргон така добре, както го говорят тия, дето цял живот се клатушкат по палубите.", "date": "2018.07.19", "title": "„Морски обреди” от носителя на Нобелова награда Уилям Голдинг (откъс)"}
{"url": "https://offnews.bg/obshtestvo/divite-rajski-katcheta-rusia-v-efira-na-national-geographic-bal-684681.html", "text": "National Geographic България пренася зрителите по приказни места в непознатия Изток и им разкрива природни прелести, които са напът да изчезнат под въздействието на климатичните промени. Става въпрос за поредицата Wild Edens. „Дивите райски кътчета: Русия“ е първият филм от поредицата, която достига до публиката благодарение на „Росатом“ и който ще бъде излъчен от National Geographic в българския ефир на 21 юли от 19.00 часа. Лентата ще отведе зрителите на незабравимо пътешествие в най-отдалечение и неизследвани региони на Русия – Камчатка, Алтай и Арктика. Техните сурови, но крехки екосистеми са заплашени от разрушителните ефекти на промяната на климата.Проектът „Дивите райски кътчета“ достига до публиката благодарение на „Росатом“ и ще бъде излъчван в програмата на National Geographic по целия свят. Проектът включва заснемането и излъчването на поредица пълнометражни документални филми за недокоснати територии, чиито екосистеми са особено уязвими към въздействието на глобалното затопляне. Основна цел на проекта е да привлече вниманието на международната общност към климатичните промени и нуждата от глобален преход към чиста енергия.В продължение на няколко месеца снимачният екип на „Дивите райски кътчета“ обикаля най-отдалечените кътчета на територия, простираща се на 10 000 км от изток на запад в най-голямата страна на планетата. Вижте как мечките в Камчатка ловят риба, моржовете плуват по бреговете на Арктика, а мускусните бикове оцеляват в суровите условия на времето, както и много други представители на редки видове от разнообразната флора и фауна в техните естествени хабитати.", "date": "2018.07.19", "title": "„Дивите райски кътчета: Русия“ в ефира на National Geographic България"}
{"url": "https://offnews.bg/bojni/kubrat-pulev-se-izpravia-sreshtu-hiui-fiuri-v-sofia-684679.html", "text": "Щабът на звездата ни в профибокса Кубрат Пулев и този на Хюи Фюри са се разбрали за двубой между двамата в София. Срещата ще се състои в \"Арена Армеец\" и по всяка вероятност ще бъде на 6 или 20 октомври.Остава двете страни да се договорят за дребни детайли, които обаче няма да се превърнат в препъни камък за организиране на галата в зала \"Арена Армеец\". Очаква се официалното потвърждение за срещата да бъде направено до края на тази седмица или в началото на следващата.Победителят от двубоя между Кобрата и братовчеда на Тайсън Фюри ще определи официалния претендент за световната титла във версия IBF, която в момента е притежание на Антъни Джошуа.Мачът с Хюи Фюри бъде първи за Кубрат Пулев от година и половина насам. За последно той се изправи срещу Кевин Джонсън в \"Арена Армеец\".В професионалната си кариера британецът има само една загуба - от Джоузеф Паркър в мач за световната титла.", "date": "2018.07.19", "title": "Кубрат Пулев се изправя срещу Хюи Фюри в София"}
{"url": "https://offnews.bg/sviat/izrael-prie-sporen-zakon-otchuzhdavasht-arabite-v-stranata-684680.html", "text": "Израел прие \"закон за националната държава\", според който само евреите в страната имат право на самоопределение, съобщиха световните агенции. Законът беше приет след месеци разгорещени спорове с подкрепата на 62-ма депутати срещу 55, които гласуваха \"против\", а двама се въздържаха. Съгласно закона арабският език вече няма да е официален, а ще е със \"специален статут\", но ще може да се използва в израелските институции.В последния вариант от закона отпаднаха още по-крайни формулировки, в които се предвиждаше създаването на общности с изключително еврейско население и се задължаваха съдилищата да действат според ритуалното еврейско право, когато няма съответни юридически прецеденти.Промяната засяга около 1,8 млн. араби в Израел. Арабските представители в израелския парламент нарекоха закона \"расистки и граничещ с апартейда\", а критиците на новите текстове обявиха, че с тях се прави опит за налагане на етническо превъзходство.", "date": "2018.07.19", "title": "Израел прие спорен закон, отчуждаващ арабите в страната"}
{"url": "https://offnews.bg/obshtestvo/izplashtat-kompensatciite-za-umartvenite-zhivotni-684676.html", "text": "Агенцията по храните (БАБХ) ще преведе още 61 хиляди лева обезщетения за фермери от Странджа и Крайново, чиито стада са били умъртвени заради заразата от чума по дребните преживни животни.Обезщетенията са за земеделски производители от ямболските села Странджа и Крайново.Изплащането в Странджа е от 11,30 часа, а в Крайново – от 13 часа. По банков път са преводите за стопани, подали молба за изплащане по банков път. Останалите се получават на касите на общините.", "date": "2018.07.19", "title": "Изплащат компенсациите за умъртвените животни"}
{"url": "https://offnews.bg/obshtestvo/sharkovo-goni-mladezhite-koito-paziat-stadoto-na-baba-dora-zaradi-si-684682.html", "text": "Жителите на Шарково настояват младежите, които от няколко дни пазят стадото на баба Дора, да напуснат селото. Има оплаквания за висока музика, огньове, проблеми, каквито хората тук не са виждали, обясни кметът Иван Апостолов, цитиран от БНР. По думите му местните са възрастни и се дразнят от поведението на младежите. По-рано днес Тодорка Петрова - баба Дора призна, че срещу нея има настроение в Шарково, защото единствено нейното стадо не е избито. „Казват ми, че съм била голяма актриса, че моите приятели, когато ме напуснат, ще дойдат хора от селото и ще ми убият лично животните”, разказа жената по бТВ. Въпреки решението на кризисния щаб днешната евтаназия да бъде отложена, кметът на Шарково казал на баба Дора, че нейното стадо не може да бъде запазено и може да бъде евтанизирано още днес.След обед в Болярово ще бъде проведено заседание на кризисния щаб, в което ще участват министрите на земеделието и на вътрешните работи.", "date": "2018.07.19", "title": "Шарково гони младежите, които пазят стадото на баба Дора, заради силна музика"}
{"url": "https://offnews.bg/koloezdene/mark-kavendish-e-diskvalifitciran-ot-tur-dio-frans-684686.html", "text": "Великобританецът Марк Кавендиш със сигурност няма да спечели тазгодината колоездачна обиколка на Франция, след кaто беше дисквалифициран в 11-ия етап заради невъзможност да намали изоставането си от лидера.33-годишният състезател на \"Dimension Data\" пресече финалната линия 1 час, 5 минути и 33 секунди след победителя в етапа Герант Томас (Team Sky), като надскочи времевата граница с 31:27 минути.Британецът е известен като специалист по спринта и срещу името си има 30 етапни победи. Неговата форма обаче беше далеч от нужното през тази година и не беше конкурентен дори в равнинните етапи. От състезанието поради същите причини отпадат и съотборникът му Марк Реншоу, както и Марсел Кител (Team Katusha–Alpecin), който е победител в 14 етапа от Тура. 30-годишният Кител изостана с 44 минути след Томас.", "date": "2018.07.19", "title": "Марк Кавендиш е дисквалифициран от Тур дьо Франс"}
{"url": "https://offnews.bg/futbol/btv-media-group-shte-izlachva-sreshti-ot-shampionskata-liga-i-prez-sle-684690.html", "text": "bTV Media Group придоби правата за излъчване на срещите в сряда от УЕФА Шампионска лига до 2021 г. Двубои от най-популярния и комерсиален футболен турнир в света, включително финалните мачове между двата най-добри отбора през пролетта на 2019, 2020 и 2021 г., ще бъдат излъчвани в каналите bTV Action, Ring и Voyo.bg.Спортната редакция на медийната група подготвя и допълнително коментарно и ексклузивно съдържание специално за онлайн среда. Интересът към Шампионска лига у нас през годините е безспорен, доказан и от отличното му представяне в каналите на bTV Media Group.Финалът на турнира за сезон 2017-2018 г. между Реал Мадрид и Ливърпул, излъчен на 26 май по bTV Action, привлече 38,2% от зрителите на възраст 18-49, с 12% повече спрямо миналогодишния финал.Още по-голям е интересът сред младата аудитория. Повече от 43% от всички на възраст 18-34 (с 22% повече от миналата година) са проследили третич пореден спечелен финал на Реал Мадрид в най-престижния клубен турнир. bTV Action беше най-гледаният ТВ канал вечерта на 26 май сред всички групи зрители.\"В медийна среда, изцяло доминирана от съдържанието, bTV Media Group спазва ангажимента си към зрителите, като отново ще предложи най-доброто от футбола.Шампионска лига е най-вълнуващият клубен футболен турнир не само в Европа, но и в света, а феновете ще могат да следят срещи, коментари и допълнително специално съдържание на всички наши платформи\", коментира Флориан Скала, главен изпълнителен директор на bTV Media Group.", "date": "2018.07.19", "title": "bTV Media Group ще излъчва срещи от Шампионската лига и през следващите три години"}
{"url": "https://offnews.bg/politika/karakachanov-ne-iska-da-e-arbitar-mezhdu-simeonov-i-siderov-shteli-da-684674.html", "text": "Вицепермирът и лидер на ВМРО Красимир Каракачанов не иска да взима страна или да бъде арбитър между колегите му в \"Обединените патриоти\" (ОП) \"Атака\" и НФСБ, които \"Няма да се хвана на тази роля, защото ще ме намразят\", каза Каракачанов пред журналисти в парламента. Той обаче е категоричен, че проблемите трябва да бъдат решени с диалог.\"Там знаете, че има една история на тези отношения - те са исторически сложни\", коментира лидерът на ВМРО за отношенията между \"Атака\" и НФСБ. Каракачанов даде и определение на трите партии в \"Обединените патриоти\" - \"едните прозападни, другите проруски, третите центристи\" затова имали и различия. \"То разминаване има и във външната политика, един е против НАТО, друг е против ЕС. Но това са периферни въпроси. Защото НАТО или ЕС са едни съюзи, които са част от историята на България, те не са во веки веков, те не са края на тази история\", каза още вицеремиерът и министър с ресор отбрана.На въпрос дали трите партии в ОП ще останат заедно, той отговори: \"Естествено, че ще бъдат обединени\".Вицепремиерът коментира и вчерашното твърдение на зам.-председателя на НФСБ Валентин Касабов, че пред Валери Симеонов премиерът обяснил, че се страхува от братя Домусчиеви по повод промените в закона за приватизацията. \"Вчера имахме разговор в кабинета на премиера, такова нещо той не е споделял. Ако някъде в личен разговор нещо са си споделили- не знам\", каза той.На кафе при премиера Каракачанов чул от Симеонов, че няма да напуска коалицията. \"Няма да напуска. Аз поне така чух вчера\", каза лидерът на ВМРО.", "date": "2018.07.19", "title": "Каракачанов не иска да е арбитър между Симеонов и Сидеров, щели да го намразят"}
{"url": "https://offnews.bg/ikonomika/v-edin-den-kzk-spria-sdelkite-za-chez-i-nova-televizia-obnovena-684678.html", "text": "Комисията за защита на конкуренцията забрани придобиването на контрол от страна на „Инерком България“ ЕАД върху „ЧЕЗ България“ ЕАД, „ЧЕЗ Разпределение България“ АД, „ЧЕЗ Електро България“ АД, „ЧЕЗ Трейд България“ ЕАД, „Фри Енерджи Проджект Орешец“ ЕАД, „Бара Груп“ ЕООД.Решението ѝ бе публикувано на сайта на КЗК.Едновременно с това комисията публикува и решение, че спира сделката за Нова телевизия.\"Инерком България\" е собственост на \"Инерком инвестмънтс\" ЕАД, чийто едноличен собственик е Гинка Върбакова. Инерком притежава малки соларни мощности. От друга страна, ЧЕЗ е най-голямото електроразпределително предприятие у нас, което доставя ток на територията на 10 области в страната от Западна и Централна България, включително и столицата София.Сагата с продажбата на ЧЕЗ започна през февруари 2018 г., когато агенция \"Ройтерс\" съобщи, че Надзорният съвет на чешката енерго компания ЧЕЗ е дал предварително одобрение за продажбата на българските активи на компанията. И до днес не е ясно откъде семейната компания със скромните активи (на стойност 90 000 лв. за 2016 г., когато дружеството е отчело загуба от 11 хил. лв.) би получила стотиците милиони евро, необходими за придобиването на активите.Върбакова обаче, според информация на в. \"Капитал\", е кума на министърката на енергетиката Теменужка Петкова, която хвърли оставка посред скандала, но тя не бе приета.Ето как Комисията за защита на конкуренцията мотивира отказа си \"Инерком\" на Гинка Върбакова да придобие ЧЕЗ:Комисията е установила, че е налице хоризонтално припокриване между дейностите на участниците в концентрацията на пазара на производство и доставка на едро на електрическа енергия от фотоволтаични централи.Сделката поражда и вертикални ефекти на пазарите, разположени надолу по веригата, а именно: пазарите на разпределение на електрическа енергия, на снабдяване/доставка на електрическа енергия, на търговията с електрическа енергия и на свързаните с търговията услуги по координиране на балансиращи групи, пишат от КЗК.На пазара на разпределение и снабдяване/доставка на ел. енергия придобиваната група е с естествено монополно положение за територията, определена в издадените ѝ лицензии за осъществяване на тези дейности. Паралелно, ЧЕЗ Електро България“ АД и „ЧЕЗ Трейд България“ ЕАД, формират съществен пазарен дял на база търгувани количества ел. енергия на свободния пазар.Въз основа на цялостния анализ може да се заключи, че предвид вертикално интегрираната придобивана група ЧЕЗ, която разполага със стабилен финансов ресурс и опит в електроенергийния сектор, се създават предпоставки нотифицираната сделка да доведе до установяване или засилване на господстващото положение на обединената група, се казва в становището на Комисията.С оглед широкия обхват от дейности на придобиваните дружества и тяхното значение за електроенергийната система на Република България, е налице основание да се приеме, че настоящата концентрация е от стратегическо значение за страната, като потенциалните ефекти от нея биха имали пряко отражения на националната сигурност. Комисията счита, че наличието на съществени вертикални ефекти ще доведе до значително предимство на участниците в концентрацията пред техните конкуренти, което от своя би възпрепятствало ефективната конкуренция на анализираните пазари.Решението може да бъде обжалвано в 14-дневен срок пред Върховния административен съд.Дали Инерком ще обжалват все още не е ясно. По-малко от час след първите публикации за решението на Комисията, , от който личи силна изненада - от Инерком тепърва ще анализират и впоследствие ще обявят становището си и ще планират бъдещи действия, става ясно от текста му.Комисията посочва, че заради водещата позиция на Нова броудкастинг груп на пазара се опасява за ефекта върху конкурентната среда след сделката, вкл. за тази на онлайн медиите. Причината е, че инвеститорът - чешкият милиардер Петер Келнер,  КЗК посочва, че това би дало на придобиваната група възможност за придобиване на господстващо положение: да променят своята търговска политика под различни форми, изразяващи се в ограничаване на достъпа, повишаване на цените или промяна в условията по сключените договори.В решението се посочва, че Нова има 30 до 50 на сто пазарен дял според различни измерители, както и между и 10 и 20% от пазара на онлайн рекламата.Неочаквано, една от пречките пред сделката, които цитира КЗК, са сайтовете trendo.bg и ebag.bg.Комисията е установила, че има хоризонтално припокриване между дейностите на участниците в концентрацията на пазара на онлайн търговия, тъй като „ППФ ТМТ Бидко 2 Б.В” оперира в България чрез унгарското дружество Online Comparison Shopping Kft. (техен е сайтът pazaruvaj.com), а придобиваното предприятие чрез „Кънвиниънс” АД (ebag.bg.) и „Трендо БГ” АД (trendo.bg). \"В конкретния случай следва да се отчетат водещите позиции на придобиваното предприятие в областта на медийните услуги, което от своя страна повдига основателни опасения за ефекта от сделка върху конкурентна среда на горепосочените пазари\", пише в мотивите си КЗК.Решението подлежи на обжалване в 14-дневен срок.", "date": "2018.07.19", "title": "В един ден КЗК спря сделките за ЧЕЗ и Нова телевизия (обновена)"}
{"url": "https://offnews.bg/ikonomika/skandal-v-narodnoto-sabranie-predi-komisiata-za-bosia-684689.html", "text": "Двадесетина души съмишленици на обявилия гладна стачка дисидент Николай Колев-Босия се опитаха да посетят заседанието на новосформираната парламентарна анкетна комисия, насрочено за този следобед, но не бяха допуснати.Охраната им обясни, че трябва да имат пропуск или да бъдат поканени, за да влязат в сградата.Николай Колев-Босия беше допуснат. Той бе в инвалиден стол и видимо отслабнал и в лошо здравословно състояние.Колев гладува вече месец с настояване за оставки в ДАИ, Министерството на транспорта и Народното събрание. Причината е корупцията при издаване на шофьорски книжки, заради които стават много транспортни произшествия, костващи човешки животи.", "date": "2018.07.19", "title": "Скандал в Народното събрание преди комисията за Босия"}
{"url": "https://offnews.bg/sviat/frantcia-zabraniava-sas-zakon-izpolzvaneto-na-telefoni-v-uchilishte-684692.html", "text": "Франция забранява със закон употребата на мобилни телефони в училищата, с изключение на случаите, в които те са необходими за учебни цели, съобщи АФП, цитирана от БГНЕС.Депутатите от двете камари на парламента се споразумяха по проектозакона. Мярката бе едно от предизборните обещания на президента Еманюел Макрон.За мярката настояха учителите, като се надяват така да сведат до минимум разсейването на учениците в час. Освен че ще намали употребата на телефони от страна на учениците в час, целта на закона е и да защити подрастващите от вредно онлайн съдържание като порнография, насилие и кибертормоз.След влизане в сила на закона учителите ще могат съвсем законно да конфискуват телефоните на учениците, ако това е необходимо.Ръководството на всяко училище ще реши по какъв начин да приложи забраната – дали да накара учениците да предават телефоните си на входа на училището, или да изисква от тях да ги държат изключени. Законопроектът се очаква да бъде гласуван от Сената на 26 юли и да получи окончателното одобрение на депутатите от Националното събрание на 30 юли.", "date": "2018.07.19", "title": "Франция забранява със закон използването на телефони в училище"}
{"url": "https://offnews.bg/sviat/niama-postradali-balgari-pri-izrigvaneto-na-vulkan-na-havaite-684691.html", "text": "Няма информация за пострадали българи заради изригването на вулкана Килауеа на Хаваите, съобщиха от външното министерство, позовавайки се на информация от посолството на България във Вашингтон и генералното консулство в Лос Анджелис. Генералното консулство на България в Лос Анджелис следи непрекъснато ситуацията.Вулканът Килауеа е в непрекъсната активност от 3 май. Той се намира във вулканичен парк, в чийто периметър от началото на изригването всички са евакуирани. В негова близост се допускат отделни туристически групи с плавателни съдове, които да наблюдават изригването на вулкана. Вчера един от туристическите плавателни съдове беше засегнат от изригваща лава. 23-ма туристи бяха ранени.МВнР препоръчва на българските граждани да се въздържат от подобни турове в района на вулкана и да се съобразяват с официалните разпоредби за сигурност и безопасност на местните власти.Дежурният телефон на генералното консулство в Лос Анджелис за спешни случаи е: +1 310-437-3606.Сигнали и молби за съдействие при бедствени ситуации на български граждани се приемат денонощно и на телефонните линии на Дирекцията \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.07.19", "title": "Няма пострадали българи при изригването на вулкан на Хаваите"}
{"url": "https://offnews.bg/politika/prezidentat-ostavkite-niamat-znachenie-za-horata-v-strandzha-684693.html", "text": "Очаквам политика, чиито грешки да не се изкупуват с оставки, които всъщност нямат никакво значение за хората в Странджа. Това заяви президентът Румен Радев днес в отговор на въпрос дали оставките в Министерството на земеделието, храните и горите са достатъчни за успокояване на напрежението, възникнало след масовото унищожаване на животни в Странджа.Държавният глава отбеляза, че протестът на животновъдите пред Министерския съвет, за който беше обявено, че е постигнал успехи вчера, не кореспондира изобщо с нуждите на местните стопани в района на Странджа и с тяхното виждане как да възстановят поминъка си. „Този протест само послужи за намаляване на напрежението, но проблемите остават и растат. Става въпрос за това как тези хора, които загубиха своя поминък, ще го възстановят. Как хората ще имат стимул да останат в този регион, където това е единственият им поминък и препитание“, заяви Румен Радев. Президентът отново призова институциите за сериозна и устойчива политика към пограничните райони.Попитан дали темата ще бъде обсъдена на заседание на Консултативния съвет за национална сигурност, държавният глава посочи, че очаква резултатите от предприетите действия за справяне с кризата и как правителството ще се ангажира, за да помогне реално на засегнатите стопани. „Хвърлянето на пари не решава въпроса. Първо, те са недостатъчни, за да компенсират реалните загуби и пропуснати бъдещи ползи и, второ, тук трябва да се приложат всеобхватни мерки, специално за този регион“, призова Румен Радев.„Служебното правителство събра просрочени вземания от много години, особено в сферата на енергетиката. Това ме навява на мисълта, че там нарочно, от определени компании не са търсени тези вземания“, коментира още президентът, запитан за отправените претенции за по-ниска събираемост на приходи от служебното правителство в началото на 2017 г.В отговор на въпрос за обявената акция „Пречупване“ по отношение на контрабандата в страната, президентът заяви, че не очаква да бъдат постигнати успехи, докато правителството не пречупи собствените си виждания за това какво е правова държава, върховенство на закона, корупция и престъпност и как те се „развъждат“ в България.„За разлика от мониторинговите доклади, най-сетне Европейската комисия отговори на нашите амбиции за членство в еврозоната вече съвсем откровено и даже грубо, че има нужда от реални действия. Жалко е, че натискът за реални реформи идва като принуда отвън, а не по вътрешно убеждение и усещане за дълг на българското правителство към собствените граждани“, категоричен беше държавният глава. Румен Радев призова правителството да разбере, че лобирането навън за членство в Шенген и еврозоната няма да има никакъв успех, ако не се вземат крути мерки тук, вътре в страната, за справяне с престъпността, корупцията и бедността.Държавният глава заяви още, че докладът на създадената комисия, която установява причините за катастрофата на хеликоптер Ми-17 и гибелта на двама пилоти от българските Военновъздушни сили, е внесен в прокуратурата и очаква отговори от страна на главния прокурор и Министерството на отбраната. Нальотът на българските пилоти наистина е много нисък, посочи Румен Радев и отново призова за изграждане на реални отбранителни способности на България. Президентът добави, че очаква справедлив, обективен и прозрачен процес за придобиване на нов изтребител за българските ВВС.", "date": "2018.07.19", "title": "Президентът: Оставките нямат значение за хората в Странджа"}
{"url": "https://offnews.bg/ikonomika/inerkom-slisani-che-kzk-im-zabrani-da-kupiat-chez-684688.html", "text": "Забраната за придобиване на ЧЕЗ завари Инерком силно изненадани. В отговор на  от компанията на Гинка Върбакова обявиха, че ще го анализират и впоследствие ще обявят и становището си, и действията си по-нататък. С други думи, все още не е ясно дори дали те ще обжалват, на което имат право в 14-дневен срок.Пълния текст на коментара на \"Инерком България\" ЕАД гласи:\"Изненадани сме от решението на Комисията за защита на конкуренцията да забрани концентрацията между \"Инерком България\" ЕАД и дружествата от групата на ЧЕЗ в България.\"Инерком България\" ЕАД внимателно ще анализира мотивите за решението на Регулатора и в следващите дни ще обявим както нашето становище във връзка със забраната, така и последващите действия, които компанията ни ще предприеме.\"", "date": "2018.07.19", "title": "Инерком слисани, че КЗК им забрани да купят ЧЕЗ"}
{"url": "https://offnews.bg/politika/siderov-pital-simeonov-zaedno-li-shte-se-iaviavat-na-evroizborite-otg-684657.html", "text": "Валери Симеонов е отговорил с \"не, не и не\" на въпросите на коалиционния си партньор в \"Обединените патриоти\" дали формациите им ще се явяват заедно на предстоящите догодина избори за евродепутати.Това обяви пред журналисти в парламента председателят на парламетнараната група на ОП и лидер на \"Атака\" Волен Сидеров.До поредната ескалация на напрежение в \"малката коалиция\" (между ВМРО, НФСБ и \"Атака\") се стигна след приемането на поправки в закона за приватизацията, които според НФСБ са направени в полза на братя Домусчиеви, за да може те не плащат на държавата неустойка в размер на 58 млн. лева заради неспазени ангажиметни по договора им за Български морски флот (БМФ). От партията на Симеонов смятат, че Атака, ВМРО и ГЕРБ заедно са прокарали поправката, но от формацията на Сидеров са се опитали да изтеглят текстовете преди окончателното им приемане. Вчера вицепремиерът Симеонов обяви, че ако текстовете бъдат приети, ще напусне коалицията, депутатите му обаче обявиха, че НФСБ трябва да се събере, за да реши какво да прави оттук нататък.Днес Сидеров предупреди коалиционния си партньор Валери Симеонов, че войната, която води с определени бизнескръгове, не е полезна за България. Според лидера на \"Атака\" в приетите текстове няма лобизъм, въпреки че призна, че не разбира от материята на приетия закон. НФСБ обаче определя действията на \"Атака\" и ВМРО като \"безпринципни позиции\" и обяви, че няма да търпи подобно нещо. \"Кой клати коалицията - всичко ще се реши на съвет на НФСБ. Нищо не сме решили, засега всичко е вариант. ВМРО и Сидеров си имат сценарий за приватизация. Милионите са много. \"Атака\" се държат като деца. Голямата опасност е опозицията да я няма, а те вчера се скатаха. Някои обслужва олигарси и тези някои явно са \"Воля\", нашите партньори не остават по-назад\", коментира зам.-председателят на НФСБ Валентин Касабов.Той добави, че \"НФСБ е в основата на оpозицията\", но бързо след това се поправи, че има предвид \"коалицията\". Сидеров обаче е на друго мнение и за това: \"НФСБ се появи напук на \"Атака\" и за да ми прави на мен сечено. Аз я направих \"Атака\", аз я направих тази коалиция, затова Симеонов е вицепремиер, трябва да се отнася с уважение към моята работа\", каза Волен Сидеров.", "date": "2018.07.19", "title": "Сидеров питал Симеонов заедно ли ще се явяват на евроизборите. Отговорът: Не, не и не"}
{"url": "https://offnews.bg/offtopic/rajan-6-godishnoto-hlape-koeto-stana-milioner-ot-reviuta-na-igrachk-684666.html", "text": "Райън е обикновено момче и като всички останали обича играчките.6-годишният мъник създава заедно с родителите си YouTube канал, в който прави ревюта на различни играчки още през 2015 г. Постепенно с времето Ryan ToysReview набира сериозна популярност в онлайн пространството, а през 2017 г. каналът му генерира близо 11 млн. долара доход, според годишния списък на най-печелившите известни личности в YouTube.Всичко започва, когато Райън е едва на 4 години. Той обича да гледа ревюта на играчки и пита родителите си дали може да има свой канал, а те не просто му разрешават, но и му помагат в снимачния процес.Първоначално гледанията на клиповете му не са много, но с времето започват да трупа милиони фенове. Някои от видеата на малчугана са гледани над 1 млрд. пъти, а каналът му има 15 млн. последователи.Според \"The ​​Verge\" месечно по сметките на Райън и неговото семейство се превеждат близо 1 млн. долара от реклами в YouТube.", "date": "2018.07.19", "title": "Райън - 6-годишното хлапе, което стана милионер от ревюта на играчки в YouTube"}
{"url": "https://offnews.bg/obshtestvo/zakliuchiha-chuzhdenetc-opital-da-podkupi-politcaj-s-20-evro-684667.html", "text": "Полицията е задържала 28-годишен чужденец за опит за подкуп на полицай.От ОДМВР-Кърджали съобщиха, че около 12 часа вчера на КПП „Чилик“ за проверка бил спрян микробус „Мерцедес“. Причината била, че шофьорът е направил неправилно изпреварване на три автомобила при непрекъсната осова линия и не спазил знак за ограничение на скоростта.Заедно с документите нарушителят се опитал да даде на полицая и 20 евро.Незабавно е бил подаден сигнал в оперативната дежурна чест на полицейското управление. Водачът на автомобила е задържан за срок до 24 часа в РУ-Кърджали.Образувано е бързо производство по чл.304 а във връзка с чл.304, ал.1 от Наказателния кодекс за предложен подкуп на полицейски орган и работата продължава разследващ полицай.", "date": "2018.07.19", "title": "Заключиха чужденец, опитал да подкупи полицай с 20 евро"}
{"url": "https://offnews.bg/futbol/vratariat-alison-se-sboguva-s-fenovete-na-roma-684672.html", "text": "Бразилският вратар Алисон може да стане най-скъпият играч на своя пост, след като бъде финализиран трансферът му от Рома в Ливърпул.Според последните информации той ще бъде привлечен за близо 75 милиона евро, което е най-високата цена, плащана за вратар някога.Алисон вече отпътува за Острова, като на летището си взе сбогом с феновете на \"вълците\".Ливърпул достигна до финала в Шампионската лига през миналия сезон. Германският вратар Лорис Кариус направи ужасни грешки, които обезсмислиха усилията на съотборниците му срещу Реал Мадрид.Още тогава стана ясно, че мениджърът Юрген Клоп ще потърси негова алтернатива и я намери в лицето на Алисон. Трансферът е интересен и с факта, че миналият сезон беше едва първи за Алисон в Европа, който преди това беше играл в Бразилия за Интернасионал.Той ще е поредното голямо име, което се присъединява към Ливърпул в летния трансферен прозорец. Преди него бяха привлечени Фабиньо от Монако, Кейта от РБ Лайпциг и Джердан Шакири. Дотук разходите на Ливърпул за нови играчи са 200 милиона евро.", "date": "2018.07.19", "title": "Вратарят Алисон се сбогува с феновете на Рома"}
{"url": "https://offnews.bg/analizi-i-komentari/trend-54-ot-balgarite-ne-iskat-predsrochen-vot-684669.html", "text": "54 на сто от българите не искат предсрочни избори. Броят на тези, според които е необходим извънреден вот, се е увеличил от 21 на 30% от декември миналата година. Това показват данните на Изследователски център „Тренд“ от проучване сред 1007 души, проведено от 1 до 8 юли и финансирано от 24 часа. Оптимистичните нагласи за бъдещето на България продължават да са доминиращи - оптимистите са 48% срещу 40% песимисти. Малко над една четвърт очакват икономическото положение да се подобри в следващата една година, докато малко под една пета смятат, че ще се влоши. Над 40% и най-голям дял остават тези, които не очакват промяна в следващата една година. Данните за очакванията относно жизнения стандарт са напълно сравними с тези за икономическото положение в страната. И тук откриваме зависимост спрямо възрастта на респондентите, като тези между 18 и 39 години са с най-оптимистични очаквания за икономическото положение в страната и жизнения си стандарт. Не се наблюдава съществена динамика и в отношението на българите към основните партийни лидери. Сред тях Бойко Борисов остава с най-високи стойности на положително отношение (39%), следван от Красимир Каракачанов (36%) и Корнелия Нинова (28%). През юли Валери Симеонов успява да покачи положителното си отношение с 4% до 23 на сто, което вероятно се дължи на инициативите му в последните месеци, които успяват да задържат вниманието към него и неговата работа.Волен Сидеров има 17% одобрение, Христо Иванов 10%, Мустафа Карадайъ 9%, а Атанас Атаносов - 8 на сто. Лидерът на Воля Веселин Марешки получава 21% одобрение, твърдят от Тренд. ", "date": "2018.07.19", "title": "Тренд: 54% от българите не искат предсрочен вот"}
{"url": "https://offnews.bg/futbol/vip-podkrepa-za-tcska-v-riga-684668.html", "text": "Куп известни личности ще подкрепят отбора на ЦСКА на стадион \"Сконто\" при гостуването на местния Рига в реванша от първия квалификационен кръг на Лига Европа.\"Червените\" спечелиха в София с 1:0, а днес от 19,30 часа българско време ще се опитат да довършат започнатото.Над 200 души се качиха на чартъра за Рига, като сред тях бяха легендите на клуба Димитър Пенев, Димитър Якимов и Петър Жеков. На стадиона в Рига \"червените\" ще бъдат подкрепяни от над 50 запалянковци, които чакат с нетърпение първото гостуване на ЦСКА в Европа от четири години насам.Собственикът на клуба Гриша Ганчев също е плътно до отбора в латвийската столица, като се опитва да вдига настроените на възпитаниците на Нестор Ел Маестро.ЦСКА не е отстранявал съперник в Европа от сезон 2010/2011 година, когато отстраниха уелския ТНС и влязоха в груповата фаза на Лига Европа. Тогава постигнаха и последната си победа като гост - 2:1 над Рапид във Виена.Очаква се днес в игра да се завърне Кирил Десподов, който изгледа първия мач от трибуните поради контузия в коляното. На практика в София ЦСКА игра без нападател, но все пак успя да стигне до победата.", "date": "2018.07.19", "title": "ВИП-подкрепа за ЦСКА в Рига"}
{"url": "https://offnews.bg/obshtestvo/227-000-podpisa-v-podkrepa-na-referendum-za-ili-protiv-evroto-vnas-684663.html", "text": "Партия \"Възраждане\" внася в парламента 227 000 подписа за провеждането на референдум дали България да влезе в eврозоната. Това заяви председателят на партията Костадин Костадинов в интервю за БНР.Въпросът е формулиран така: \"Против ли сте премахването на българския лев и въвеждането на еврото като официална валута в Република България?\"Костадинов уточни, че предстои проверка на подписите от ГРАО, но партия „Възраждане“ вече е направила такава, която е установила, че валидните са малко под 200 хил.Костадинов е категоричен, че важните решения за бъдещето на България, независимо дали са вътрешно или външнополитически, се вземат от много тесен кръг хора и до голяма степен българското общество не само, че не е питано, а не е запознавано с тези въпроси.Според него голяма част от българите са уплашени от приемането на еврото, тъй като се страхуват да не се обезценят спестяванията им. Внасянето на подписи в парламента идва ден след като страната ни поиска тясно сътрудничество с Европейската централна банка като първа стъпка към присъединяването към Единния банков надзор. Това е необходима крачка за влизането ни в ERM 2, известен като \"чакалнята за еврозоната\".", "date": "2018.07.19", "title": "227 000 подписа в подкрепа на референдум 'за' или 'против' еврото внася партия \"Възраждане\""}
{"url": "https://offnews.bg/sviat/moskva-pusna-video-ot-izpitanie-na-novata-balistichna-raketa-sarmat-684670.html", "text": "Руското министерство на отбраната публикува видео от проведено изпитание на новата междуконтинентална балистична ракета \"Сармат\".Видеото показва транспортирането на ракетата и пускането ѝ. След това военното министерство демонстрира производството на ракетите. Руският президент Владимир Путин съобщи през март, че е започнала активната фаза на изпитанията на новата ракета \"Сармат\", която ще замени най-тежката в света стратегическа ракета \"Воевода\", съобщи РИА Новости. Работата за създаване на ракетата е започнала през 2011 г. \"Сармат\" трябва да влезе в руското въоръжение през 2020 г.", "date": "2018.07.19", "title": "Москва пусна видео от изпитание на новата балистична ракета 'Сармат'"}
{"url": "https://offnews.bg/obshtestvo/trojka-e-dostatachna-za-priem-po-farmatcia-5-50-ne-stiga-za-meditcina-684614.html", "text": "Изненадващо ниски оценки се оказаха достатъчни за прием не къде да е, а в специалността \"Фармация\" в квотата за мъже в Медицинския университет в София. При максимален бал 36 там последният класиран е с 24,66. С други думи, при шестици по биология и химия в дипломата от училище би трябвало да е с тройки от изпитите по двата предмета в Университета. ().Вероятно слабото представяне при мъжете е принудило Университета да класира само 39 от тях при общо 120 бройки за прием на първокурсници. Всички останали места са прехвърлени към жените. От кандидатките са класирани 81, като последната е с бал 31,06.Обобщените данни за резултатите от първото класиране по медицина, фармация и дентална медицина бяха публикувани на сайта на Университета.В специалността \"Медицина\", за която Министерският съвет отпуска 180 места на Университета, са класирани поравно мъже и жени. Последният приет младеж е класиран с 31.22. Първите двама в списъка са пълни отличници с бал 36. Дори последната от 90-те жени е с 34,20. С други думи, ако двете оценки от дипломата са шестици, двете от изпитите са средно по 5.55.Първите четири момичета в списъка са с максималния бал 36.В специалността \"Дентална медицина\", за която МУ-София има общо 120 места, са класирани поравно мъже и жени. Последният приет младеж е с бал 24,46, или отново ако двете оценки от дипломата му са шестици, е влязъл с тройки от изпитите. При жените конкуренцията е по-голяма. Последната приета е с бал 32,70. Тоест всички със средни оценки от изпитите по-ниски от 5,18 са останали под чертата.Традиционно високи остават баловете и на второ класиране за \"Финанси, счетоводство и контрол\" в друг столичен университет - Университетът за национално и световно стопанство (УНСС). Оттам предоставиха на OFFNews информация за направленията си с най-висок и най-нисък среден бал Средните балове на второ класиране са в поднаправление „Финанси, счетоводство и контрол“ са 28,76 за жените и 25,76 за мъжете. Максималният е 30. Второто най-силно поднаправление в УНСС е\"Икономика с преподаване на английски език\", където при максимален бал 36 за жените той е 30,77, а за мъжете - 28,23. Третото направление по бал в УНСС е \"Право\". Максималният е 36, а жените се класират със средно 29,43, а мъжете - с 27,96.Най-ниските балове са в \"Политология\" (мъже - 20,82; жени - 21,26; максимален - 30), \"Администрация и управление\" - (мъже – 20,52; жени – 21,31; максимален - 30) и \"Социология\" (мъже – 20,94; жени – 22,10; максимален - 30).До момента в УНСС са се записали общо 3391 първокурсници (96,3%). Записването след второ класиране продължава днес и утре. Третото класиране се обявява на 24 юли.Правото, за разлика от бума преди 10-ина година, вече не е сред най-търсените специалности, показват резултатите от Пловдивския университет, който също свободно публикува обобщените данни за второто си класиране на сайта си. При максимален бал 36, там мъжете се класират с едва 19,76, което означава, че последният приет е с тройки не само от изпитите по български и история в Университета, а и от дипломата си за средно образование. Последната приета жена е с бал 24,81.Високи са баловете за \"Английска филология\", в която няма квотно разделение на мъже и жени - минималният е 31,56 (максималният е 36). В \"Приложна лингвистика с втори чужд език английски\" се влиза с 33.36 (при максимален 36). В \"Български език и немски език\" минималният бал е 33.84, в \"Балканистика\" - 34,20, в \"Културен туризъм\" - 35,16 при максимален 36. Още по-впечатляващ е резултатът при \"Теология\", където последният приет е с максималния бал 36. В \"Психология\" се влиза с бал 30, в \"Софтуерни технологии и дизайн\" - с 32.20, в \"Педагогика на обучението по музика\" - с 33.00.Има специалности, които имат по-висок бал за задочното си обучение, отколкото за редовото. Такава е например \"Публична администрация\". Последният приет в задочна форма е с бал 31.20, а в редовна - с 26.82. Подобни са резултатите и в специалностите \"Маркетинг\" и \"Финанси\".", "date": "2018.07.19", "title": "Тройка е достатъчна за прием по фармация, 5,50 не стига за медицина в София"}
{"url": "https://offnews.bg/obshtestvo/v-gartcia-razsledvat-balgarska-vrazka-za-trafik-na-orazhie-684665.html", "text": "Гръцките власти разследват нелегален трафик на оръжие с българска връзка.Историята се разплита, след като в товарен камион, идващ от България, сред детски храни са намерени пистолети, съобщава БНР. Полицията на остров Крит е открила склад с оръжия, които са достатъчни за въоръжавне на цяла армия, според коментари на специалисти.Произходът на част или на целия арсенал от оръжия е от България, показва разследването досега.На Промахон митничарите проверяват камион, идващ от България, в който откриват 20 газови и барабанни пистолета. По документи се превозват детски храни. Получател на стоката е собственик на оръжейни магазини в Крит.След няколко месеца разследване полицията задържа шестима гърци и разкрива добре организирана мрежа за нелегален трафик на оръжия. В складове на Крит при обиск бяха намерени от огнестрелни оръжия до електрошокови палки.Набирането на клиенти е ставало по интернет, а доставката - с куриер или лично от членовете на групата.Досега са регистрирани 56 продажби на лица, които нямат разрешително.Властите разследват пътя на нелегалния трафик из цялата страна.", "date": "2018.07.19", "title": "В Гърция разследват българска връзка за трафик на оръжие"}
{"url": "https://offnews.bg/futbol/izgoneniat-kalinich-sashto-shte-poluchi-medal-ot-mondial-2018-684654.html", "text": "Нападателят на Хърватия Никола Калинич, който беше изгонен от световното първенство, също ще получи сребърен медал за участието си в турнира.Решението е взето в съблекалнята от съотборниците на играча на италианския Милан.Калинич си навлече гнева на селекционера Златко Далич заради отказа си да влезе в игра като резерва в мача с Нигерия (2:0).Футболистът се оправдава с болки, а на следващия ден Далич го прати вкъщи с мотива, че му трябват само здрави играчи.\"Калинич ще получи своя медал. Така реши отборът\", казва пресаташето на Хърватия Томислав Пачак.Медалът ще е малка утеха за Калинич, който пропусна паметния поход на хърватите до финала на световното, загубен от \"ватрените\" с 2:4 от Франция.", "date": "2018.07.19", "title": "Изгоненият Калинич също ще получи медал от Мондиал 2018"}
{"url": "https://offnews.bg/politika/mirchev-bsp-e-tvardo-protiv-istanbulskata-konventcia-pes-da-ni-razbe-684664.html", "text": "БСП има твърда позиция против Истанбулската конвенция. ПЕС не може да оказва натиск върху БСП. Това заяви пред БНР народният представител от ПГ на \"БСП за България\" Стоян Мирчев. Той обясни, че в България е пристигнала делегацията на ПЕС, която ще се срещне с различни НПО-та по проблеми, свързани с темата домашно насилие и накрая ще имат среща и с ръководството на ПГ на левицата и на НС на БСП. На въпрос- дали се очаква натиск за смяна на позицията на БСП по отношение на Истанбулската конвенция, Мирчев заяви: \"НС на БСП има твърда своя позиция, която е заявявала не веднъж. Мисията им е проучвателна и най-вероятно за продължаване на диалога. Натиск върху БСП не може да бъде оказван\".Депутатът каза, че на срещата ще бъде обяснено, че БСП, чрез Народно събрание, е предприела мерки за ограничаване на домашното насилие у нас. \"Ако те смятат, че можем да предприемем допълнителни мерки чрез българското законодателство, са добре дошли да ни помогнат\", каза още той.За вероятността БСП да бъде изключена от ПЕС, ако не промени позицията си за конвенцията, Мирчев коментира, че левите партии събират в себе си разнообразни виждания по еднакви теми. \"В този случай, БСП има по-различно виждане от основните партии в ПЕС. Няма нищо по-нормално от това - да се намери балансирано решение - как ние можем да отговорим на очакванията на нашите партньори от ПЕС, тук в България, за справяне с домашното насилие, а те да се съобразят с нашите притеснения, свързани с Истанбулската конвенция\", изтъкна той. Според Мирчев може би има нужда от още разговори.Стоян Мирчев заяви, че с оглед на състоянието на левите партии, ПЕС трябва да разберат, че трябва да се защитават по-убедено позиции като икономическото неравенството в самите държави и между отделните държави в ЕС, липсата на сигурност, липсата на качествено образование и здравеопазване в част от страните, експлоатацията на капитала над труда. ", "date": "2018.07.19", "title": "Мирчев: БСП е твърдо против Истанбулската конвенция, ПЕС да ни разбере"}
{"url": "https://offnews.bg/obshtestvo/ogranicheno-dvizhenie-na-36-ti-km-ot-am-hemus-zaradi-remont-684659.html", "text": "Движението по магистрала \"Хемус\" в района на виадукт \"Коренишки дол\" на 36-ти километър е ограничено заради ремонт на носещите колони, припомнят Пътната агенция.В момента движението по моста в посока София се осъществява двупосочно в платното за Варна. Работи се по съоръжението в посока София, като се ремонтират стълбове 3, 4, 5 и 6. Движението е ограничено, за да се ограничат вибрациите от преминаващите превозни средства. По този начин се осигурява безопасна работа на строителите, работещи по стълбовете на съоръжението, съобщава агенцията. Пътната агенция благодари на шофьорите за търпението от причинените неудобства, които обаче са наложителни, за да се пътува удобно и безопасно по съоръженията, необновявани от построяването им през 1986 г.До завършване на ремонтно-възстановителните работи трафикът е пренасочен двупосочно в платното за Варна. Осигурени са по една лента за Варна и една за София. Скоростта е ограничена до 50 км/ч. Необходимо е шофьорите да карат внимателно, да не предприемат изпреварвания в участъка и да спазват стриктно поставената сигнализация и въведеното ограничение на скоростта.Отново с цел да се ограничи натоварването на виадуктите в ремонт, движението на тежкотоварните камиони над 12 т по АМ „Хемус“ е ограничено в отсечката от 30-ти до 47-ми километър. Те се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус“ при 47-ми км при пътен възел „Ботевград“ и обратно. Като алтернативен маршрут за тежкотоварните автомобили може да се използва и път II-16 София-Своге-Мездра през Искърското дефиле.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.07.19", "title": "Ограничено движение на 36-ти км от АМ 'Хемус\" заради ремонт"}
{"url": "https://offnews.bg/obshtestvo/zatiagat-propuskatelnia-rezhim-v-stolichnia-zoopark-zaradi-chumata-684658.html", "text": "В столичния зоопарк са въведени строги мерки по пропускателния режим заради усложнената епизоотична обстановка в страната.Пред радио \"Фокус\" директорът на зоопарка Добромир Бориславов заяви, че като превантивна мярка е въведен контролно-пропускателен режим. Мерките включват и дезинфекция на доставчиците, които влизат на територията на зоопарка.Бориславов каза още, че предприетите превантивни мерки не пречат на работата на зоопарка и на достъпа на посетители. Не са спрени и инициатии като зооучилище за деца, както и програмата за доброволци.Снощи Междуведомственият координационен щаб, създаден във връзка с възникнали огнища на особено опасни заразни болести по животни, проведе второ си заседание. Повод за него бяха очакваните и неполучените до края на работния ден резултати от изследванията на пробите от животните от райони, съседни на установените огнища на заразата.На заседанието беше взето решение за отлагане на планираните действия за евтаназия на доказано заразените животни, и засилване на контрола на движението на хора и преместването на животни и животински продукти от и към зоните с огнища на зараза.Освен това щабът е взел решение и за доставяне на допълнително оборудване за пропускателните пунктове на изходните и входните пътища към населените места.Има настроения срещу мен в село Шарково, каза баба Дора, която се превърна в символ на протестите на животновъдите срещу евтаназията на животни, болни от чума.", "date": "2018.07.19", "title": "Затягат пропускателния режим в столичния зоопарк заради чумата"}
{"url": "https://offnews.bg/zvezdi/dinastiata-na-tiudorite-ochakvajte-treti-sezon-ot-petak-po-epic-dr-684599.html", "text": "Трети сезон на сериала \"Династията на Тюдорите\" започва този петък по новия драматичен тв канал .Епизодите можете да проследите всеки петък от 22:45.Предпоследният сезон умножи успехите на сериала. Сред многобройните награди най-впечатляваща е \"Еми\" за кинематографията на епизода \"Раздор и наказание\". 1,4 млн. зрители в цял свят гледаха последния епизод на поредицата.След екзекуцията на Ан Болейн крал Хенри VIII се жени за третата си съпруга Джейн Сиймор, убеден, че тя е жената, определена от съдбата да го дари със син.Въпреки че бременността на Джейн е повод за радост, властта не Хенри е застрашена поради бунта на гражданите в Англия и усилията на папата в Рим, решен да спре разпространението на протестантството. Тъй като атаките над новата църква предсказват проблеми за краля, все по-могъщият Томас Кромуел удвоява усилията си да сломи католицизма в Англия.Джейн умира, скоро след като дарява Хенри с първия му син, и Кромуел иска да се възползва от трагедията, за да намери нова съпруга, която ще им доведе съюзниците, необходими за отблъскване на католическата инвазия. Усилията му обаче са подкопани от най-верните поддръжници на Хенри.Измъченият Хенри се бори да удържи позицията си като глава на своята църква, но никой не е в безопасност от все по-пълно обземащата го лудост.", "date": "2018.07.19", "title": "Династията на Тюдорите – очаквайте трети сезон от петък по Epic Drama"}
{"url": "https://offnews.bg/obshtestvo/prepodobna-makrina-ostanala-viarna-tcial-zhivot-na-parvata-si-liubov-684618.html", "text": "Църквата ни почита днес преподобна Макрина. Тя била най-голямата дъщеря на своите благочестиви родители Василий и Емилия и сестра на св. Василий Велики. При рождението й дали името на първомъченица Текла, но нейните роднини и домашни привикнали да я наричат Макрина с името на баба й. Майката на Макрина усърдно се занимавала с възпитанието на дъщеря си. Първа нейна учебна книга било Св. Писание. Емилия избирала из свещените книги всичко, що могло да бъде достъпно за разбиране от момичето ту молитва, ту славословие, ту добро поучение. По такъв начин детето от ранни години се запознало с вдъхновените псалми на Давид, с мъдрите изречения на Соломон и Сирах. Емилия не позволявала на дъщеря си да стои без работа. Цял ден Макрина била заета – или се учела, или работела нещо, или помагала на майка си в домакинството, или пък учела по-малките си братя и сестри.Семейството било твърде голямо: четири синове и шест дъщери, всички възпитани в християнско благочестие. Благочестивите родители знаели, че са длъжни да възпитат децата си не само за тоя живот, но за вечността. Те създали благоприятни условия за умственото образование на децата си, а в същото време гледали те да станат истински християни.Господ благословил трудовете и старанията на добрите родители. Ние вече знаем как свето живеели тримата братя св. Василий Велики, Григорий Нисийски и Петър Севастийски и с каква твърдост и самоотречение те изпълнявали своите християнски задължения. Пламенната вяра укрепявала тия светители в трудната им обществена дейност. Тя въодушевявала и сестра им Макрина, която с чудно усърдие изпълнявала всички задължения на семейния, домашния и духовния живот.Макрина израстнала и станала на 15 години. В целия град нямало девойка, равна на нея по красота. Всички познавали нейната кротост, благонравие и трудолюбие. Много момци й предлагали да се оженят за нея. Родителите й били равнодушни към външни предимства, към богатство и знатност. Но се намерил момък, който съединявал в себе си всичко: и добродетели, и богатство, и знатност. Те сгодили за него дъщеря си, но поради нейната младост сватбата била отложена за известно време. На Господа било угодно да изпита девойката чрез скръб: малко преди деня, определен за сватбата, нейният годеник починал. Макрина нежно го обичала и неговата смърт била тежък удар за нея. В голямата си скръб тя решила да не се омъжва за друг и да остане до края на живота си девица. Нейните родители по-късно често я убеждавали да си избере съпруг. Тя им казвала: “Аз желая да остана вярна на годеника си, защото при надеждата за възкресение не го считам умрял, но жив у Бога и като че ли заминал в далечна страна, гдето пак ще се видя с него.”Скърбейки за тежката загуба, Макрина не позволявала на тъгата да я отвлече от нейните задължения. Тя виждала, че й предстоят много работи, че майка й е отрупана с домакински грижи, че малолетните деца искат постоянно наглеждане и непрекъснати грижи. С божията помощ тя бодро и усърдно се заловила за работа. След известно време починал баща й. Майка й добила чедо – най-малкият син в семейството, Петър. Семейните грижи се умножили. Но и Макрина умножила своите трудове, които не останали без награда още в тоя живот. С каква радост ще да е гледала тя, как цялото семейство преуспява в доброто и как нейното ръководство принася душевна полза на братята и сестрите й. Когато нейният брат Василий завършил учението си в Атина и се върнал, на Макрина й се сторило, че той малко се бил възгордял със своите познания. Тя се постарала да го предпази от гордост, като обяснявала, че душевните и умствени способности са дадени за слава Божия. Нейните думи и съвети силно подействали на Василий. Не по-малко благодатно влияние имала тя върху Григорий, станал по-късно епископ Нисийски, върху Панкратий, починал млад, пък и върху най-малкия й брат Петър, когото тя възпитала добре.Децата израстнали. Братята се посветили на избани от тях поприща, а сестрите се омъжили. Макрина убедила майка си да напусне с нея света. Емилия освободила слугите си, оставила малко имот и се заселила с дъщеря си в едно прекрасно усамотено място близо до р. Ирис, недалеч от пустинното жилище на Василий. Подир тях отишли няколко от слугините им, които не искали да ги напуснат. Отишли и няколко благочестиви жени. Всички заживели заедно далеч от света и се отдали на труд и молитва. Помежду им имало пълно съгласие и любов. Всичко у тях било общо, заедно се трудели и заедно изучавали Св. Писание.След като стигнала дълбока старост, Емилия се представила на Господа. В последните й дни при нея се намирали само Макрина и Петър. Те с любовта се грижели за болната си майка и получили нейното благословение за себе си и за останалите членове на семейството.След 9 години се поминал и Василий Велики. Григорий дълго бил в изгнание поради клеветите на арианите. Когато се върнал в отечеството си, той поискал да види сестра си Макрина. Отишъл при нея и Бог му дал да присъства при нейната смърт. Григорий ни е оставил трогателно описание на нейната тиха и спокойна смърт, която достойно увенчала нейния смирен и добродетелен живот.Като се приближил до мястото, гдето живеела Макрина, Григорий узнал от един срещнат човек, че сестра му е болна. Разтревожен от това известие и от скръбно предчувствие, той ускорил крачките си и стигнал до обителта. Най-напред се отбил в църква, понеже се извършвала божествена служба, но не намерил там Макрина. Григорий влязъл тогава в нейната килия. Тук той я видял просната на пода да лежи болна и покрита с вехти дрипи. Макрина много се зарадвала, като видяла брата си. Тя се помъчила да стане, но поради голяма слабост не могла дори да се повдигне. Като целунала брата си, тя извикала: “Благодаря ти, Боже мой, Владико, загдето ми дарува и това благодеяние!” За да не го натъжи, тя гледала да скрие своите страдания и да запази спокоен и весел вид. Споменала за Василий. При това име Григорий не можал да удържи сълзите си. Макрина видяла неговата голяма скръб и веднага променила разговора. Тя започнала да говори за чудния Божи промисъл, за мъдростта и благостта на Господа, за това, как и защо е създаден човек и как от тоя временен, скръбен живот, той преминава към вечния живот. Като настроила по такъв начин мислите на брата си към спокоен възглед за смъртта тя го склонила да си почине от дългия път. Григорий отишъл в градината, но след малко Макрина отново го повикала при себе си. Изпълнена с духовна радост, тя припомнила благодеянията, които Бог проявил към цялото семейство. “Като от някой извор течеше благодат от устата й, - казва Григорий, - Аз с наслада я слушах, като си мислех: О, да можеше да продължи този ден, та по-дълго да се насладя от нейната беседа! Но вече деня преваляше, вечерното пение ни зовеше на църква.”На другата сутрин Григорий дошъл при сестра си, но разбрал, че я вижда за последен път, и много се натъжил. Макрина започнала да го утешава, понеже сама била пълна с духовна радост. В нея нямало ни страх от смъртта, ни съмнение. Твърдо упование в Господ укрепявало сърцето й. Дълго беседвала Макрина с брата си и с присъстващите инокини. Слабостта й все се увеличавала. По пладне започнала да се моли едвам чуто. Всички пазели мълчание, прислушвайки се към слабите звуци на нейния глас. Като свършила молитвата си св. Макрина се прекръстила и спокойно, радостно предала Богу душата си. Лицето й сияело от небесна радост и необикновена красота.Когато трябвало да приготвят покойната за погребение, Григорий запитал тези, които живеели заедно с нея, дали тя има нова дреха. “Нищо не си е приготвила, - казала една от сестрите, - защото всичко раздаваше на бедните. Ето една груба власеница, ето многокърпено расо, вехта мантия; друго тя нищо нямаше, а си спечели голямо съкровище на небето.” При стечение на множеството народ погребали добродетелната св. Макрина, служила Богу вярно и неизменно през целия си живот.", "date": "2018.07.19", "title": "Преподобна Макрина останала вярна цял живот на първата си любов"}
{"url": "https://offnews.bg/sviat/ima-zapodozreni-za-napadenieto-nad-sergej-i-iulia-skripal-684662.html", "text": "Британски следователи смятат, че са идентифицирали заподозрените за нападението с нервнопаралитичното вещество Новичок срещу руския двоен агент Сергей Скрипал и дъщеря му в британския град Солсбъри през март, предаде БТА.Няколко руснаци са замесени в опитите за убийство, съобщи пред Прес асошиейшън източник, запознат със следствието. ДПА посочва, че самоличността на заподозрените е била потвърдена с кръстосани проверки на записи от камери за наблюдение на хора, влезли във Великобритания в този период.Великобритания неведнъж е заявявала, че Русия е отговорна за нападението, но Москва отрича, добавя ДПА.", "date": "2018.07.19", "title": "Има заподозрени за нападението над Сергей и Юлия Скрипал"}
{"url": "https://offnews.bg/obshtestvo/vodata-spira-na-4-mesta-v-sofia-na-tri-ot-tiah-po-12-chasa-684617.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Строително-монтажни работи на ул. „Иван Вазов“ в Център налага спиране на водоподаването от 09:00 до 21:00 часа на ул. „Иван Вазов“ от бул. „Васил Левски“ до ул. „6-ти септември“. Реконструкция на уличен водопровод на ул. „Първа Българска армия“ в жк. „Военна рампа“ налага спиране на водоподаването от 09:00 до 21:00 часа на  ул. „Първа Българска армия“ от ул. „Емборе“ до рука Суходолска, ул. „Копринарска“ от ул. „Гено Киров“ до ул. „Нешо Бончев“, ул. „Нешо Бончев“ от ул. „Петър Борисов Величков“ до ул. „Планинско цвете“, ул. „Разлог“.Пресвързване на уличен водопровод на ул. „Димитър Шишманов“ в кв. „Горна баня“ налага спиране на водоподаването от 09:00 до 21:00 часа на ул. „Димитър Шишманов“, ул.646, ул. 754, ул. „Дон“, ул. „Проф. Никола Милев“.Във връзка с изграждане на сградно водопроводно отклонение на ул. „Студен кладенец“ местност „Гърдова глава“ , се налага спиране на водоподаването от 09:30 до 20:00 часа на ул. „Райска градина“ от ул. „Студен кладенец“ до ул. „Кипарис“.", "date": "2018.07.19", "title": "Водата спира на 4 места в София, на три от тях по 12 часа"}
{"url": "https://offnews.bg/kultura/vizhte-novia-trejlar-na-filma-za-kuin-i-fredi-merkiuri-video-684687.html", "text": "Биографичният филм за една от най-великите рок групи в света - \"Куин\", \"Бохемска рапсодия\" ще излезе по кината през есента, а днес бе представен вторият му трейлър.Фокус в лентата ще бъде животът на вокалиста Фреди Меркюри, в чиято роля влиза актьорът и носител на \"Еми\" Рейми Малек.Идеята за филма датира от близо 8 години, а първоначално ролята на великия музикант и певец Меркюри е поверена на Саша Барън Коен.Режисьорите на филма пък са двама - Брайън Сингър и Декстър Флечър.", "date": "2018.07.19", "title": "Вижте новия трейлър на филма за Куин и Фреди Меркюри (видео)"}
{"url": "https://offnews.bg/obshtestvo/parvi-remont-v-sofia-prikliuchi-puskat-dvizhenieto-po-todor-kableshko-684644.html", "text": "Движението по столичния бул. \"Тодор Каблешков\" тръгва от днес, това е първият обект от тазгодишните строителни ремонти, който е готов.Започва разширението на бул. \"Монтевидео\" в участъка от ул. \"Боряна\" до бул. \"Никола Петков“, съобщи Столична община. Много сериозни санкции са заложени при сключването на договорите - за просрочие се дължат 75000 лв. на ден, а до 300 хил. лв. е санкцията за лошо качество, заяви кметът Йорданка Фандъкова при проверка на обекта. По \"Тодор Каблешков\" са сменени настилки, тротоари и осветление, както и водопровод и канализация.От днес се забранява се влизането на пътни превозни средства по северната половина от пътното платно на ул. “Първа Българска армия”, в участък от 100 м, считано от ул. „Константин Преславски“ в посока ул. „Проф. Иван Георгов“. Движението ще се извършва двупосочно по една лента в посока по южната половина от пътното платно на ул. “Първа Българска армия”. В същия участък от 28.07.2018 г. до 24.08.2018 г. по северната половина от пътното платно на ул. “Първа Българска армия”, в участък от 125 м, между ул. „Константин Преславски“ и ул. „Проф. Иван Георгов“. Движението на пътни превозни средства ще се извършва двупосочно по една лента в посока по южната половина от пътното платно на ул. “Първа Българска армия”, в същия участък. Започна и ремонтът на западното пътното платно на бул. „Васил Левски“ между Ректората и ул. „Граф Игнатиев“. Движението на автомобилите се извършва в източното (към Княжеска градина), върху което вече е поставена новата асфалтова настилка (биндер) с дебелина 6 см. След като се положи биндер и на двете платна, ще бъде поставен последния износващ слой асфалт. Последният слой ще се полага по цялата ширина, за да няма фуга между двете платна. В ремонтирания участък ще се обособи бус лента. Поставени са нови осветителни тела и се правят изнесени ъгли на пресечните улици, което дава по-голяма сигурност за пешеходците.Предстои ремонт на тротоарни настилки в участъка между ул. „Иван Вазов“ и бул. „Цар Освободител“, планиран е и ремонт и на отсечката от Ректората до паметника на Апостола. Столичен електротранспорт пък започва строителни дейности по продължението на тролей №5 от ж.к. Младост 1 до жк Младост 2. Предвидените дейности са изграждане на фундаменти, стълбове и контактно-кабелна мрежа за продължаване на тролейбусна линия №5,  приблизителната дължина на трасето е 700 метра. Строителството на новата тролейбусна контактна мрежа ще се извърши в двете посоки, без спиране на движението на МПС и ще започне от обръщателно ухо на тролейбус №5 на бул.”Андрей Сахаров” до автобусно ухо №306 (ул.”Св.Киприян”), където ще се изгради ново тролейбусно обръщателно ухо. Срокът за изпълнение на строително-монтажните дейности е един месец. Общинското дружество „Столичен електротранспорт“ ЕАД ще изпълни продължението на трасето след като беше избрано по обявената от Столичната община поръчка с индикативен бюджет 600 хил. лева без ДДС.", "date": "2018.07.19", "title": "Първи ремонт в София приключи: Пускат движението по Тодор Каблешков"}
{"url": "https://offnews.bg/obshtestvo/otlozhiha-planiranata-za-dnes-evtanazia-na-zhivotni-684645.html", "text": "Планираната евтаназия на животни, която трябваше да започне тази сутрин в Странджанско, се отлага. Причината за това е, че документите, които доказват положителните проби от чума все още не са пристигнали у нас.Снощи Междуведомственият координационен щаб, създаден във връзка с възникнали огнища на особено опасни заразни болести по животни, проведе второ си заседание. Повод за него бяха очакваните и неполучените до края на работния ден резултати от изследванията на пробите от животните от райони, съседни на установените огнища на заразата.На заседанието на координационния съвет бяха взети следните решения: отлагане на планираните действия в днешния ден за евтаназия на доказано заразените животни; засилване на контрола на движението на хора и преместването на животни и животински продукти от и към зоните с огнища на зараза; изчакване на резултати от изследванията, както и активни действия по дезинфекция на 10-километровата зона около заразените огнища.Освен това щабът е взел решение и за доставяне на допълнително оборудване за пропускателните пунктове на изходните и входните пътища към населените места. Има настроения срещу мен в село Шарково, каза баба Дора, която се превърна в символ на протестите на животновъдите срещу евтаназията на животни, болни от чума.Според баба Дора хората в селото са се настроили срещу нея, защото единствено нейното стадо не е избито. „Казват ми, че съм била голяма актриса, че моите приятели, когато ме напуснат, ще дойдат хора от селото и ще ми убият лично животните”, казва Дора, цитирана от бТВ. Въпреки решението на кризисния щаб днешната евтаназия да бъде отложена, кметът на Шарково казал на баба Дора, че нейното стадо не може да бъде запазено и може да бъде евтанизирано още днес.„Питам ги защо – моите животни са здрави, нямат положителен резултат и трябва да се запазят. Казаха ми, че ще ми ги сложат под карантина, което означава, че ще ги уморя сама”, казва Дора. Тя е категорична, че не иска парите от обезщетенията, които не могат да й заменят животните.", "date": "2018.07.19", "title": "Отложиха планираната за днес евтаназия на животни"}
{"url": "https://offnews.bg/obshtestvo/bez-topla-voda-do-kraia-na-iuli-v-mladost-684661.html", "text": "От днес до края на месеца ще бъде спряна топлата вода в кварталите ж.к. Младост 1 – бл. №№ 1А,1Б,1В,1Г,1Д,1Ж, ж.к. Младост 1А; ж.к. Младост 2; ж.к. Младост 3; ж.к. Младост 4; МВР школа; БАН - 7 км, НИХМ /ХМС/. Това съобщиха от пресцентъра на „Топлофикация София“ ЕАД.Компанията ще извърши обследване и належащи ремонти по топлопреносната мрежа в посочените квартали. Целта е да се избегнат аварийни ситуации през зимата. Профилактиката е част от осигуряването на по-надеждни услуги, а с ремонтите правим рехабилитация на мрежата, основната част от която е изградена през 70-те – 80-те години на миналия век. Инвестираме в модерни тръби, което също гарантира по-добра услуга и по-малко аварии занапред. Затова се налага временно спиране на подаването на топлата вода, уточняват от Топлофикация. Информацията за сроковете на спиране на топлата вода и засегнатите квартали са публикувани в сайта на дружеството – www.toplo.bg и във Фейсбук - www.facebook.com/www.toplo.bg. Повече подробности клиентите могат да получат и на информационния телефон в Кол центъра на компанията – 0 700 11 111.За времето на ремонтите на клиентите няма да бъдат начислявани сметки за топла вода и това ще бъде отразено на отделен ред в месечните съобщения. ", "date": "2018.07.19", "title": "Без топла вода до края на юли в Младост"}
{"url": "https://offnews.bg/futbol/levski-obiavi-ofitcialno-mach-s-milan-v-chest-na-gundi-684660.html", "text": "Италианският гранд Милан ще гостува на Левски в чест на легендата на клуба Георги Аспарухов, съобщи официалният сайт на \"сините\" днес. Мачът по случай 75-годишнината на Гунди е на 11 август на стадион \"Васил Левски\". \"Росонерите\" са седемкратни носители на най-престижния трофей в европейския клубен футбол КЕШ/ШЛ и отстъпват само на испанския гранд Реал Мадрид, който е рекордьор с 13.Ето какво пише за събитието на официалния сайт на Левски:\"Половин век след един от най-паметните мигове за Левски, една история е на път да бъде продължена… В края на 1967 г. пред 50 000 зрители на стадион „Васил Левски“ „сините“ се изправят срещу италианския колос Милан в 1/16-финал-реванш от турнира за Купата на носителите на купи. Тогава едно българско име блесва по-силно и от звезда – това на Георги Аспарухов. В 75-та минута на срещата от фаул Гунди изстрелва мощен снаряд във вратата на „росонерите“ и изравнява мача.Италианците остават силно впечатлени от таланта на легендарния футболист. Няма да забравят също и категоричния отказ на българския нападател да подпише с клуба, да напусне родината си и да остане да се състезава за тях въпреки баснословната сума, която му предлагат… И днес те все още помнят големия Гунди и неговата незабравима игра на зеления терен. Сега – пет десетилетия по-късно, седемкратният повелител на Европа отново ще почете емблематичната деветка. На 11 август (събота) Милан ще гостува на Левски на стадион „Васил Левски“ за грандиозния спектакъл по случай отбелязването на 75-годишнината от рождението на Георги Аспарухов-Гунди. Червено-черните ще заменят първоначално обявения съперник на „сините“ – Бока Хуниорс.Закупените билети за мача Левски – Бока Хуниорс с дата 19 август 2018 г. важат без презаверка за двубоя между Левски и Милан на 11 август 2018 г. на стадион „Васил Левски“.", "date": "2018.07.19", "title": "Левски обяви официално мач с Милан в чест на Гунди"}
{"url": "https://offnews.bg/politika/siderov-valeri-simeonov-si-rezhe-klona-sigurno-tarsi-drug-684655.html", "text": "Валери Симеонов сече клона, на който седи. А ако правиш това - или си самоубиец, или искаш да се прехвърлиш на друг клон. Това заяви лидерът на \"Атака\" Волен Сидеров по БНТ. Така той отговори на твърдението на Симеонов от вчера, че  \"Атака\" и ГЕРБ приемат лобистко законодателство в полза на бизнесмена Кирил Домусчиев. Лидерът на НФСБ заплаши, че може да напусне коалицията. \"Атака\" и ГЕРБ не работят в интерес на братя Домусчиеви, нито на никакви братя\", отсече Сидеров. \"Симеонов в последно време напада само депутати от \"Обединени патриоти\". Не напада БСП и ДПС. Законът за горивата на Емил Димитров бил лобистки, сега на депутата от \"Атака\" Николай Александров предложенията били лобистки. Ако някой открие лобизъм в предложението на Александров в закона за приватизацията – обявявам награда от 5000 лв.\", каза още Сидеров.", "date": "2018.07.19", "title": "Сидеров: Валери Симеонов си реже клона, сигурно търси друг"}
{"url": "https://offnews.bg/futbol/shef-v-bfs-bitkata-za-titlata-shte-e-mezhdu-ludogoretc-i-tcska-684652.html", "text": "Изпълнителният директор на БФС Павел Колев смята, че и през новия сезон Лудогорец и ЦСКА ще са двата отбора, които ще спорят за титлата.Според него останалите тимове в Първа лига все още изостават от тези два клуба и трудно биха им се притивопоставили. Въпреки това той очаква сезонът да бъде доста оспорван и интересен.“Смятам, че ЦСКА има най-големи шансове да се конкурира с Лудогорец в битката за титлата. не виждам други отбори, които да могат да се противопоставят на тези два клуба. Очаквам да е доста интересно”, заяви Колев пред “Диема спорт”.Той коментира и ранното отпадане на Левски от Лига Европа. \"Сините\" отстъпиха в два мача срещу Вадуц още в първия квалификационен кръг на турнира. Отпадането предизвика сътресения на \"Герена\" и треньорът Делио Роси беше освободен.“Ситуацията е много сложна и смятам, че не трябва да се говори много. Феновете и без това са достатъчно разочаровани от отпадането на своя тим от Вадуц. Нека видим как ще се представят и другите два отбора. Пожелавам им успех.В Левски трябва да мислят как да излязат от тази ситуация, тъй като тя е доста неприятна. Феновете очакват много повече от техния отбор. Според мен треньорът е най-малкия виновник за случилото се в Левски.Моделът у нас е доста далеч от европейските практики. Причината е тукашния манталитет, традициите в спорта и липсата на финанси. Парите са най-важни. У нас много се подценява организационния модел на управление, а това е голяма грешка”, смята Колев.", "date": "2018.07.19", "title": "Шеф в БФС: Битката за титлата ще е между Лудогорец и ЦСКА"}
{"url": "https://offnews.bg/obshtestvo/dve-stada-s-polozhitelni-probi-za-chuma-ednoto-e-na-baba-dora-684648.html", "text": "Стадото на баба Дора е едно от двете стада, заразени с чума. Другото, в което има констатирана проба за болестта, е в Болярово. Това каза земеделският министър Румен Порожанов на брифинг в МВР. Евтаназията на преживни животни в района се отлага засега, като дезинфекцията в 10-километровата зона се извършва под засилен контрол.Всички проби са качени на сайта на \"Агенцията по безопасност на храните\".Имаме още много проби, от които очакваме резултати. Надяваме се да бъде овладяна ситуацията в районите, в които е констатирана чума, но ни притеснява ситуацията, която се нагнетява, отбеляза още земеделският министър.Ще поискаме изслушване в парламента, за да получим препотвърждение на правилността на нашите действия, каза вътрешният министър Валентин Радев. Няма как спасявайки държавата от такова зло, като чумата по животните, да не получаваме доверието на всички политически сили, допълни той. ", "date": "2018.07.19", "title": "Две стада с положителни проби за чума, едното е на баба Дора"}
{"url": "https://offnews.bg/obshtestvo/viatarat-utihva-v-sabota-slanchev-uikend-i-35-gradusa-684643.html", "text": "Облаци, дъжд и гръмотевици ще има най-много край морето днес, силен вятър ще духа в цялата страна. Максималните температури ще са между 24 и 29 градуса. По високите върхове термометрите ще се качат едва до 10 градуса,  след обяд ще има летни бури. Максималната температура на 1200метра ще е около 16 градуса. По Черноморието ще се развива купестодъждовна, ще духа умерен до временно силен западен вятър. Вълните ще се от 1 - 2 бала, а водата ще топла, колкото и въздуха на брега - около 26 градуса.През уикенда обаче времето ще е предимно слънчево, ще превали само на отделни места. В събота вятърът утихва, а в неделя термометрите ще се качат до 35 градуса. ", "date": "2018.07.19", "title": "Вятърът утихва в събота, слънчев уикенд и 35 градуса"}
{"url": "https://offnews.bg/sviat/lodka-sas-150-migranti-potana-kraj-kipar-zhertvi-i-izcheznali-684646.html", "text": "Лодка със 150 мигранти потъна край бреговете на Северен Кипър. Загинали са 19 души, 30 са обявени за изчезнали. Спасени са повече от 100 души, съобщиха местните власти. В операцията участват хеликоптери и лодки.Причината за инцидента се изяснява.Търговски кораб забелязал мигрантската лодка и сигнализирал на бреговата охрана. Според турски медии, цитирани от бТВ, плавателният съд е превозвал сирийци, които се опитвали да достигнат до Европа.", "date": "2018.07.19", "title": "Лодка със 150 мигранти потъна край Кипър, жертви и изчезнали"}
{"url": "https://offnews.bg/kultura/preporachvame-vi-lektcia-za-gravitatciata-po-vreme-na-parti-684632.html", "text": "Тази вечер от 19:30 часа покрива на Музейко ще се превърне в парти зона, но с образователна цел.По време на партито ще бъдат обсъждани въпроси относно ролята на гравитацията и алтернативни безтегловни реалности заедно с гост лектори. 19:30 - отваряне на врати20:00 - дискусионна част с нашите лектори20:40 - what if?21:00 - въпроси и отговори21:30 - куизВечерта ще започне с презентация за влиянието на гравитацията върху света около нас и влиянието и върху живите организми. Ще се хвърли поглед и върху това как би изглеждал светът ни, ако гравитацията беше по-висока или по-ниска, както и куп други интересни сценарии. ", "date": "2018.07.19", "title": "Препоръчваме ви: Лекция за гравитацията по време на парти"}
{"url": "https://offnews.bg/sviat/kraj-na-izvanrednoto-polozhenie-v-turtcia-684647.html", "text": "Турция отмени извънредното положение, въведено след опита за държавен преврат на 15 юли 2016 г. Срокът му изтече в полунощ. В рамките на мярката над 100 хил. държавни служители бяха уволнени, а повече от 50 хил. бяха арестувани, сред тях политици и журналисти.Над 1500 души, включително войници и представители на медиите, бяха осъдени на доживотен затвор по обвинение във връзка с организацията на проповедника Фетхуллах Гюлен, сочен като организатор на преврата.Извънредното положение, налагано за 3 месеца, беше удължавано 7 пъти. Президентът Ердоган обеща да отмени мярката, ако победи на изборите на 24 юни, които той спечели с над 52 на сто. Властите в Анкара обаче ще продължат да имат такива правомощия,  че на практика извънредните мерки ще останат в сила.", "date": "2018.07.19", "title": "Край на извънредното положение в Турция"}
{"url": "https://offnews.bg/medii/radio-svobodna-evropa-se-vrashta-v-balgaria-684651.html", "text": "Радио Свободна Европа/Радио Свобода обяви плановете си да стартира програми в България и Румъния в опит да подсили медийния пейзаж в двете държави. Съобщението бе публикувано на уебстраницата на медията.Това означава, че радиото ще се завърне обратно в България и Румъния, където излъчваше до преди години. Програмата прекрати дейността си у нас през 2004-та, а в Румъния през 2008-ма година. Периодът съвпадна с присъединяването на двете страни към НАТО и ЕС.\"Надяваме се по-специално, че нашите репортажи, осъществени от местни журналисти, ще помогнат за израстването на свободните медии, ще промотират демократичните ценности и институции и ще поддържат дискусията за членството в НАТО, ЕС и западните организации. Чакаме с нетърпение да си партнираме с независими местни медии и с гражданското общество\", коментира президентът на медията Томас Кент.Оттам припомнят, че представители на властта, гражданското общество и журналисти неведнъж са изразявали загриженост за дезинформацията, корупцията и социалното разделение в България и в северната ѝ съседка Румъния. Всичко това подпокава устоите на политическите системи.Стартът на програмата е планиран за декември 2018 година. Радиото ще предлага мултимедийно покритие и анализи на български и румънски и ще си партнира с местни медии, за да се разширят съществуващите проекти, които насърчават публичната отчетност и разкриват фалшиви новини.Радио Свободна Европа има бюра в няколко държави на Балканите: Босна и Херцеговина, Косово, Македония, Сърбия, Черна гора, както и програма на румънски за Молдова.", "date": "2018.07.19", "title": "Радио Свободна Европа се връща в България"}
{"url": "https://offnews.bg/nashite-avtori/obrechena-li-e-balgaria-edin-otritcatelen-otgovor-chast-ii-684534.html", "text": "В първата част на този текст дадох отрицателен отговор на поставения в заглавието въпрос. Стигнах до извода, че за подобряване цялостното състояние на страната, а чрез него - и живота на отделните граждани, са нужни реформи. Те следва да са обвързани в цялостна и мащабна програма. Първата стъпка по нейната реализация е правилното разпознаване и формулиране на най-важните социални проблеми. При степенуването по значимост на най-острите проблеми пред нашите общество и държава се откроява един – липсата на достатъчно количество и особено като качество хора. Засилващият се дефицит на дееспособни хора у нас е основна причина за кризисното състояние на страната. В това отношение ситуацията е твърде тревожна: българите ставаме все по-малко, все по-стари, все по-болни, все по-слабо образовани и зле възпитани, а следователно и все по-обезверени в бъдещето – своето и на родината. Оттук и желанието на най-амбициозните и инициативните да я напуснат и подирят по-добри места за живеене и работа. За да се спрат заминаващите, върнат напусналите и окуражат оставащите, е нужна съществена промяна в качеството на живота у нас.Задействането на дългосрочен процес за цялостно реформиране на страната не може да стане без мобилизиране на критична маса от граждани. Те трябва да бъдат въвлечени в него от самото начало, още в етапа на вземане на решение за посоката му. Начинът, по който това може да стане, е добре известен – използване инструмента на пряката демокрация. По-конкретно предлагам да се проведе серия от референдуми, в които гражданите да се произнесат по способите за решаване на най-наболелите проблеми на основните социални сфери. Първите допитвания могат да съпътстват редовните национални избори – за представители в Европейския парламент и в местната власт, които са предвидени за следващата година.Провеждането на поредица от референдуми има няколко цели:1) консолидиране на българското общество или поне на мнозинство от граждани, споделящи общи ценности и преследващи едни и същи стратегически цели;2) изработване на нов обществен договор чрез постепенно изясняване на неговите конкретни елементи в отделните социални сфери;3) „връщане в политиката” на хора, които не я приемат в настоящия ѝ вид, но които са готови по принцип да се включат в нея, ако тя придобие нов облик;4) развитие на демокрацията в страната чрез допълване практиката на представителната демокрация с такава и в областта на пряката;5) участие на гражданите в определяне съдържанието на държавната политика, за разлика от последния референдум, който се отнасяше до технологията, по която тя се прави. Тези допитвания могат да дадат импулс за промяна на страната, като ангажират с нея широки социални слоеве. Ще спомогнат за „отпушване” на отдавна затлачени области на живота, като подтикнат управляващите към действие и ги накарат да спрат отлагането на отдавна належащи мерки.Провеждането на няколко последователни допитвания би следвало да е добре промислено и подготвено начинание. Един от първостепенните проблеми, който следва да бъде решен, е убедителното представяне на питанията, към отговор на които се приканват гражданите. Нужно е те да бъдат убедени в значимостта на задаваните им въпроси. Особено наложително е въпросите да бъдат формулирани ясно, така че смисълът им да е разбираем от всички български граждани. Това означава, че питанията трябва да се сведат до конкретни дилеми, възникващи в живота на всеки българин и пряко касаещи собственото му съществуване. От друга страна, следва да се спази важното за такъв род допитвания изискване гражданите да са в състояние да се произнесат по зададените им въпроси, водени единствено от своя здрав разум и разбирането им на обществения интерес, а от тях не следва да се очаква специална компетентност. Тези допитвания трябва да определят най-общо насоката на промяната, без да фиксират конкретния начин за нейното осъществяване. В хода на дебата, предшестващ допитването, експертите в съответната област ще ги улеснят в техния избор, като изложат аргументите „за” и „против” предлаганите отговори.При първоначалния подбор на теми за допитванията ориентир могат да бъдат изследванията на общественото мнение. От тях разбираме, че от първостепенна важност за съвременните българи е състоянието на родното здравеопазване. Тук е и най-голямото недоволство, а следователно и най-належащата промяна. Очевидно тази сфера е твърде сложна и с множество специфични проблеми, за решаването на които българските граждани не са в състояние да дадат професионално издържано становище. Те обаче чувстват на гърба си крайния резултат от лошо функциониращото здравеопазване – ниското качество на предлаганата услуга. Следователно питането към тях трябва да атакува първопричината за него. Добре известно е, че високо качество се постига чрез реална конкуренция. Такава, която води до отпадане на посредствените и насърчаване на дееспособните медици и институции. Тук гражданите могат да се произнесат дали биха подкрепили действия по премахване монопола на НЗОК, която днес е длъжна да сключва договори с всички налични лечебни заведения. Нещо, което съвсем няма да е задължително за няколкото здравни фонда, изборът на които би бил оставен на самите граждани. Въпросът към тях тук може да бъде: Подкрепяте ли създаването на няколко здравни фонда, от които да можете да избирате своя?Сред приоритетните сегменти на социалната сфера със сигурност попада административната. Всеки български гражданин по един или друг повод влиза в досег с държавната администрация и често е принуден да прибягва до нейните услуги. Въпреки многогодишната симулация на реформи в тази област продуктът, който нашата администрация дава, е като цяло незадоволителен. Тази посредствена работа е резултат най-общо от липса на подходяща квалификация, лични способности и мотивация за работа. Попадането и кариерното развитие в администрацията – централна или местна, обаче не се влияе от компетентността и усърдието на чиновниците. Тук господстват шуробаджанащината и партизанщината. Следователно за да се промени из основи обликът на нашата администрация, трябва да се промени принципът за подбор на нейните представители, както и този за продължаване на работата в нея. Макар да е официално узаконено конкурсното начало, то масово се заобикаля чрез множество „хватки”. За да се гарантира постоянство в ангажимента на служителите за качествено изпълнение на служебните им задължения, е важно с тях да се сключват срочни трудови договори. След изтичането им е необходимо чрез атестация или нов конкурс да се препотвърди или не назначението на всеки, вече заемащ дадената длъжност. Въпросът към гражданите тук е следният: Смятате ли, че всички длъжности, финансирани с публични средства, следва да се заемат след конкурс и за определен срок?Тъй като всеки работещ българин рано или късно ще прекрати трудовата си дейност, проблемите на пенсионно осигуряване не могат да не го вълнуват. В хода на професионалната си кариера мнозинството граждани дават своя принос за поддържането на тази важна сфера. Въпреки това понастоящем тя се намира в незавидно състояние – половината от нейните разходи се покриват от държавния бюджет, т.е. пак от данъците на същите тези граждани. Иначе казано, голяма част от работещите днес в страната плащат два пъти, а резултатът е твърде скромен – мизерни пенсии за днешните възрастни хора и неясно какви за бъдещите им получатели. За да се промени това положение, е нужно да се увеличат приходите на НОИ и на допълващите го пенсионни фондове. Това може да стане най-вече чрез разширяване кръга от внасящи осигуровки за пенсия. На практика това означава, че към вече плащащите своите вноски работещи българи да се добавят и тези, които досега не са го правили. Става дума за народни представители, министри, държавни служители, военни, полицаи, прокурори, съдии и др., които сега се осигуряват от държавата, т.е. от останалите данъкоплатци. Тук питането към гражданите е: Искате ли всички служители, издържани с публични средства, да плащат сами осигуровките си за пенсия?Така посочените питания ми се струват подходящи за включване в първия от поредицата референдуми. С тях обаче не бива да се спира, тъй като гражданите следва да се произнесат и по способите за отпушване на реформите в редица други сектори на държавната политика: правосъдие, вътрешен ред и сигурност, образование, местно самоуправление, екология и пр. Формулирането на конкретни въпроси, подпомагащи решаването на специфичните им проблеми, предстои.Във връзка с евентуалното провеждане на предложените допитвания възниква въпросът кой ще ги организира. Смятам, че предварително не трябва да се отхвърля нито една от предвидените в закона възможности. Не виждам проблем в това ако някой от съществуващите политически субекти се ангажира с тази дейност. Тук се открива поле за изява и трупане на влияние сред избирателите на новосъздадени политически и граждански образувания. Макар и най-труден за осъществяване, но предпочитан от мен вариант е този, при който организацията на допитванията се поеме от инициативни комитети, включващи хора с различни ценностни нагласи и политически пристрастия. Става дума за надпартийна инициатива, което би облагодетелствало цялото общество, а не отделни групи в него. Надявам се, че сред съвременните българи ще се намерят достатъчно ентусиасти, които са готови да пожертват време и усилия за осъществяване на едно начинание с национална значимост.", "date": "2018.07.19", "title": "'Обречена' ли е България? Един отрицателен отговор (част II)"}
{"url": "https://offnews.bg/politika/toma-bikov-otvrashta-na-udara-ninova-mozhe-da-prenese-chumata-ot-stra-684649.html", "text": "Два центъра атакуват правителствто с фалшиви новини - единият е Цветан Василев, другият - БСП. В Шарково има хора, които са отишли да правят провокации. Това е част от една много по-широка атака срещу кабинета”, заяви депутатът от ГЕРБ Тома Биков. Той подчерта, че БСП атакуват управлението с фалшиви новини и затова хората не вярват на институциите. Като пример той посочи опроверганата от вицепремиера Красимир Каракачанов \"информация\", че с евтаназията на животни в Странджа се цели регионът да бъде обезлюден и в него да бъдат заселени мигранти. Според Биков целта е да се всява хаос и дестабилизиране на държавата.  Чумата се пренася много лесно и това струпване на хора в заразените огнища е много опасно. И Корнелия Нинова може да разнесе болестта, каза още Тома Биков. ", "date": "2018.07.19", "title": "Тома Биков отвръща на удара: Нинова може да пренесе чумата от Странджа"}
