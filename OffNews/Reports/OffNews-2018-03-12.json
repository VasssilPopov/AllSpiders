{"url": "https://offnews.bg/politika/evrokomisiata-ni-prizova-da-ratifitcirame-istanbulskata-konventcia-vaz-676580.html", "text": "Европейската комисия призова страните членки на ЕС, които не са ратифицирали Истанбулската конвенция, да го направят колкото се може по-скоро, съобщава БНТ.Има притеснения, че ратифицирането на Конвенцията ще принуди държавите членки да признаят еднополовите бракове или да дават статут на бежанци на транссексуални или интерсекуални лица. Нека бъда много ясен: целта на Конвенцията е да се бори с насилието срещу жените, няма никаква друга скрита цел, заяви заместник-председателят на ЕК Андрус Ансип  в Страсбург тази вечер.Ансип подчерта, че Истанбулската конвенция е провокирала бурни обществени дебати заради грешния превод и грешното тълкуване на термина \"джендър\".17 страни членки са ратифицирали Конвенцията на Съвета на Европа за превенция и борба с насилието над жени и домашното насилие: Австрия, Белгия, Германия, Дания, Естония, Испания, Италия, Кипър, Малта, Холандия, Полша, Португалия, Румъния, Словения, Финландия, Франция и Швеция.Българското правителство обаче оттегли от Народното събрание законопроекта за ратификация миналата седмица.", "date": "2018.03.12", "title": "Еврокомисията ни призова да ратифицираме Истанбулската конвенция възможно най-скоро"}
{"url": "https://offnews.bg/temida/do-10-godini-zatvor-mozhe-da-poluchi-petar-moskov-zaradi-obvinenieto-z-676567.html", "text": "Софийска градска прокуратура (СГП) внесе в Специализирания наказателен съд обвинителен акт срещу бившия министър на здравеопазването Петър Москов, заместник-министъра на здравеопазването Адам Персенски и още три лица от „Бул Био НЦЗПБ“ ЕООД във връзка с ваксините „Пентаксим“, „Еувакс Б“ и „Тетадиф\".Москов е обвинен за това, че на 9 юли 2015 г., в качеството си министър на здравеопазването не е изпълнил служебните си задължения, като е приел дарение от турското здравно министерство - 100 хил. дози ваксина за деца „Пентаксим -0.5 мл.“ и 100 хил. дози ваксина за „Хепатит Б“ – „Еувакс Б“, които не са разрешени за употреба на територията на България. Поради това не биха могли да отговорят на нуждите на имунизационния календар в страната.От действията на Москов са настъпили вредни последици за МЗ от имуществен характер в размер на 325 233,87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца, заключават от прокуратурата.Това определя деянието като особено „тежък случай“.Деянието на Москов съставлява престъпление по чл. 282, ал. 3, вр.ал.2, вр. ал.1от НК, и за него се предвижда наказание „лишаване от свобода“ от 3 до 10 г.Второто обвинение срещу бившия министър от Реформаторския блок е за това, че на 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с „Бул Био НЦЗПБ“ ЕООД за дарение на 5 000 000 дози ваксини „БЦЖ“. От това са произтекли значителни вреди за „Бул Био“ ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи.Престъплението е квалифицирано по чл.220, ал.1, вр. чл. 20, ал. 4, вр. ал. 1 от НК, за което се предвижда наказание „лишаване от свобода“ от 1 до 6 г.Третото обвинение на Москов е за това, че в периода 20 юни 2016 г. – 1 юли 2016 г., като министър на здравеопазването и принципал на „Бул Био НЦЗПБ“ ЕООД, не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв.В резултат на престъпното бездействие на П.М. е допуснато в база на „Бул Био“ в кв. Суходол, гр. София, да бъде произведена и съхранявана ваксина „Тетадиф“, без Изпълнителната агенция по лекарствата да е била уведомена и без да е дала разрешение за нейното производство конкретно в тази база на „Бул Био“ ЕООД.Така са осъществени значителни разходи за производството на ваксината, без да са спазени нормативните изисквания.Така описаното деяние съставлява престъпление по чл. 219, ал. 4, вр. с ал. 2 от НК и ако бъде признат за виновен, П.М. може да получи наказание „лишаване от свобода“ от 3 до 10 г.На съд е предаден и бившият заместник-министър Адам Персенски по обвинение, че на 9 юли 2015 г., като длъжностно лице, в съучастие като помагач на П.М., умишлено е улеснил министъра да наруши и да не изпълни служебните си задължения при получаване на дарението от 100 хил. дози „Еувакс Б“, като от действията му са настъпили имуществени вреди в размер на 325 233, 87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата - престъпление по чл. чл. 282, ал. 3, вр. ал. 2, вр.ал.1, вр.чл. 20, ал. 4, вр. ал. 1 от НК.За това деяние се предвижда наказание „лишаване от свобода“ от 3 до 10 г.Престъпните действия на Адам Персенски се изразявали в осъществяване на среща в резиденцията на Турция през месец март 2015 г. и среща с представители на турското посолство в Република България. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Перенски е участвал в работна група за изготвяне на същото Споразумение. На 19 юли 2015 г. зам.-министърът е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на Република България.Второто обвинение на Адам Персенски е за това, че в качеството си на длъжностно лице е подбудил и подпомогнал на Л.Д. (управител на „Бул Био“ ЕООД) да сключат неизгодна сделка с Министерство на здравеопазването, от която е настъпила значителна вреда за „Бул Био“ ЕООД в размер на 427 788, 31 лв. с ДДС.Деянието е съставлява престъпление по чл. 220, ал.1, вр. чл. 201 ал.3 и ал. 4, вр. ал.1 от НК, и за него се предвижда наказание „лишаване от свобода“ от 1 до 6 г.Управителят на „Бул Био“ АД Любомир Димитров е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина „Тетадиф“, без нужните разрешения в периода 20 юни 2016 – 1 юли 2016 г.Второто престъпление е осъществено в периода 9 ноември 2015 – 27 ноември 2015 г., когато Димитров е допуснал разпиляване на имуществото на „Бул Био“ ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК.Щетата е формирана от направените производствени разходи във връзка с производство на ваксина „Тетадиф“ , предназначена за Р Турция, без да е наличен изричен договор и разрешение от страна на Изпълнителната агенция по лекарствата.За това престъпление законът предвижда наказание „лишаване от свобода“ от 3 до 10 г.Третото обвинение на Димитров е за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини „БЦЖ“ (250 000 ампули по 20 дози) в полза на Министерството на здравеопазването. От това е произлязла значителна вреда за „Бул Био“ ЕООД в размер на 427 788, 31 лв. с ДДС –престъпление по чл. 220, ал. 1, вр. чл. 20, ал.2 , вр. ал. 1 от НК, за което се предвижда наказание „лишаване от свобода“ от 1 до 6 г.На съд е предаден и завеждащ отдел в „Бул Био НЦЗПБ“ ЕООД, за осъществени от него престъпления по чл. 219, ал. 4, вр. с ал. 1 НК, и по чл. престъпление по чл.219, ал.3, вр.ал.1, вр.чл.20, ал.2, вр.ал.1, вр.чл.26, ал.1 от НК /безстопанственост/.Деянията са осъществени във връзка с незаконно производството на ваксината „Тетадиф“ и безплатния й износ за Турция.На съд е предадена и служителка - завеждащ отдел „Качествен контрол“ в „Бул Био НЦЗПБ“ ЕООД.Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи.В една част от тях е отразявано, че партидите с ваксина „БЦЖ“ отговарят на съответните спецификации в разрешението за употреба и на разпоредбите за освобождаване на биологични продукти.В други е посочено, че определена хранителна среда, използвана при ин витро процедури, е отговаряла на изискванията за качество.Тези документи са се използвали пред клинични микробиологични лаборатории в страната.Престъпните деяния са осъществени в периода 8 януари 2014 – 25.11.2015 г. и са съставомерни по чл. 311 от НК, според който се предвижда наказание „лишаване от свобода“ до 5 г.Към настоящия момент всички обвиняеми са с мярка за неотклонение „подписка“.", "date": "2018.03.12", "title": "До 10 години затвор може да получи Петър Москов заради обвинението за ваксините"}
{"url": "https://offnews.bg/sviat/aviokatastrofata-v-iran-naslednitcata-mina-basaran-vzela-naj-blizkite-676566.html", "text": "Всички 11 души на борда на частния турски самолет, който , са загинали, като причина за трагедията все още няма. Пътниците на борда са се прибирали от моминското парти на Мина Басаран - наследница на турския богаташ и бизнесмен Хюсеин Басаран.Самолетът е пътувал от АОЕ до Истанбул, но се разбива в планинския масив Загрос.Иранските власти вече са открили черните кутии, а турските ще изпратят разследващи експерти.28-годишната красавица Мина Басаран се е прибирала от Дубай заедно със седемте си най-близки приятелки. Заминали са миналата седмица и поводът е бил сватбата на Басаран.Данни от сайта FlightRadar24 показват, че самолетът е летял 80 минути преди да се случи трагедията.Според свидетели, преди да се разбие, самолетът вече е горял и е оставял следа от дим в небето.Катастрофата става по-малко от месец, след като пътнически самолет на Aseman Airlines се разби също в Иран, отнемайки живота на 66 души.", "date": "2018.03.12", "title": "Авиокатастрофата в Иран: Наследницата Мина Басаран взела най-близките си приятелки в Дубай"}
{"url": "https://offnews.bg/temida/prokuraturata-si-zatvori-ochite-za-novite-ekspertizi-za-tragediata-v-h-676564.html", "text": "Новите експертизи за жп трагедията в село Хитрино изобщо не вълнуват българската прокуратура.Според държавното обвинение представената днес от компанията \"Булмаркет\" експертиза, в която се твърди, че причина за железопътната катастрофа в с. Хитрино е незаключена стрелка на релсовия път, няма характер на доказателствено средство в съдебния процес.Затова от цацаровото ведомство не намират основания за промяна на изводите, основани на експертизи, назначени в хода на проведеното разследване и сочещи високата скорост на навлизане на влаковата композиция в района на гарата като основна причина за инцидента.От държавното обвинение обаче изобщо не коментират факта, че звеното за разследване на тежки жп инциденти е структура на подчинение на министър Московски, който също така е принципал на държавната НКЖИ, която според новите доказателства е основният виновник за загиналите хора и опустошенията в село Хитрино.Представените днес експертизи от Румъния и Франция на компанията превозвач \"Булмаркет\" сочат, че въпреки че влакът се е движел с превишена скорост от 79 км/ч, при изправни релси той би дерайлирал едва при значително по-високата скорост от 111,5 км./ч.Освен това и друга структура на Министерството на транспорта на Ивайло Московски не си е свършила работата. Изпълнителна агенция \"Железопътна администрация\" не е забранила за движение на територията на страната на опасната цистерна, която дерайлира и предизвика трагедията. В Германия и Франция тези возила са забранени, но не и у нас. Затова превозвачът \"Булмаркет\" не е могъл да откаже приемането на цистерните, които са приети с редовни документи от клиент в румъния, въпреки че стените им са били тройно по-тънки от действащите евронорми в момента. ", "date": "2018.03.12", "title": "Прокуратурата си затвори очите за новите експертизи за трагедията в Хитрино"}
{"url": "https://offnews.bg/temida/mazh-i-zhena-ubili-taksimetrov-shofior-za-20-lv-vlizat-v-zatvora-676568.html", "text": "24-годишната Ренета Козарова от Несебър и 27-годишният й съучастник Космас Джероме от Дългопол получиха ефективни присъди по обвинението на Окръжната прокуратура във Варна за грабеж, придружен с  Васил Ашиков.Състав на Варненския окръжен съд наложи наказание 20 години лишаване от свобода при строг режим за подсъдимия Космас Джероме, а Ренета побучи 18 години лишаване от свобода също при строг режим.Заради признаване на вината си и всички факти и обстоятелства в обвинителния акт на Окръжната прокуратура във Варна и поисканото съкратено съдебно следствие от подсъдимите с цел получаване на наказание, намалено с една трета, съдът определи Ренета да търпи общо 12 години лишаване от свобода, а съучастникът й – 13,4 години.Състав на Варненския окръжен съд уважи частично гражданските искове на тримата наследници на жертвата в размер на по 120 000 лева. Двамата подсъдими бяха осъдени да заплатят и направените по делото разноски в размер на по близо 4000 лева за всеки. Съдът потвърди и мерките за неотклонение „Задържане под стража“ на Ренета и Космас.Грабежът, който бил предварително планиран от двамата осъдени, бил извършен на 9 срещу 10 април 2017 г. Целта на тежкото криминално престъпление било живеещите на семейни начала подсъдими да си набавят средства за живот. Единственият доход на двойката била социалната пенсия на 27-годишния младеж, който страда от детска церебрална парализа.Около 23,37 ч. на 9 април м.г. Космас спрял такси на фирма „Транстриумф“ на автобусната спирка на автогарата във Варна. Колата била управлявана от 69-годишния Васил Ашиков. Подсъдимите нарочили за жертва таксиметровия шофьор заради възрастта му. Двамата действали по предварителна уговорка - и с избора на жертвата, и с избрания маршрут извън града.Приготвили си и кухненски ножове. Ренета трябвало да се качи на предната седалка до шофьора, а Космас – на задната седалка.На разклона за село Каменар, на отбивката за военно поделение, Космас спрял таксито с искане да отиде до тоалетна. Ренета изпуснала нарочно портмонето си в краката на таксиметровия шофьор. Там била и личната карта на Космас. Помолила шофьора да й подаде изтървания портфейл, под предлог че е бременна. Таксиметровият шофьор отказал.Тогава с ножа младата жена нанесла удар в дясната ръка на водача. Той се опитал да го отнеме, но през отворения преден прозорец на таксито Космас нанесъл удар с друг нож в гърба му.След разкриване на престъплението съдебните медици описали в експертизата си над 61 порезни и прободно-порезни наранявания по цялото тяло на жертвата. Двамата го удряли и с дръжка на четка, която намерили в багажника на таксито. Въпреки молбите на 69-годишния таксиметров шофьор да не го убиват, Ренета и Космас нанасяли удари с ножовете до момента, в който жертвата спрял да дава признаци на живот.От автомобила двамата взели 20 лева и мобилния телефон на шофьора. Според съдебната експертиза стойността на ограбеното общо е 55 лева.Двамата се опитали да инсценират нападение над тях пред постовите на военното поделение, които повикали бърза помощ и полицейски екип. След задържането им химическа експертиза установила наличие на метамфетамини в кръвта и урината им. 24-годишната Ренета е с висше образование. И тя, и Космас са с чисто съдебно минало, което е единственото смекчаващо вината обстоятелство за двамата. Като отегчаващи вината обстоятелства представителят на обвинението посочи особената жестокост на престъплението и особено мъчителния начин за смъртта на жертвата, както и употребата на наркотици.В последната си дума, преди да чуят наказанията си, и двамата изразиха твърде формално съжаление за стореното, като дори изразиха съболезнования на близките на таксиметровия шофьор.Съдебният акт на Варненския окръжен съд подлежи на протест и обжалване пред Апелативния съд.", "date": "2018.03.12", "title": "Мъж и жена, убили таксиметров шофьор за 20 лв., влизат в затвора"}
{"url": "https://offnews.bg/obshtestvo/trudovite-zlopoluki-v-stroitelstvoto-namaliavat-konstatira-inspektcia-676562.html", "text": "Въпреки увеличението в обема на започналото строителство на нови сгради през 2017 г. трудовите злополуки в сектора, свързани с условията на труд и работния процес, са намалели от 197 до 175 броя, констатират от Изпълнителна агенция „Главна инспекция по труда”.От агенцията посочват още, че смъртните случаи след трудова злополука са се повишили с един брой в сравнение с 2016 г. - от 17 на 18 бр.Положителните данни са на фона на масовото саниране по Националната програма за енергийна ефективност на многофамилни жилищни сгради. При изпълнението на дейностите по нея допълнителен риск за живота и здравето на работещите създават кратките срокове за санирането и необходимостта да се осигури за кратко време голямо количество работна ръка, което води до наемане на неквалифицирани и необучени кадри.С цел подобряване ефективността на контрола, през 2017 г. Инспекцията по труда проведе срещи с експерти от Министерството на регионалното развитие и благоустройството и създаде организация за активно взаимодействие с кметовете – възложители на поръчките. Това гарантира по-бързото идентифициране действителното стартиране на дейностите по програмата на конкретни обекти, с цел своевременно осъществяване на контрол.Данните за трудовия травматизъм показват, че засиленият контрол е най-ефективното средство за превенция и подобряване условията на труд в строителството. Пикът в трудовия травматизъм през последните пет години в сектора е бил през 2014 г., когато са регистрирани 244 бр. злополуки на работното място, от които 22 бр. с фатален изход. Заради резултатите за трудовия травматизъм, както и от контролната дейност, три икономически дейности в строителството са идентифицирани като рискови както по отношение на условията на труд, така и по възникване и изпълнение на трудовите правоотношение – работа без трудов договор, нарушения на разпоредбите, регламентиращи работното време, почивките и отпуските.Поради тази причина ежегодно в плана за дейността на Инспекцията се планира специална мярка, гарантираща засилен контрол при извършване на строително-монтажни дейности. През 2017 г. са извършени 5273 бр. проверки на строителни обекти, което е 11.5% от всички проверки. Спрямо проверките през 2016 г. в сектор „Строителство“, които са били 4662 бр., е отчетен ръст с 13%Установените нарушения са 27 761 бр., от които по осигуряването на здраве и безопасност при работа са 18 750 бр. За отстраняване на нарушенията са предприети 26 072 бр. принудителни административни мерки. В 338 случая в строителството е предприета мярка „спиране“ на машини, съоръжения, обекти, работни места и др., пряко застрашаващи живота и здравето на работещите. Това са 58.6% от всички актове за спиране. Всяко установено и отстранено след намесата на Инспекцията по труда нарушение води до подобряване условията на труд за работещите, а мярката „спиране“ е най-ефективният начин за превенция на тежки трудови инциденти.Най-често в строителството се установяват необезопасени конструктивни отвори на обектите, скелета, временни ел. инсталации и др. По отношение на трудовите правоотношения често се констатират нарушения, свързани с работното време и почивките, но нерядко това става със съгласието на самите работещи, които предпочитат да работят по-дълго без почивка, за да натрупат повече почивни дни и да пътуват до родните си места.Строителството е изключително рисков сектор и по отношение на недекларирания труд. Въпреки затруднения контрол, поради възможността строителните обекти лесно да бъдат напускани от заетите, през 2017 г. инспекторите по труда са установили 853 случая на работа без сключен писмен трудов договор, което е ¼ от всички такива случаи. Често самите работещи предпочитат да работят без договор, за да предотвратят запори на банкови сметки заради дължими суми по кредити и др., загуба на права за социално подпомагане или на обезщетения от социалното осигуряване.Общ контролОбщият брой на извършените проверки от Инспекцията по труда през 2017 г. във всички икономически дейности е 45 645 бр. Проверени са 37 284 бр. предприятия с 1 661 649 заети в тях. Установените нарушения са 195 783 бр., като от тях 96 426 бр. са свързани с трудови правоотношения, а с безопасността и здравето при работа - 97 615 бр.За отстраняване на нарушенията са приложени 188 424 бр. принудителни административни мерки. От тях 186 544 бр. са дадените задължителни за изпълнение предписания. В 577 случая са спрени машини, обекти и работни места, застрашаващи живота и здравето на работещите. Въведен е специален режим на работа при невъзможност за спиране в 52 случая. Отстранени са 54 работници и служители без нужната квалификация и инструктаж за безопасност при работа.Установените случаи на лица, които полагат труд без сключени трудови договори, са 3149 бр. Работодателят няма право да допуска до работното място работници и служители преди да е сключил с тях писмен трудов договор, който е регистриран в НАП.Издадени са 10 732 бр. акта за установяване на административни нарушения. Сумата на влезлите в сила наказателни постановления е 13 518 245 лв.Сумата на установените през годината забавени възнаграждения е 28 млн. лв., като през миналата година благодарение на Инспекцията по труда са изплатени почти 19 млн. лв. забавени заплати.От „Главна инспекция по труда” напомнят на работещите, че най-ефективна защита на правата си могат да получат, ако сигнализират контролните органи на Агенцията, докато полагат труд на работните си места, както и да им съдействат по време на проверката.Практика е сигнали да бъдат подавани, след като работниците бъдат освободени от работа, което ограничава възможностите за ефективна намеса на инспекторите по труда. Важно е също да не разписват документи, с чието съдържание не са съгласни. Най-често те са принуждавани да се разпишат във ведомости за заплати под заплахата, че само така на по-късен етап ще получат забавени възнаграждения. ", "date": "2018.03.12", "title": "Трудовите злополуки в строителството намаляват, констатира Инспекцията по труда"}
{"url": "https://offnews.bg/drugi/parvi-po-roda-si-stolichen-polumaraton-shte-se-provede-prez-maj-676569.html", "text": "Първият по рода си столичен полумаратон ще се проведе на 13 май.Събитието включва няколко дисциплини с различни дистанции и условия, сред които – класически полумаратон (21 км) и бягания на 10 и 5 км.Благодарение на разнообразието от дистанции, състезанието е подходящо както за опитни бегачи, така и за абсолютно начинаещи, които биха искали да изпитат възможностите си и да станат част от голямо спортно събитие.Събитието е първият самостоятелен полумаратон, който ще се проведе в столицата, и още преди официалното си обявяване привлече вниманието на бегачи и популярни личности. Сред изявилите желание да се включат на класическата 21-километрова дистанция са и лицата на събитието – актрисата Лорина Камбурова и певецът Орлин Павлов.\"Според мен каузата е изключително важна за всички, които искат да се занимават със спорт и най-вече за децата, които в днешно време имат прекалено много забавления пред компютъра и често забравят за движението. Полумаратонът в София е идеален начин да покажем, че за спорт винаги има време и е нещо полезно за нас. Лично аз реших да се включа в събитието, защото искам да дам пример и защото смятам, че никога не е късно човек да постави нови предизвикателства пред себе си\" – сподели Лорина Камбурова за мотивацията си да се включи в полумаратона и неговата кампания.Отново на 13 май като част от софийския полумаратон ще се проведе още една инициатива с първо издание за страната. Тя се организира в партньорство с Представителството на Европейската комисия в България и е озаглавена \"Run 4 EU\". Целта й е да насърчи спорта сред учениците. \"Run 4 EU\" представлява отворено състезание, в което могат да се включат отделни ученици и ученически отбори.Съревнованието между тях може да бъде на индивидуален или групов принцип, като отборите имат възможност да изминат цялото трасе на полумаратона, разпределено в щафета от по 5 км. Чрез атрактивната дисциплина и с отворения формат на състезанието се цели да се привлекат повече ученици не само от столицата, но и от страната, както и да се насърчи активният, здравословен начин на живот сред най-младите. ", "date": "2018.03.12", "title": "Първи по рода си столичен полумаратон ще се проведе през май"}
{"url": "https://offnews.bg/futbol/plashtame-po-10-i-15-leva-za-tcska-levski-676565.html", "text": "Цената на билетите за предстоящото вечно дерби за \"А\" и \"В\" сектор е 15 лева, а за \"Г\" и \"Б\" - 10 лева. ЦСКА приема Левски на Националния стадион \"Васил Левски\" в неделя (18 март) от 13:00 часа.Феновете на \"червените\" ще бъдат настанени в секторите \"А\" и \"Г\", а гостуващите привърженици - в секторите \"Б\" и \"В\". Ето какво пишат \"червените\":\"Билети могат да бъдат закупени фен магазина на \"Армията\" и от мрежата на Тикетпро, бензиностанциите на OMV, магазините на Office 1 и Orange, Билетен център на НДК и касите на \"Арена Армеец\". В деня на мача за нашите фенове в 9:00 часа ще отворят касите на \"Ариана\" и пред сектор \"А\" на Националния стадион, както и касата до фен магазина на \"Армията\", информираха от ЦСКА.Абонаментните карти са валидни за мача, като картодържателите трябва да се снабдят с покани от администрацията на стадион ”Българска армия”. Поканите могат да бъдет взети от сряда до петък (14 - 16 март) от 09:00 – 17:00 часа и в деня на мача от 9:00 до 12:00 часа.Покани се получават срещу представяне на абонаментна карта. Картодържателите за сектор \"В\" ще бъдат настанени в сектор \"А\". Картодържателите за сектор \"Г\" не се нуждаят от покани. Те могат да влизат на ст. \"Васил Левски\" през 21 и 22 вход, само с абонаментната си карта\".", "date": "2018.03.12", "title": "Плащаме по 10 и 15 лева за ЦСКА - Левски"}
{"url": "https://offnews.bg/sport/prilozhenieto-match-prediction-grabna-goliamata-nagrada-v%c2%a0sportni-hak-676581.html", "text": "Приложението Match Prediction получи голямата награда в първото в България иновативно състезание за технологии в спорта – Спортни Хакатони България.Проектът, който прогнозира с точност от 70% очакваните резултати от спортни срещи, е разработен от деветокласници от Технологическо училище „Електронни системи” и е базиран на технологията Machine learning.Спортни Хакатони България се проведе на 10 и 11 март в София. В състезанието за спортни иновации се включиха близо 40 ученици, студенти и професионалисти, които представиха 9 проекта на концептуално ниво, прототип и завършени решения.В журито участваха заместник-министърът на младежта и спорта Ваня Колева, зам.-ректорът на Националната спортна академия „В. Левски” проф. Татяна Янчева, Саша Безуханова – основател и председател на Move.bg, Светлин Наков – мениджър „Обучение и вдъхновение” в СофтУни, и софтуерният инженер и програмист Мартин Куванджиев.„Поздравявам всички участници за прекрасните идеи. Вярвам, че Спортни Хакатони България ще даде правилната насока в симбиозата между спорта и технологиите. Благодаря на всички за тези два дни, изпълнени с много знания, идеи и иновации“, заяви д-р Милена Крумова, организатор на първия в България спортен хакатон.Като част от събитието се проведе и първата в България конференция Sports Tech, на която бяха представени най-добрите практики в използването на спортни технологии.", "date": "2018.03.12", "title": "Приложението Match Prediction грабна голямата награда в Спортни Хакатони България"}
{"url": "https://offnews.bg/drugi/istoriite-na-trima-svetovnoizvestni-atleti-i-prikliuchentci-biaha-pred-676561.html", "text": "Тази събота (10-и март) в София се проведе единственият в страната форум за спорт и активен начин на живот - \"Физкултура\". Събитието събра на едно място повече от 300 души. Поводът бяха мотивиращите истории на трима световноизвестни атлети и приключенци, както и множество полезни уъркшопи и презентации на теми като спорт, тренировки, здраве, хранене и мотивация.Събитието се проведе в Sofia Event Center и програмата му включваше 13 лекции и презентации, разделени в две зали. Основните лектори посетиха страната специално за форума и за пръв път споделиха вдъхновяващите си истории с българска публика. Сред гостите на третото издание на \"Физкултура\" бяха известният американски автор на тема фитнес, спортна психология и здравословно хранене – Мат Фицджералд, британската ултраатлетка и модел Кати Джейн Л'ерпение и избягалият 44 маратона в 44 държави за 44 дни Питър Томсън.\"Важно е, когато спортуваме, да присъстваме, да виждаме, да помирисваме, да чуваме. Не бива тялото да е на едно място, а мислите на друго. Осъзнатостта помага да имаме ритъм в спорта и да постигаме по-добри резултати. В каквато и физическа форма да е човек, ако съзнанието му не е в кондиция, резултатите в спорта ще са слаби.\" – сподели Мат Фицджералд. Основна тема на неговата презентация беше справянето с ограниченията, които психиката създава пред издръжливостта на тялото. Експертът доказа с примери, че най-великите спортни постижения се случват чрез съзнанието, не с мускулите. Американецът представи и книгата си за спортна психология \"Колко силно го искаш?\", която излезе в превод на български език в деня преди форума.Сред гостуващите лектори на събитието беше и Кати Джейн Л’ерпение. Великобританската ултраатлетка и модел е първата жена, изминала Великата китайска стена и ледената шапка на Патагония. Тя разказа за екстремните приключения, в които се е впускала без да има почти никакъв опит в съответните спортове. Сподели и за начина, по който изпитанията са я променили и накарали да мисли: \"След това, което направих, изминавайки Великата китайска стена пеша, започнах да вярвам истински в себе си и да си казвам, че всичко е възможно. За мен тези приключения бяха като отваряне кутията на Пандора. Колкото повече виждам от света, толкова повече искам да научавам и за останалото в него. Притеснявам се, че нашите животи са твърде статични. С предизвикателствата, в които се впускам, всеки ден, който не е познат като предишните, е невероятен дар за мен. Обикновените хора могат да правят необикновени неща, просто трябва да започнем.\" Освен преминаването на Китайската стена (4 500 км за 6 месеца) и патагонския лед, Кати Джейн има зад гърба си и полярна експедиция при температури до -60°C, колоездене от Белгия до Истанбул и 8 000 км през Африка. Следващата цел, която британката си поставя за 2019-а година, е да прекоси с бягане Европа.С участниците във форум \"Физклтура\" сподели своята история и още един великобританец – Питър Томсън, който миналата година бяга по 42 километра в 44 държави, сред които и България.\"Исках да се променя, да се доближа до човека, когото исках да бъда. Имах нужда от отдушник, да се чувствам по-добре психически. Затова започнах да бягам, но исках да го правя без да бъде фиксация с мисъл само за спорта. Тогава осъзнах, че ми трябва някакъв фокус, предизвикателство. Вдъхнови ме един бегач, който тичаше с кауза. Така стигнах до идеята да направя 44 маратона в 44 европейски държави за 44 дни и да помогна на две организации, занимаващи се с психическо здраве. Много хора ме подкрепиха и успях. Събрах и около 19 хил. лири дарения. В личен план разбрах, че мога по-добре да говоря за чувствата си. Все още нося състезателния дух, но знам, че той няма нужда да превзема живота ми.\" – разказа Питър. Едни от най-големите предизвикателства, пред които се изправя британецът, се оказват най-малките държави на континента – Ватикана, Сан Марино, Люксембург. На тези места му се налага буквално да бяга в кръг с часове, за да постигне целта си – по един маратон във всяка европейска държава. Към края на своята презентация Питър сподели и за следващото си предизвикателство, което съвсем наскоро беше оповестено за пръв път – преминаване с бягане на трасето на легендарното колоездачно състезание \"Тур дьо Франс\" (3 300 км за 70 дни). \"Не знам какво ще се случи. Нямам представа дали ще финиширам\" – добави за британецът.Освен чуждестранните гости, важна част от форума бяха и българските спортисти и приключенци, които също споделиха опит, идеи и съвети. Сред тях бяха преплувалият Ламанша Стефан Иванов, прекосилият планините от Мексико до Канада Петър Ванев, спусналият се със сноуборд от 7000-метров връх Владимир Павлов, както и поставилият общо три рекорда с велосипед по \"Ком-Емине\" Борислав Йорданов. Програмата на събитието включваше не само лекции, но и практични уъркшопи. Те бяха свързани с правилната анатомична стойка, мобилни приложения тип \"личен треньор\", хитри \"джаджи\" за измерване усилието при бягане, колоездене за приключенци, както и предпазване и възстановяване от травми.", "date": "2018.03.12", "title": "Историите на трима световноизвестни атлети и приключенци бяха представени в София"}
{"url": "https://offnews.bg/temida/postoianen-arest-za-burgazlia-ubil-majka-si-676575.html", "text": "Най-тежката мярка „задържане под стража“ постанови Бургаският окръжен съд за бургазлията Мариян Челебиев. 35 - годишният мъж е обвинен за убийството на 76 - годишната си майка, Бинка, в събота вечерта.От прокуратурата поясниха, че Челебиев е признал за престъплението, а като мотив посочил, че „“.Жената е починала след множеството наранявания.Служебният адвокат поиска по-лека мярка, домашен арест, за своя клиент, но магистратите се съобразиха с искането на прокуратурата за постоянен арест. Самият Мариян днес остана почти безмълвен в съда, твърдеше, че „. За това престъпление се предвижда наказание „лишаване от свобода“ за срок от 15 до 20 години, доживотен затвор или доживотен затвор без замяна.", "date": "2018.03.12", "title": "Постоянен арест за бургазлия, убил майка си"}
{"url": "https://offnews.bg/obshtestvo/dazd-obsadi-detskite-grizhi-s-organizatciata-na-dzhoan-k-rouling-676574.html", "text": "Председателят на Държавната агенция за закрила на детето д-р Елеонора Лилова обсъди проблемите с предоставянето на алтернативна среда за децата с директора на международната неправителствена организация LUMOS (ЛУМОС) за България Бисер Спиров.ЛУМОС е основана от автора на книгите за Хари Потър Джоан К. Роулинг.Двамата отбелязаха, че е важно освен да се работи с децата, но и със семействата. Те се обединиха около мнението, че е доста рисково отглеждането на едно място на над 10 деца, особено ако са с увреждания. Затова при по-големи групи, трябва да има по-голям контрол, каза д-р Лилова.Бисер Спиров подчерта, че работят още и с младежи с интелектуални затруднения, като аутизъм. Те искат да бъдат наемани като служители в бизнеса.Той посочи, че вече имат проект с момче, което работи в дървопреработвателно предприятие. Други младежи са готови да редят стоки по щандовете на магазини. Те могат да започнат сами да се издържат и да имат професия, коментираха двамата на срещата. Не само да се чака на средствата на родителите и на държавата.Организацията ЛУМОС работи за промяна в образователната, здравната и социалната система и помага децата да бъдат преместени от институции в грижи в семейна среда.В България ЛУМОС работи в подкрепа на правителството за изпълнение на стратегическия документ „Визия за деинституционализация и за развитието на нови услуги за деца и семейства“.", "date": "2018.03.12", "title": "ДАЗД обсъди детските грижи с организацията на Джоан К. Роулинг"}
{"url": "https://offnews.bg/sviat/erdogan-kardzhali-e-v-nashite-dushevni-granitci-676573.html", "text": "Поредна провокация срещу България на турския президент Реджеп Ердоган, когото българският премиер Бойко Борисов всячески се опитва да сдобрява с държавите от ЕС.Силният човек в Анкара се обърна към българските турци като ги приветства с думите ''Кърджали е част от нашите душевни граници'', съобщи сайтът „Хабербг.нет“.Думите на Ердоган са изречени вчера по време на конгрес на партията му в град Сакария, в който живеят много изселници както от България, така и от другите балкански страни.Той определи като братя на хората в Сакария гражданите на Сараево, Скопие, Ксанти, Комотини, Кърджали и на Мостар.След това подчерта:", "date": "2018.03.12", "title": "Ердоган: Кърджали е в нашите душевни граници"}
{"url": "https://offnews.bg/turizam/angelkova-izmisli-12-vineni-marshruta-da-sa-kolkoto-mesetcite-v-god-676563.html", "text": "С проекта за 12 винено-кулинарни дестинации очакваме да привлечем повече туристи към вътрешността на страната. Министерството следва последователна политика, с която искаме да създадем интерес повече българи да пътуват към различни краища на страната. Това заяви в Банско министърът на туризма Николина Ангелкова по време на първата кръгла маса за обсъждане на проекта за вино, кулинария и туризъм, който е съвместна инициатива между Министерството на туризма и Министерството на земеделието, храните и горите. На форума участваха земеделският министър Румен Порожанов, Георги Икономов, кмет на Банско, инж. Красимир Коев, изпълнителен директор на Изпълнителна агенция по лозята и виното и народни представители. Специален фокус на обсъждането бяха първа и втора дестинация - „Долината на Струма“ и „Долината на Места“.Считаме, че проектът ще допринесе за утвърждаване на България като дестинация за четири сезона, подчерта министър Ангелкова. И допълни, че по този начин ще се окаже и положително влияние върху развитието на редица общини не само в туризма, но и за подобряване на качеството на живот на местните хора.При разработването на концепцията избрахме винено-кулинарните дестинации да са 12 - колкото месеците в годината. Те включват традиционните винени напитки и характерната кухня за всеки регион и обхващат близо 50 общини и около 100 туристически обекта в страната, информира министърът. Тя поясни, че първите две дестинации, които основно се дебатираха днес минават през 9 общини и повече от 15 туристически атракции.С тази кръгла маса започва втори етап на проекта, който предвижда общо 6 регионални кръгли маси в страната. Очакваме така да получим подробните становища на бизнеса и да допълним и надградим разработените от нас предложения, заяви министърът. От думите й стана ясно още, че сега важната е волята на бизнеса , за да може да се надгради започнатото от нас. Ще предложа на министъра на регионалното развитие Николай Нанков да бъдат поставяни указателни табели, които да насочват и информират туристите за дестинациите.Работи се и по създаването на запазена марка „Сподели България“. За целта вече е стартирана процедура в Патентното ведомство. Направили сме и съответните проверки за запазване на марката, каза министърът.Имах възможност да представя проекта за винено- кулинарните дестинации на Олег Сафонов, ръководител на Федералната агенция по туризъм на Руската федерация, който прие много добре идеята и коментира, че ще има цялостен положителен ефект върху развитието на туризма в България, съобщи министър Ангелкова. Идеята е била приета с голям интерес и в Берлин по време на международното изложение ITB.Планира се окончателните винено-кулинарни дестинации да бъдат обявени преди есента тази година. След това те ще бъдат дигитализирани и качени на сайта на двете ведомства. Предвижда се припознатите от бранша и от общините 12 винено-кулинарни дестинации да бъдат включени и в платформата iLoveBulgaria, която в момента съдържа повече от 500 туристически обекта и се използва от над от 17 хил. потребители, обясни министърът.Резултатите в туризма за 2017 г. са изключително добри, което показва, че вървим по верния път, каза министър Ангелкова.Данните за първите два месеца от зимния сезон са много добри и очакваме през него чуждестранните туристически посещения да нараснат с около 10-15 на сто, съобщи министър Ангелкова.Тя допълни, че за периода декември 2017 г. - януари 2018 г. туристическите посещения на чужденци в България общо е близо 895 хил., с увеличение от 17 на сто спрямо периода декември 2016 г.– януари 2017 г. В двата месеца от зимния сезон туристите в община Банско са близо 116 хил. и нарастват с 14,8 на сто в сравнение със същия период година по-рано. Броят на нощувките пък се е увеличил с 18,5%, достигайки близо 377 хил.Първите данни за тази година са обещаващи и очакваме да постигнем устойчив ръст и през 2018 г., коментира министърът. И цитира данните от НСИ, според които през януари общият брой чуждестранни туристически посещения в България е повече от 437 хил. и се увеличават с близо 19% спрямо същия период година по-рано.В момента се прави първи анализ на проекта, каза министър Румен Порожанов. И посочи, че той е отворен за надграждане и има доста общини, които са дали предложения за включване на обекти в дестинациите. Министър Порожанов допълни още, че е важно как бизнесът си представя дестинациите и, че е работа на бизнеса и местната власт да се направи организация. Той призова участниците да дават идеите си, за да може своевременно проектът да се надгражда.", "date": "2018.03.12", "title": "Ангелкова измисли 12 винени маршрута -  да са колкото месеците в годината"}
{"url": "https://offnews.bg/kultura/mira-katcarova-shte-ni-otvede-vav-frantcia-s-dzhaz-na-4-i-6-april-676571.html", "text": "Има нещо неустоимо във всичко, което свързваме с Франция, а езикът на тази страна притежава особена притегателна сила, като че ли назованите на френски чувства, предмети и идеи стават по-красиви. Като добавим към тази магическа формула и музиката, пред нас наистина се отваря цял нов свят – нежен, фин, понякога наивен и винаги пълен със страст към живота. \"April in Paris\" е заглавието на новия проект на Мира Кацарова, който е посветен на френската музика. Песента, дала заглавието на програмата, е единствената композиция с английски текст и единствената класическа джаз пиеса в нея.Превърната в джаз стандарт, след първоначалното й представяне на Бродуей през 1932 година, и интерпретирана от десетки джаз певци и инструменталисти, в проекта на Мира тя играе ролята на покана към онзи свят, в който животът се живее в розово.Неслучайно премиерата на \"April in Paris\" ще се случи в началото на април, но не във френската столица, а в София и Пловдив. На 4 април от 20:30 в Sofia Live Club е първият концерт от проекта, който ще бъде с вход свободен. След два дни, на 6 април, Париж ще гостува на Пловдив – френските песни, избрани от Мира, ще звучат в Bee Bop Café от 21:00 часа.С изключение на заглавната песен в програмата, повечето композиции са подчинени на традицията на френския шансон. В \"April in Paris\" ще прозвучат две от най-обичаните песни на първата дама на френската музика – \"Non, je ne regrette dе rien\" и \"La vie en rose\" на Едит Пиаф.\"Et la Mer\" на Мишел Льогран е една от най-красивите френски песни и съвсем естествено има място в програмата. Вероятно няма човек, който да не е чувал една от френските класики от 60те - Les Champs-Elysees на Жо Дасен. Тя също ще прозвучи на 4 и 6 април.На 4 и 6 април Мира ще представи \"April in Paris\" с джаз триото си – Мирослав Турийски (пиано), Христо Йоцов (барабани) и Веселин Веселинов-Еко (контрабас). Към тях ще се присъедини и струнен квартет. А френската музика ще продължи своето пътешествие в страната през лятото, когато Мира планира турне с програмата.Проектът \"April in Paris\" се осъществява с безрезервната подкрепа на Schweppes, които обичат истински джаза и от години подкрепят проектите не Мира Кацарова. В реализирането на френската мечта участва и фотографът Павел Червенков, който осъществи специалната фотосесия с Мира и другия главен герой – класически ситроен DS, може би най-емблематичният модел автомобил във Франция, който е спомен за несравнимо красивото френско кино, но и символ на френския живот и нагласа към света, който все още може да се види по улиците на Париж, Лион или Марсилия.\"April in Paris\" ще си има и специално книжно издание, включващо всички текстове на песни, както и няколко, написани от Мира за програмата, отношението и връзката й с френската култура, език и начин на живот. В книжката за проекта, която ще получат всички присъстващи на концертите, са поместени и всички кадри от фотосесията на Павел Червенков.", "date": "2018.03.12", "title": "Мира Кацарова ще ни отведе във Франция с джаз на 4 и 6 април"}
{"url": "https://offnews.bg/politika/stanishev-nastoiava-balgaria-da-ima-natcionalen-plan-za-vlizaneto-ni-v-676578.html", "text": "„България изпълнява критериите за членство в Еврозоната и има желание да стартира този процес. Първата крачка е влизането в предверието – ERM II. През 2007 г. имахме подкрепата на всички държави-членки на ЕС, както и на ЕК и на ЕЦБ. Но заради инфлацията и натрупания дефицит по текущата сметка в резултат от големите чуждестранни инвестиции тогава се отложи решението за присъединяване на страната ни. Днес ситуацията е различна. България е готова, а изявлението на председателя на ЕК Жан-Клод Юнкер даде нова динамика на процеса. Време е в диалога между ЕЦБ и БНБ по-активно да се включи и правителството, а страната да се обедини около национален план за приемането ни в Еврозоната.“Това заяви президентът на ПЕС Сергей Станишев след след срещата си с управителя на Европейската централна банка Марио Драги.Драги е уверил Станишев, че днес ситуацията наистина е различна. България би се присъединила към Еврозоната и към един на практика изграден Банков съюз. Затова ЕЦБ иска да е напълно убедена в готовността на страната, както и в стабилността на банковата система. „Гледаме позитивно на желанието на България за присъединяване към предверието на Еврозоната.“, категоричен е управителят на Европейската централна банка.„На срещата изразих благодарността си за политиката на банката, която послужи като котва на стабилността в последните турбулетни години. Програмата на ЕЦБ за изкупуване на облигациите на държавите със затруднения на практика спаси тях и гражданите им от много по-сериозни проблеми и кризи. Тази политика е в основата на излизането на страните от рецесията и преминаването им към икономически растеж. Надявам тя да продължи и занапред.“, коментира президентът на ПЕС.„Сега, когато Еврозоната е със среден ръст от 2.5%, трябва да се направят следващите крачки: да се укрепи Банковият съюз, както и бюджетите на ЕС и на Еврозоната. А липсата на инвестиции да се адресира с конкретна инвестиционна стратегия, която да води до конвергенция на икономиките на държавите членки. ПЕС ще се бори за силен социален стълб в Еврозоната. През последните 4-5 години има близо 7 млн. нови работни места, но трябва да направим всичко възможно те да бъдат с добро заплащане, а не да водят бедност след себе си. Днес в ЕС все още има много хора, които работят, но въпреки това едва свързват двата края и дори живеят под линията на бедността. ПЕС настоява минималното заплащане на труда да бъде над линията на бедността за всяка страна членка на ЕС, т.е. над 60% от средното заплащане в съответната страна\", категоричен бе Станишев.", "date": "2018.03.12", "title": "Станишев настоява България да има национален план за влизането ни в Еврозоната"}
{"url": "https://offnews.bg/medii/40-ot-balgarite-vseki-den-popadat-na-falshiva-novina-676579.html", "text": "40% от българите всеки ден попадат на фалшива новина, показват данни от проучване на Евробарометър, представени днес от Европейската комисия.Едва 14 на сто от българите вярват, че могат да различат фалшива новина от истинска (15 на сто средно за ЕС). За 69 на сто от българите и за 44 на сто от останалите европейци фалшивите новини са проблем.Проучването показва, че в България (94 на сто) и в останалата част на ЕС (89 на сто) първостепенният информационен източник са телевизиите.Другите източници на информация за българите са радиото (65 на сто), социалните мрежи (59 на сто) и печатните издания (51 на сто).Едва четири на сто от българите заявяват, че вярват на новините във вестниците безрезервно, докато средно за ЕС пълното доверие в печатните издания е 10%.Близо половината българи (41 на сто) заявяват, че напълно не вярват на печатните издания (27 на сто в ЕС), а 43 на сто имат известно доверие (63 на сто в ЕС).На новините онлайн се доверяват напълно само два процента от българите и пет на сто от останалите в ЕС. У нас 39 на сто изобщо не вярват на новините в интернет (33 на сто в ЕС), докато известно доверие имат 33 на сто (47 процента в ЕС).На новините по българските телевизии изцяло вярват 13 на сто от зрителите (12 на сто в ЕС). Известно доверие имат 70 на сто от зрителите (66 на сто в ЕС), а недоверие изразяват 27 на сто (29 процента в ЕС).Всеки десети българин вярва напълно на вестите по радиото (15 на сто в ЕС), като по-скоро вярват 59 на сто, а доверие нямат 23 процента.", "date": "2018.03.12", "title": "40% от българите всеки ден попадат на фалшива новина"}
{"url": "https://offnews.bg/politika/siderov-obidi-v-efir-zhurnalista-goran-blagoev-oshte-li-e-vodesht-na-676576.html", "text": "Това е един манипулатор, това е един човек, който отдавна манипулира българското общество през БНТ. Според мен, този човек е агент на соросоидните общества.Това заяви лидерът на \"Атака\" Волен Сидеров по адрес на журналиста от БНТ и водещ на \"Вяра и общество\" Горан Благоев.Обидите прозвучаха в предаването на БНТ \"Още от деня\", водено от Емил Кошлуков. Преди гостуването на Сидеров Горан Благоев участваше в предаването на Кошлуков и беше критичен към  у нас.Лидерът на \"Атака\" не се съобрази с факта, че Горан Благоев вече е напуснал студиото и няма как да се защити. И започна с нападките:\"Такива хора са вредни за българското общество, защото те манипулират. Какво като е ваш колега? Нямам ли право да кажа?\"В ефира прозвуча и следният диалог:Руският патриарх може да говори както си иска. Освен това говореше верни неща. Защото наистина започна едно размиване на ролята на Русия, твърди лидерът на \"Атака\".Аз, който съм оплювал съветската система, днес защитавам Русия. Но днешна Русия не е СССР, нали, трябва да се съгласим с това, каза още Сидеров.", "date": "2018.03.12", "title": "Сидеров обиди в ефир журналиста Горан Благоев: Още ли е водещ на 'Вяра и общество'?"}
{"url": "https://offnews.bg/medii/bta-shte-e-novoto-ime-na-spirka-poligraficheski-kombinat-676570.html", "text": "На заседание на Постоянната комисия по образование, наука и културно многообразие към Столичния общински съвет днес, 12 март, единодушно беше взето решение за преименуване на двете спирки на градския транспорт в близост до сградата на Българска телеграфна агенция от спирка „Полиграфически комбинат” на спирка „Българска телеграфна агенция”.Идеята за именуването на спирка на градския транспорт „БТА” е на инициативен комитет от общественици, учени и творци по повод 120-годишнината на Българска телеграфна агенция.Генералният директор на БТА г-н Максим Минчев благодари на общинските съветници за това, че са приели присърце идеята да се популяризира и по този начин агенцията, която е стъпила в три века и е една от на-старите в света.Бившият \"Полиграфически комбинат\" през последните години загуби напълно замисъла си на център за журналистически труд. Сградата бе опразнена от всички редакции, които се намираха там и в момента функционира като офис център.", "date": "2018.03.12", "title": "БТА ще е новото име на спирка Полиграфически комбинат"}
{"url": "https://offnews.bg/politika/atanasov-borisov-i-radev-triabva-da-pocherpiat-simeonov-za-neporabeno-676535.html", "text": "\"В някакъв смисъл Борисов и Румен Радев трябва да почерпят Валери Симеонов, защото той с неговото непоръбено поведение на практика ги остави в сянка и те се свиха като мишки, вместо да защитят суверенитета и честта на българската държава\".Това каза председателят на ДСБ Атанас Атанасов пред бТВ по повод скандала с руския патриарх. До него се стигна, след като Руската православна църква разпространи видеозапис, от който става ясно, че патриарх Кирил е изразил недоволството си пред президента Румен Радев от това, че не се почита достатъчно ролята на руската армия в освобождението на България. Няколко дни по-късно по този повод вицепремиерът Валери Симеонов нарече руския патриарх \"второразредно съветско ченге\".Той коментира, че видеото с патриарх Кирил е било заснето за \"вътрешна употреба в Русия\", а това показва, че предизборната кампания на Владимир Путин се провежда и на българска територия.На въпрос дали изказването на Симеонов по адрес на патриарх Кирил е опасност за стабилността не само на \"Обединените патриоти\", но и на управляващата коалиция, Атанасов отговори, че те не са преставали \"да се клатят\".Лидерът на ДСБ коментира решението на бившите им коалиционни от ДБГ да замразяват членството си в РБ. По думите му това е това е адекватно действие \"поради липса на опозиционност\".По повод сделката за активите на ЧЕЗ у нас Атанасов коментира, че отвсякъде изскачат факти, които показват, че купувачът е свързан с Бойко Борисов. \"Тези, които стоят зад Върбакови, са една плеяда бивши приятели на Борисов. Там – през Пашата, Каратиста и не знам кой...\", каза той.Според Атанасов държавата няма място в сделката. Тя би трябвало изпреварващо да я контролира и ако има опасност за националната сигурност, да се намеси да не допусне сделката.", "date": "2018.03.12", "title": "Атанасов: Борисов и Радев трябва да почерпят Симеонов за непоръбеното му поведение"}
{"url": "https://offnews.bg/ikonomika/nova-ekspertiza-obrashta-deloto-hitrino-vinata-za-tragediata-e-na-nkz-676539.html", "text": "Нова серия от чуждестранни експертизи може да обърне наопаки делото за трагедията в Хитрино, при която на 10 декември 2016 г. дерайлира товарен влак и цистерна с пропилен се взриви, уби седем души и разруши много къщи в селото. Новите технически експертизи доказват, че не високата скорост, а повреда на релсовия път е причина за бедствието, обявиха от компанията превозвач \"Булмаркет\".Това твърдение се съдържа в докладите както на румънски екип вещи лица, водена от Лука Пъиш, така и на техни германски колеги.Данните от експертизата са категорични, че при изправен път композицията на фирмата е нямало да дерайлира до скорост на движение от 111,5 километра в час. Инцидентът обаче става при 79,5 км/ч. Тезата на специалистите от чужбина се потвърждава и от материали, които OFFNews публикува преди повече от година. Вижте   и Следователно причината за катастрофата е незаключена пета стрелка между коловози 4 и 5 на гара Хитрино. За това говорят много от фактите. Най-важният момент в случая е, че двата теглещи локомотива и първите пет вагона на композицията минават през стрелката без проблем и едва шестият вагон дерайлира. В случай че проблемът беше високата скорост, то би трябвало да дерайлира още първият локомотив. При шести вагон първите колела тръгват по единия коловоз, а задните - по другия. Така се къса връзката със седми вагон и се стига до дерайлирането. Това се доказва и от кадрите с дрон, които показаха, че цистерните са обърнати от двете страни на коловозите.Германските и румънските експерти са категорични, че ако ставаше дума за висока скорост, то трябваше всички вагони да са от външната страна на завиващия коловоз. Те убедено заявяват, че без въздействие на стрелките един вагон не може да се движи по два коловоза едновременно. Освен това специалистите откриват и друг изключително сериозен проблем. Той е точно с вагона, от който се е стигнало до изтичането и последвалата експлозия на пропилен. Според направените измервания и изчисления тя не е отговаряла на Конвецията за международни железопътни превози и на Правилника за международни превози на опасни товари. Превозвачът \"Булмаркет\" е приел цистерните в композицията с редовни документи за преминати технически експертизи, но не е ясно как са преминати те. От \"Булмаркет\" директно обвиниха Комисията за разследване на тежки произшествия в жп транспорта в манипулация на разследването, тъй като са тясно свързани както помежду си, така и със стопанина на железопътната инфраструктура НКЖИ. От компанията припомнят, че Еврокомисията стартира наказателна процедура срещу България заради липсата на независим разследващ орган.Звеното е на подчинение на министъра на транспорта Ивайло Московски, който е принципал и на държавните НКЖИ. Това е очевиден конфликт на интереси, напълно недопустим по европейските правила. ", "date": "2018.03.12", "title": "Нова експертиза обръща делото Хитрино: Вината за трагедията е на НКЖИ"}
{"url": "https://offnews.bg/temida/spetcsadat-dade-hod-na-deloto-sreshtu-daniel-mitov-676548.html", "text": "Спецсъдът даде ход на делото срещу бившия външен министър Даниел Митов и заместника му Христо Ангеличин. Митов е обвинен за престъпление по служба, а Ангеличин - в безстопанственост.Днес в съдебната зала беше прочетен обвинителният акт и беше определена дата за следващото заседание - 21 март. Тогава трябва да се явят 10 от свидетелите по делото, които са общо 18, съобщава БГНЕС.Защитата на Митов поиска отвод на прокурор Боряна Бецова, позовавайки се на нейни публични изявления пред медии, които определи като намеса в хода на делото. Другата причина за искането беше заради нередовното й командироване в спецсъда за делото. Съдът отхвърли искането за отвод. Съдията изтъкна, че преценката за това кой прокурор ще бъде командирован е на главния прокурор Сотир Цацаров.Боряна Бецова обясни, че не е пристрастна по делото. \"Нямам нищо против и без мен да протече делото. Водила съм разпитите и съм от първия ден по това дело. Дали ще е с мен или без мен това дело, то ще си мине така или иначе. Не съм излъгала. Право на страните е да искат отвод. Те са упражнили това право\", коментира тя. И добави, че не тя решава дали да има трима прокурори по делото. \"Колегите ще се справят и без мен така или иначе, но аз съм водила всички разпити на свидетели и може би в зала ще бъда по-полезна\", допълни Боряна Бецова, цитирана от БГНЕС.Адвокатът на Даниел Митов Ина Лулчева посочи, че искането на защитата е било, защото счита, че е недопустимо да се изопачават фактите публично, за да се злепоставя обвиняемия. \"Прокурорът излага фактите в обвинителния акт и не следва да изнася неверни информации за медиите. Бяхме длъжни да направим този отвод. Съдът прие, че той е неоснователен. За нас не е пречка нито един, двама или трима прокурори. Бройката не ни затруднява. След като те считат, че за да защитят това обвинение, е нужно участие на трима и държавата може да си позволи лукса, защото това са и държавни средства, за участие на трима прокурори по едно дело, нека да участват“, заяви Лулчева.Според нея действително главният прокурор може да командирова прокурори в цялата страна, но законът изисквал обосноваване на необходимост за това. „В случая такава необходимост не беше обоснована. Ако се появи отново такава заповед, отново ще искаме съдът да се произнесе по нея. Законът казва, че е необходимо излагане на мотиви, а такива в случая нямаше, а не че възразяваме лично срещу участието на прокурор Бецова“, каза още Лулчева.Нашата държава вече е прокуратурата, пък заяви адвокатът на Христо Ангеличин - Христо Ботев. \"Те разрешават всички проблеми. Те записват деца в градините, слагат мантинели, събират пари, които са дадени неправилно. Прокуратурата твърди, че е свършила нещо, като тя нищо не е свършила по този въпрос\", заяви Ботев.Даниел Митов е обвинен в това, че в периода от 15.01.2016 г. до 22.07.2016 г., като министър на външните работи, при условията на продължавано престъпление не изпълнил служебните си задължения с цел да набави облага за търговско дружество, и от това настъпили значителни вредни последици в размер на 494 458,03 лв. за Министерство на външните работи (МВнР). В нарушение на Закона за публичните финанси и Закона за обществените поръчки, сключвайки споразумения към договор с Министерство на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения.Христо Ангеличин е обвинен в това, че в периода от 15.01.2016 г. до 22.07.2016 г., като длъжностно лице - заместник-министър на външните работи, при условията на продължавано престъпление, в нарушение на задълженията си да наблюдава и контролира дейността на дирекция „Управление на собствеността и материално-техническо осигуряване” в МВнР, не упражнил достатъчен контрол върху работата на директора на тази дирекция. В резултат на това са последвали значителни щети за Министерство на външните работи в размер на 494 458,03 лева , изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение.Вместо да се спази закона, тъй като са налице основания за провеждане на процедура за възлагане на обществена поръчка по реда на ЗОП, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез Министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ.", "date": "2018.03.12", "title": "Спецсъдът даде ход на делото срещу Даниел Митов"}
{"url": "https://offnews.bg/sviat/patnicheski-samolet-se-razbi-pri-katcane-v-nepal-49-dushi-zaginaha-v-676540.html", "text": "Пътнически самолет на \"Ю Ес Бангла еърлайнс\" - частен превозвач от Бангладеш, е катастрофирал при кацане на международното летище Трибхуван в Катманду, Непал, предават световните информационни агенции. Жертвите до момента са 49.\"Открихме 40 тела в самолета. Девет други починаха в болницата\", заяви говорител на летището.На борда на самолета е имало общо 71 души. Пътниците са били 33 непалци, 32 бангладешци и по един гражданин на Китай и на Малдивите. Двамата пилоти и двамата членове на екипажа са били бангладешки граждани.Катастрофата вероятно се дължи на объркване на пилота, показва анализ, базиращ се на публикувания във в. \"Непали таймс\" разговор между пилота и контролната кула.Времето е било облачното, при пристигането си в Катманду самолетът е направил неочакван завой, закачил е оградата на летището и е избухнал в пламъци, заяви Радж Кумар Четри, главен мениджър на летището.Той съобщи, че малко след като самолетът получил разрешение да кацне, пилотът заявил, че иска да отиде на север, направил два завоя, но на два пъти потвърдил, че няма проблеми. След това контролната кула му съобщила, че самолетът не е насочен правилно, но отговор не бил получен.\"Самолетът изведнъж се разтърси силно и се чу силен трясък\", заявява един от оцелелите, Басанта Бохора, пред в. \"Катманду пост\". \"Бях седнал близо до прозорец и успях да се измъкна през него\", добавя той.Непал е известен с ниска сигурност на въздушния транспорт. В страната работи мрежа от малки самолети, които често изпадат в затруднения на отдалечени летища.Катастрофиралият самолет е бил на 17 години, производство на канадската група \"Бомбардие\", пише БТА.", "date": "2018.03.12", "title": "Пътнически самолет се разби при кацане в Непал, 49 души загинаха (видео, обновена)"}
{"url": "https://offnews.bg/sviat/vatreshniat-ministar-na-slovakia-hvarli-ostavka-sled-ubijstvoto-na-zhu-676544.html", "text": "Словашкият министър на вътрешните работи Роберт Калиняк обяви днес, че подава оставка, предаде Ройтерс, цитиран от БТА.Калиняк, който е близък политически съюзник на премиера Роберт Фицо от неговата социалдемократическа партия \"Смер\" (\"Посока\"), отстъпи пред исканията на един от по-малките партньори в управляващата коалиция - партията \"Мост-Хид\" (\"Мост\").Това става на фона на политическата криза, избухнала в страната след убийството на разследващия журналист  и неговата годеница.\"Важно е да бъде запазена стабилността, затова реших да подам оставка като вицепремиер и вътрешен министър\", обяви той на пресконференция.Очаква се днес партия \"Мост-Хид\", която представлява унгарското етническо малцинство в Словакия, да реши дали ще остане в управляващата коалиция.Миналата седмица в Словакия се проведе многохиляден протест срещу корупцията, която уби Ян Куциак.Преди да бъде застрелян заедно с годеницата си, журналистът се е готвел да публикува статия за предполагаеми връзки между словашки политици и италиански бизнесмени, заподозрени във връзки с калабрийската мафия ндрангета.", "date": "2018.03.12", "title": "Вътрешният министър на Словакия хвърли оставка след убийството на журналиста Ян Куциак"}
{"url": "https://offnews.bg/sviat/es-udalzhi-sanktciite-sreshtu-rusia-s-6-mesetca-zaradi-konflikta-v-uk-676545.html", "text": "Европейският съюз реши да удължи санкциите срещу Русия с още 6 месеца заради анексирането на украинския полуостров Крим през 2014 г. и финансирането на бунтовници в Източна Украйна, съобщава агенция \"Ройтерс\".Санкциите, които включват забрана за свободно пътуване, както и запор на активи на 150 човека и 38 компании, ще продължат до 15 семптември, посочват още от Европейския съвет. Вчера стана ясно, че  за филма на Андрей Кондрашов „Путин“, на въпроса дали е възможно полуостровът да се върне в границите на Украйна, руският държавен глава отговори: „Вие с всичкия си ли сте? Няма такива обстоятелства и няма да има никога“. ", "date": "2018.03.12", "title": "ЕС удължи санкциите срещу Русия с  6 месеца заради конфликта в Украйна"}
{"url": "https://offnews.bg/politika/borisov-v-makedonia-skarbim-za-vseki-choveshki-zhivot-praten-da-izgo-676543.html", "text": "Българският премиер Бойко Борисов изрази дълбокото си съжаление за депортирането на евреите от днешните земи на Македония в словото си по време на възпоменателната церемония в Скопие по повод 75-ата годишнина.Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. Ние много скърбим, заяви Борисов и призова да не забравяме нито един човешки живот, \"пратен да изгори\" в лагерите на смъртта.Той подчерта положителната роля българския народ, църква, интелектуалци, общественици, под чийто натиск евреите от България не са изпратени в лагерите на смъртта, а пазеният в тайна план за депортирането е спрян в последния момент и благодарение на активната намеса на подпредседателя на Народното събрание тогава Димитър Пешев.\"В събота в една от най-големите синагоги в Европа и със сигурност най-красивата - в София, имаше тържество, в което бяха представители на еврейските комитети по света... много скъпи гости. Тогава ние направихме дълбок поклон пред българския народ, църква, интелектуалци, общественици, които в тези най-жестоки времена може би са успели да спасят 48 000 евреи. Затова българският народ заслужава голямо уважение\", каза Борисов.Той призова политиците да помнят и никога да не повтарят престъпления като Холокоста.\"Само преди 20 години на територията на Балканите се разиграха не по-малко жестоки и кръвопролитни събития. И затова смисълът, освен да изкажем своя поклон, скръб към убитите, е да изведем изводи. Да разберем, че на Балканите трябва да градим, да работим заедно, да вървим към по-добро устройство, народите ни да живеят щастливо и всичко това да остане в историята. Никога да не го забравяме, разбира се, но да не допускаме политиците такива грешки. Ако, пази Боже, допуснем пак подобни събития, значи сме много глупави и носим отговорност сегашните политици.\"\"Не сме ги забравили - те са в нашето съзнание, затова сме дошли - да почетем, да скърбим с македонския народ за тези, които не са успели да се измъкнат живи от нацистката машина на Химлер\", завърши Борисов.", "date": "2018.03.12", "title": "Борисов в Македония: Скърбим за всеки човешки живот, пратен да изгори в нацистките лагери"}
{"url": "https://offnews.bg/obshtestvo/horata-s-uvrezhdania-shte-poluchavat-po-nov-red-meditcinski-izdelia-676532.html", "text": "Промени в нормативната уредба предвиждат Агенцията за социално подпомагане вече да не дава пари на ръка за медицински изделия и помощни средства на хората с увреждания.С промените се предлага парите за покупка, изработка или ремонт на медицинските изделия за хората в неравностойно положение да бъдат превеждани на производителите и търговците, регистрирани в специализиран държавен регистър.Промените предвиждат още добавката за социална интеграция и целевата помощ за медицински изделия да се отпуска по настоящ адрес. Едно от изискванията е медицинските изделия по индивидуална мярка да бъдат изработвани по поръчка за конкретния пациент. Лимитите на цените на някои медицински изделия също ще се променят.Капка Панайотова от Центъра за независим живот коментира днес пред БНР предложените нормативни промени, като заяви, че  това, което се случва в момента е недобре забравено старо, а промяната не адресира злоупотребите.Панайотова припомни още, че техническите помощни средства и медицинските изделия до неотдавна бяха плащани по този начин:Според Панайотова трябва да се постави въпросът за срока на ползване на техническите средства от хората с увреждания. Тя посочи, че действащият правилник определя 6-годишен срок на ползване на рингова инвалидна количка и 10-годишен на елетрическа.Тя посочи като основен проблем липсата на прецизност в предписването на медицинските средства и помощните изделия от отговорните лекарските комисии.Предложените изменения в нормативната уредба са в период на обществено обсъждане, като се очаква те да бъдат гласувани в началото на април. ", "date": "2018.03.12", "title": "Хората с увреждания ще получават по нов ред медицински изделия"}
{"url": "https://offnews.bg/temida/tcatcarov-pita-zakonno-li-e-chastni-ohraniteli-da-paziat-vmesto-mvr-676542.html", "text": "Главният прокурор Сотир Цацаров е отправил искане до Конституционния съд за обявяване за противоконституционни текстове от новоприетия Закон за частната охранителна дейност, с които се въвежда правото на частни охранителни фирми да .Законът беше внесен от депутати от ГЕРБ и приет скоростно на две четения, въпреки  на охранителните фирми, че текстове от него противоречат на конституцията и европейското право. С атакуваните от главния прокурор текстове в Конституционния съд е предвиден нов вид охрана - на урбанизирана територия. Според допълнителните разпоредби в закона това са селищните териториии, които влизат в границите на населено място или селищно образуание, които са определени с устройствен план.Според Цацаров текстовете противоречат на конституцията, според която осигуряването на обществения ред е приоритет на правителството:\"Главният прокурор счита, че с въвеждане на частна дейност за охрана на урбанизирани територии се нарушава конституционно предвидената компетентност на Министерския съвет, уредена в чл. 105 ал. 2 от Конституцията – да осигурява обществения ред. Наред с това недопустимо се засягат /прехвърлят се/ правомощия на държавата, реализирани от МС и конкретно от Министерството на вътрешните работи по опазване на обществения ред и националната сигурност, като тези правомощия се възлагат на търговци\", се посочва в искането на Цацаров.Според него правото да се сключва договор за охрана на урбанизирана територия от страна на кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място.\"Това на практика обективно ограничава възможността на държавните органи по Конституция, съобразно техните законови задължения, да гарантират обществения ред. Допълнителни усложнения биха могли да се очакват, ако гражданите реализират правото си сами да договарят извършването на различни видове частна охранителна дейност, свързани с личната им неприкосновеност и неприкосновеността на тяхното имущество, намиращи се в обхвата на същата урбанизирана територия. Още повече и сега съществува възможност по ЗМВР да се изграждат звена „Общинска полиция“ за опазване на обществения ред, охраната на обекти и т.н. /чл. 94 ЗМВР/, които функционират при ясна законова уредба\", се посочва в искането.В него се посочва още, че с атакуваните разпоредби на законово ниво се позволява неограничено въздействие от страна на частни охранители върху живота в населените места, независимо дали се касае за извършване на действия, засягащи личния живот и имущество, упражняването на политически права, икономически дейности или други.Създава се непропорционална /и затова недопустима/ зависимост на поддържането на обществения ред в населените места от преценката и активността на частно правни субекти, а не от предвидените по Конституция и съответните закони държавни органи.Основният аргумент на главния прокурор е че опазването на обществения ред, който включва и защитата от престъпни посегателства спрямо гражданите и техните имущества, е конституционен и законов ангажимент на МС и МВР.", "date": "2018.03.12", "title": "Цацаров пита законно ли е частни охранители да пазят вместо МВР"}
{"url": "https://offnews.bg/sviat/ubivat-vse-poveche-detca-vav-vojnata-v-siria-676546.html", "text": "Все повече деца са убивани в конфликта в Сирия, предупреди днес Детският фонд на ООН (УНИЦЕФ), цитиран от Франс прес.Агенцията отбелязва, че мрачната констатация е била направена в момент, когато войната навлиза тази седмица в осмата си година.В доклад, публикуван днес, УНИЦЕФ подчертава, че миналата година в Сирия са били убити с 50 процента повече деца, отколкото през предходната, и предупреждава, че настоящата година се очертава още по-мрачна.Близо 200 деца са били убити в бунтовническия анклав край Дамаск Източна Гута при бомбардировки на правителствените сили от февруари по данни на Сирийския център за наблюдение на правата на човека. Според неправителствената организация 20 процента от жертвите на офанзивата са деца.В доклада УНИЦЕФ цитира Сами, дете от Южна Сирия, което сега е бежанец в Йордания: \"Излязох да си играя в снега с моите братовчеди. Падна бомба. Видях ръцете на мой братовчед да се откъсват пред очите ми. Загубих и двата си крака.\"Директорът на УНИЦЕФ за Близкия изток Герт Капелере подчерта, че \"децата инвалиди са изложени на реален риск да бъдат пренебрегвани и заклеймявани, докато конфликтът продължава безмилостно\".Според Детския фонд на ООН около 3,3 милиона деца в цяла Сирия са изложени на риск да се натъкнат на взривни устройства, а десетки училища са били поразени само миналата година.", "date": "2018.03.12", "title": "Убиват все повече деца във войната в Сирия"}
{"url": "https://offnews.bg/sviat/velikobritania-obvini-rusia-za-otravianeto-na-shpionina-sergej-skripal-676577.html", "text": "Британският премиер Тереза Мей заяви в парламента, че е твърде вероятно Русия да е отговорна за отравянето на бившия полковник от ГРУ Сергей Скрипал.Използваното срещу Скрипал и дъщеря му Юлия бойно нервнопаралитично вещество е от военен тип и се произвежда в Русия, каза Мей и определи срок до утре вечер на Москва да даде обяснение на Организацията за забрана на химически оръжия.Мей съобщи, че руският посланик в Лондон е бил извикан за обяснение за присъствието във Великобритания на това бойно отровно вещество, известно като \"Новичок\".Британският премиер обеща да обсъди с парламента възможни ответни мерки срещу Русия, \"ако няма удовлетворителен отговор\".Има само две възможни обяснения за присъствието на бойното отровно вещество \"Новичок\" - че е бил използвано пряко от руската държава или че Русия губи контрол над запасите си от това вещество и е допуснала то да попадне в чужди ръце, каза Мей.\"Няма да допуснем такъв дързък опит да бъдат убити невинни цивилни на наша земя\", заяви тя и добави, че ако се докаже вина на Москва в това нападение, правителството й ще го приеме като \"незаконна употреба на сила от Русия\".Захарова: Цирково шоу в британския парламентТази вечер Русия отговори на изказването на премиера Мей.\"Това е цирково шоу в британския парламент. Изводът е очевиден: това е поредната информационно-политическа кампания, основана на провокация\", заяви говорителката на руското външно министерство Мария Захарова.Скрипал и дъщеря му продължават да са в болница с опасност за живота, след като бяха открити в безсъзнание на пейка в град Солсбъри на 4 март.", "date": "2018.03.12", "title": "Великобритания обвини Русия за отравянето на шпионина Сергей Скрипал"}
{"url": "https://offnews.bg/112/mazh-katastrofira-i-posle-se-hvarli-v-malak-iskar-676560.html", "text": "Полицаи и водолази издирват мъж, скочил от моста на река Малък Искър в гр. Роман, съобщиха от ОДМВР-Враца.По данни на полицията на 11 март 2018 г., в 01.45 часа в РУ- Роман се дошли трима души от гр. Роман, които съобщили, че са видели мъж да скача от моста на река Малък Искър в гр. Роман. Те разказали, че разпознали мъжа - това бил 30-годишен жител на Роман, който живее в София. По непотвърдена към момента информация той е служител в МВР. След сигнала веднага са започнали издирвателни дейности с обход по поречието на река Малък Искър. Поискано е съдействие от водолази от РДПБЗН-Монтана, които са извършили обход на река Малък Искър и част от река Искър- до ВЕЦ-Кунино.На около сто метра преди моста, полицаите открили лекия автомобил на мъжа „Фолксваген Голф“. Колата била катастрофирала извън пътното платно.До момента не е открит труп. Издирвателните мероприятия продължават.", "date": "2018.03.12", "title": "Мъж катастрофира и после се хвърли в Малък Искър"}
{"url": "https://offnews.bg/bojni/kubrat-pulev-e-gotov-da-se-bie-s-vseki-676556.html", "text": "Звездата ни в профибокса Кубрат Пулев се завърна в България, след като пътува със своя брат Тервел за мача му в Берлин и заяви пред медиите на летище София, че най-вероятно следващият му мач ще бъде също в Германия, въпреки че вариантът да е в САЩ все още не е отпаднал на 100%.\"Аз не бързам. Предвид контузията смятам, че вече отшумява напълно и всичко е наред. Сега вече започвам здрави тренировки може би в Германия и ще видим, защото искат следващият ми мач да е там. Говорихме и с треньора и ще видим... Говорим за края на май, началото на юни. Все още не отпадат Съединените щати, но ще видим. До 10 дена може би ще стане ясно. Съперникът зависи от федерацията WBA, каквото решат те. Аз съм готов да се бия с всеки\", каза Пулев.Пулев отрече слуховете, че промоутърската му агенция \"Зеуерланд\" е пред фалит. Промените в нея са по-скоро вид преструктуриране, каквото изисква професионалния спорт.\"По цял свят се работи по този начин и те искат да се преструктурират, за да работят така. До сега те бяха промоутър и се тренираше като отбор, което не е правилно. Това е професионален спорт, който има 1 спортист и цял екип около него, а не 10 спортиста и 3-ма треньори. Не става така! Трябва си специална подготовка, за всеки един противник, всичко трябва да бъде различно, професионално и на ниво\", каза Кобрата.Той ще продължи работата си с Ули Вегнер до края на 2018 г., до когато е и договорът му, а след това ще води преговори за продължаване на професионалните им отношения.", "date": "2018.03.12", "title": "Кубрат Пулев е готов да се бие с всеки"}
{"url": "https://offnews.bg/interviu/shefat-na-sos-obshtinata-iska-da-vleze-v-upravlenieto-na-vitosha-676421.html", "text": "Г-н Герджиков, какво наложи СОС да приема изцяло нова наредба за градския транспорт - БСП ви обвини, че се опитвате да финтирате съда за делото за повишаването цената на билета на 1,60 лева?По-скоро, ако използвам същата терминология, социалистите се опитват с това твърдение да финтират гражданите. Ако те се бяха запознали подробно с текстовете в новата наредба, щяха да осъзнаят нейната необходимост. Нека изброя само най-важните новости. Първо, създаване на правна рамка за предстоящото въвеждането на електронната система за таксуване. Едва ли някой ще оспори, че това е важно. В момента текат процедурите по въвеждането на тази система, но ако ние чакаме тя да се случи и едва след това започнем да променяме нормативната уредба, вие ще сте първите, които ще кажете и то с основание, че от години говорим за модерна тикет система, а общинският съвет не е намерил време да си свърши работата. Текстовете в наредбата ще регламентират възможността да се използват всички нови технологии при закупуването и зареждането на превозните документи, включително смартфон или банкова карта. Второто важно нещо е включването в новата наредба на част мерките за борба със замърсяването на въздуха. Именно тя въвежда нормативния ред за издаването и използването на т. нар. зелен и бял билет, с които ще може да се пътува съответно за 1 лев на ден или напълно безплатно при констатирано голямо запрашаване. Освен това, не по-малко важно е, че се регламентира и стартирането на новата услуга – нощен транспорт.Стана ясно вече кога стартира нощният транспорт, какви са очакванията ви?Лично аз подкрепям тази идея отдавна. Такава практика съществува в много от големите европейски градове. Много е важно, обаче, как ще я въведем – трябва правилно да бъдат планирани маршрутите, графика и спирките, за да бъде полезна и ефективна. Знаете, че и преди е имало подобни опити, но без резултат. Администрацията представи идеите си – да има четири линии, които обхващат цялата периферия на принципа на лъчи, които да се събират в самия център на столицата. Тепърва предстои обсъждане и в комисиите на общинския съвет. Надявам се експерименталните 9 месеца, за които се въвежда нощният градски транспорт да покажат неговата полезност и това да стане постоянна услуга в София. Може ли да обобщим колко трамвая спират в София през лятото, заради предстоящи ремонти?Не трябва да говорим за спиране на трамваи, а за цялостно реновиране на трамвайни трасета. За пръв от десетилетия насам се прави такова нещо. Трамвайната мрежа изисква огромни инвестиции, но ползите са безспорни – намаляване на шума и вибрациите, увеличаване на средната скорост, увеличаване на комфорта и безопасността и т.н. Това е част от политиката ни по модернизация на градския транспорт и превръщането му в предпочитан начин за придвижване от все повече граждани.Тази година предстоят ремонти и цялостно обновяване на трамвайните линии по ул. „Граф Игнатиев“, бул. „Цар Борис III“ и ул. „Каменоделска“.Временно неудобство за пътниците, разбира се, ще има, но резултатът напълно ще изплати проявеното търпение, убеден съм в това. Кои са най-големите предстоящи ремонти и кога започват?Освен гореспоменатите големи обекти, предстои и завършването на третия метродиаметър. Това е най-големият инфраструктурен обект на Столична община и той ще допринесе за намаляването на автомобилния трафик в целия град с 10%, а в района на станциите – дори над 20%. Така че всички ще усетим реален ефект от реализацията му.Планирани са още десетина сложни обекти, които не са ремонтирани, откакто са построени преди десетилетия. Заложено е и обявяването на конкурс за обновяване на ул. „Първа българска армия“. Разбира се, ще продължим и с новия ни приоритет - ремонтиране на повече вътрешноквартални улици.Кога ще е готов планът за управление на Витоша?За мен Витоша е болна тема. Макар туристическата ѝ част да се намира на територията на Столична община, ние сме лишени от участие в управлението ѝ. А целта ни е ясно заявена – да превърнем планината от силует на градския пейзаж в място за активна почивка.Както знаете, приемането на новия План за управление на Витоша се бави вече няколко години. Ето защо след нашето активно настояване, Министерствата на спорта, на екологията и на земеделието започнаха процедура по промяна на настоящия. Тази промяна трябва да отстрани противоречията между Плана за управление и Закона за горите и Закона за устройство на територията,  Ние искаме на Витоша да има нови, модерни, безопасни и екологични съоръжения в рамките на сега съществуващите трасета при спазване на най-високи екологични стандарти. Може би е време да се помисли за създаването на специализирана общинска структура, която да развива и поддържа публичната инфраструктура в парка, както и да координира дейностите там. И да поискаме от държавата да ни предостави тези отговорности. Столичният общински съвет и специално създадената от мен комисия за решаване на проблемите с Витоша ще сме активни, за да осигурим на столичани това, което заслужават.А за Борисовата градина?Както знаете предстои приемането на първия в историята ни Подробен устройствен план за Борисовата градина, изработен по наша поръчка. Конкурсът беше спечелен от най-консервативния проект – без никакво строителство, а точно обратното – с премахване на някои обекти около езерото Ариана, както и Веселото село, Капитолия и др. В същото време нашата цел е да вдъхнем отново живот на някои знакови обекти в Борисовата градина като къпалнята Мария Луиза и Летния театър. Искаме те да заработят отново в рамките на първоначалните си публични функции. Разбирам, че фирмата собсвеник на къпалнята е предприела някакви действия, за съжаление без комуникация с миноритарния собственик Софийски имоти и респективно - Столична община. Затова искам да кажа много ясно на тях и на всички граждани - ремонт и възстановяване на къпалнята – да, ново строителство – не.А иначе ПУП-а на Борисовата градина е в процес на разработка, на 6-и март бяха дадени препоръките на екипа, спечелил конкурса и след като обществените обсъждания приключат, а те няма да са едно и две, ще бъде финализиран. Надявам се това да се случи до края на тази, началото на следващата година. Как върви работата по бившия мавзолей и превръщането му галерия?Според мен идеята това място да се използва за изкуство е страхотна и ние преди месец гласувахме бившият мавзолей да стане филиал на Софийска градска художествена галерия, която е една от най-притегателни културни обекти в столицата. Между другото нашата галерия притежава най-голямата колекция в България и е единствена с действаща програма за откупки. Така че тя е идеалният мениджър за това нова културно пространство.Считам, че за да се случи това, и сме го записали в решението си, е нужно да се направи конкурс, който да осмисли не само вътрешните пространства като организация и функция, но и външните, за да е видим и привлекателен входа на музея, заедно с това да се проектира и място за бъдещи скулптурни и художествени инсталации. Изключително важно за такива подземия е вентилацията, климатизацията, осветлението, поставянето на генератори и специализирани асансьори. Със своите около 1500 кв. м. подземни галерии и възможност за външни експозиции, както и с историческата си конотация и уникалното си разположение, това пространство има потенциал да се превърне в едно от най-атрактивните места за култура не само в София, но и в Европа.Кога ще бъде монтирана Бронзовата къща?Доколкото знам, тя вече пътува и скоро ще започне инсталирането ѝ. Не мога да се ангажирам с конкретни срокове за откриването ѝ, но ще бъде в най-скоро време. От наша страна са одобрени всички проекти, издали сме абсолютно всички разрешения. „Софинвест“ са излели фундамента и сега чакаме елементите.Акцията с „Бронзовата къща“ ще бъде голямо културно събитие и аз съм сигурен в успеха му.Можете ли да уверите хората, че използването на RDF отпадъка от Топлофикация-София ще е безвредно. Не аз, а европейската практика трябва да ги убеди. В момента в Европа действат над 300 подобни инсталации. Някои от тях работят успешно от години, други са чисто нови. Някои са в периферията или извън градовете, други са в самия център. Например инсталацията във Виена е в центъра, а в Копенхаген – до кралския дворец.Между другото датската компания Ramboll, която е разработила нашия проект, е автор и на проекта в Копенхаген, както и на още над 20 подобни съоръжения в цяла Европа. Вероятно хората не са запознати, но еконормите в Скандинавските страни са по-високи от тези на Европейския съюз, така че фирмата-консултант е работила с грижа за опазването на околната среда в българската столица. Въпреки всички спекулации напоследък и опитите темата да се употреби за политическа легитимация, хората трябва да знаят следното – тази съвременна инсталация ще замени стари мощности и общият резултат ще е чувствително намаляване на вредните емисии. Освен това чрез нея ще се затвори напълно цикъла по оползотворяване на отпадъците в София. Съгласете се, че само за седем-осем години София се превърна от милионен град с огромен проблем с боклука и преливащо сметище в модерен град, който обработва 100% от отпадъка си и го превръща в ресурс.Какви са ползите от инсталацията за изгарянето му, как това ще се отрази на цените на парното? Изграждането на инсталацията ще позволи да се диверсифицира горивната база на „Топлофикация София“. Това означава, че ще се използва по-малко природен газ за производството на топлинна и електрическа енергия, следователно, ще се намалят разходите за закупуване на гориво. При сегашните цени на природния газ над 80% от цената на топлинната енергия всъщност е стойността на синьото гориво. Според експертите на фирмата-консултант финансовите преимущества, които ще получи „Топлофикация София“ от експлоатацията на инсталацията са няколко: икономия на около 15-18 млн. евро годишно от икономията на 65 000 хил. куб. м природен газ; спестяване на близо 110 000 т. емисии въглероден диоксид на стойност от 2,3 млн. лв.; допълнително ще бъдат произведени 50 МВтч високоефективна електроенергия на стойност 4,5 млн. евро. Вижда се, че не може да има проблем с обслужването на заема за изграждане на инсталацията, защото икономическата полза значително надхвърля вноската по дълга. Да не говорим за екологичните ползи за столичани. ", "date": "2018.03.12", "title": "Шефът на СОС: Общината иска да влезе в управлението на Витоша"}
{"url": "https://offnews.bg/ikonomika/stroiat-nov-elektroprovod-mezhdu-balgaria-i-gartcia-676555.html", "text": "Със заповед на заместник-министъра на регионалното развитие и благоустройството Валентин Йовев е одобрен подробен устройствен план за изграждане на нова въздушна електропроводна линия на територията на Република България, съобщиха от ведомството на министъра в оставка Теменужка Петкова, която хвърли оставка след като стана ясно, че приятелката ѝ Гинка от Пазарджик ще става собственик на енергото в цяла Западна България. Трасето на електропровода ще свързва подстанциите „Марица-изток“ в България и „Неа Санта“ в Гърция.Проектът е част от приоритетния електроенергиен коридор „Север-юг“ и е определен за национален обект и обект с национално значение. Предвидено е въздушният електропровод да поддържа високо напрежение от 400 kV.Енергийният проект представлява елемент на техническата инфраструктура извън границите на урбанизираните територии и ще бъде изграден на териториите на общините Симеоновград, Хасково, Харманли, Кърджали, Момчилград и Кирково. Изграждането на електропровода ще допринесе за увеличаване на електропреносните възможности на енергийната система в региона, както и на сигурността на обмена на електроенергия между двете държави.", "date": "2018.03.12", "title": "Строят нов електропровод между България и Гърция"}
{"url": "https://offnews.bg/ikonomika/darzhavnata-namesa-ne-e-edinstveniat-nachin-da-se-garantira-obshtestve-676517.html", "text": "\"Инерком\" не смята, че вземането на дял от нея от страна на държавата е единственият начин България да гарантира обществения интерес. Това се казва в писмен отговор до Ройтерс от Милена Стоева - член на Борда на директорите на компанията на Гинка Върбакова от Пазарджик, придобила бизнеса на ЧЕЗ у нас.Българският министър на финансите Владислав Горанов, както с други политици и анализатори, смята, че балканската страна има достатъчно инструменти, за да регулира доставката на електричество до потребителите и участието ѝ в сделката не е необходимо, пише още Ройтерс днес.\"Съгласни сме с финансовия министър и не смятаме, че държавно придобиване на дял в бизнеса на ЧЕЗ е единственият начин да се гарантира публичният интерес\", пише Стоева.Тя отклонява въпроса за стойността на сделката, но казва, че компанията, с активи на обща стойност около 100 млн. лева, е поела твърд ангажимент да приключи транзакцията и ще го спази.По повод притесненията около финансирането на сделката, \"Инерком\" заявяват, че водят преговори с няколко световни банки, много от които нямат представителства в България и че няма участие на офшорни компании.Компанията уверява, че никога не са обсъждали сделката с руски банки, както и че е готова да осигури значителен капитал за сделката.\"От подписването на сделката преговорите с банките текат добре\", казва тя, отказвайки да ги назове.\"Никакви офшорни компании не участват с никакъв дял в тази транзакция. В случай, че искахме да го направим чрез офшорни компании, вече можехме да сме го направили, но ние искахме да направим прозрачна транзакция\", уверява Стоева.", "date": "2018.03.12", "title": "Държавната намеса не е единственият начин да се гарантира общественият интерес в сделката с ЧЕЗ, обяви Инерком"}
{"url": "https://offnews.bg/kultura/ukrainkata-nastia-gostuva-na-klub-ialta-v-petak-676553.html", "text": "Клуб \"Ялта\" продължава клубния месец с интересна програма, включваща безпогрешната украинка Nastia на 16 март в Room 2.В събота (17 март) клуба ще отвори врати за French Kiss Party. Събитието кани френския диджей Karl Kany, заедно с диджей Kaloo в Room 1.На 16 март клубът посреща Nastia, която за последно видяхме през 2017 година, отново в на сцената на клуба. Диджей, промоутър, собственик на лейбъл и продуцент, украинката Nastia е една от най-успешните артисти през последните години. Родена в малък град в Украйна, тя си прoправя свой собствен път към успеха и широкото признание на публиката.Музикалната и кариера започва с радио шоу по най-известната станция за денс музика в Украйна - Kiss FM. По същото време става и резидент на легендарния фестивал Kazantip, с който е ангажирана до 2011 г.През 2010 г. основава бранда Propaganda за радио шоуто си, а през 2013 г. създава и лейбъл със същото име. 5 години по-късно той издава разнообразни продукции от любимите артисти на Nastia, които открива по време на многобройните си пътувания.Украинката дори има собствен фестивал в Киев, наречен Strichka, който продължава 24 часа без прекъсване и кани гости като Jus–Ed, Helena Hauff, диджей Bone и други. Извън нейните партита, графикът на Nastia е натоварен с гостувания на клубове като Panorama Bar (Берлин), WOMB (Токио), Cocoon (Ибиза) и Fabric (Лондон), където пуска рамо до рамо с артисти като Ricardo Villalobos и Richie Hawtin.На 17 март е второто парти от поредицата нощни събития в клуба. Темата на партито е френската целувка, а специален гост зад пулта на \"Ялта\" ще бъде французинът Karl Kay. Неговата музика е микс от трибални мотиви и вокален хаус с примеси на техно – все звуци, които ще ви заредят с достатъчно енергия за много целувки през цялата нощ.", "date": "2018.03.12", "title": "Украинката Nastia гостува на клуб 'Ялта' в петък"}
{"url": "https://offnews.bg/112/pozhar-kraj-tcarigradsko-shose-podpali-se-tceh-za-proizvodstvo-na-tra-676519.html", "text": "Пожар е избухнал в цех за производство на пластмасови тръби в София, на бул. \"Цариградско шосе\", съобщи bTV.Сигналът е бил подаден в 8:29 ч., уточни МВР в прессъобщение.Няма пострадали хора. В помещението в този момент е имало 8 души.Четири автомобила на противопожарната служба са на мястото на инцидента.Огънят е тръгнал от машина за шприц, се казва още в съобщението на вътрешното министерство.Работата на цеха е спряна, предстои установяването на щетите.На този етап няма данни за опасност на съседни сгради.Към 9:30 полицията съобщи, че пожарът вече е потушен. Предстои оглед.", "date": "2018.03.12", "title": "Пожар край Цариградско шосе, подпали се цех за производство на тръби"}
{"url": "https://offnews.bg/kultura/pesenta-bones-na-grupata-equinox-shte-predstavia-balgaria-v-evrovizia-676520.html", "text": "Групата Equinox ще представи България на Евровизия 2018 с песента \"Bones\".Песента бе излъчена за първи път тази сутрин по БНТ.Зад проекта стоят Жана Бергендорф, Владимир Михайлов, Георги Симеонов-JJ, Джони Манюел и Трей Кембъл.Вокалната формация ще излезе на сцената на 63-тия музикалния форум по време на първия полуфинал на 8 май в столицата на Португалия - Лисабон.За българската песен ще могат да гласуват зрителите и журитата на 21 държави (Австрия, Азербайджан, Албания, Армения, Беларус, Белгия, Великобритания, Гърция, Естония, Израел, Ирландия, Исландия, Испания, Кипър, Литва, Македония, Португалия, Финландия, Хърватска, Чехия, Швейцария).Ето и песента:\"Новата българска песен е силна заявка за „Евровизия” 2018 и целият ни екип вярва в нея. След успехите на България в последните две години, очакванията на зрителите и феновете на „Евровизия” от цял свят са много високи и за нас в БНТ беше важно да изберем проект, който да се забелязва и да бъде различен от всичко, правено досега. Освен, че има универсално послание, „Bones“, дава и много добри възможности за оригинално сценично представяне“ – каза продуцентът на българското участие в „Евровизия“ Йоана Левиева – Сойър.Музикалният продуцент, с който Българската национална телевизия ще си партнира за българското представяне на „Евровизия” 2018, е Symphonix International. Техни композиции са „Beautiful Mess“, в изпълнение на Кристиан Костов, който завоюва второто място на Евровизия през 2017 г., и „If love was a crime”, с която Поли Генова се изкачи на четвъртата позиция в песенния конкурс през 2016 г.Symphonix работи в Австрия и България, като преди да започне да продуцира изпълнители и музикални проекти, се занимава с организиране на концерти и други събития. Първият досег на компанията с „Евровизия“ е през 2011 година, когато създава песента на Поли Генова „На инат“. След това Symphonix печели договори в Македония, Сърбия, а тази година и в Австрия.Проектът „Equinox“ се реализира специално за песенния конкурс тази година, по идея на продуцента и композитор Борислав Миланов. Композицията на „Bones“ е дело на Борислав Миланов, в сътрудничество с Трей Кембъл, Йоаким Першон и Даг Лундберг.", "date": "2018.03.12", "title": "Песента Bones на групата Equinox ще представя България в Евровизия 2018 (видео)"}
{"url": "https://offnews.bg/evropa/evroparlamentat-zove-za-ratifikatcia-na-istanbulskata-konventcia-676522.html", "text": "Очаква се Европарламентът днес да насърчи държавите членки на ЕС, които не са ратифицирали т. нар. Истанбулска конвенция, да го направят, съобщи пресслужбата му.България е сред страните, които не са го направили.17 са ратифицирали Конвенцията на Съвета на Европа за превенция и борба с насилието над жени и домашното насилие: Австрия, Белгия, Германия, Дания, Естония, Испания, Италия, Кипър, Малта, Холандия, Полша, Португалия, Румъния, Словения, Финландия, Франция и Швеция.Българското правителство обаче оттегли от Народното събрание законопроекта за ратификация миналата седмица. Мнозинството пък отхвърли предложението на БСП да се проведе референдум с въпрос \"Против ли сте Народното събрание на Република България да ратифицира така наречената Истанбулска конвенция?\".", "date": "2018.03.12", "title": "Европарламентът зове за ратификация на Истанбулската конвенция"}
{"url": "https://offnews.bg/futbol/izbirat-nov-shef-na-sadiite-v-sriada-676523.html", "text": "Нов шеф на съдийската комисия ще избира новоизбраният Изпълком на БФС на свое заседание в сряда.Миналата седмица Петър Петров подаде оставка, а президентът Борислав Михайлов я прие. Причината бяха поредица грешки на реферите, които повишиха напрежението.Според вицепрезидента на централата Атанас Фурнаджиев повод за скандалите дава и самата комисия, след като назначава едни и същи рефери да ръководят мачовете на отборите от челото. Той призова клубовете да спрат да търсят вината винаги в реферите.Колегата му Йордан Лечков не отхвърли вината на съдиите и си пожела да бъде избран по-добър председател.\"Дано намерим по-подходящ човек\", пожела си Лечков.", "date": "2018.03.12", "title": "Избират нов шеф на съдиите в сряда"}
{"url": "https://offnews.bg/kultura/hose-kareras-idva-v-sofia-za-kontcert-na-21-oktomvri-676525.html", "text": "Хосе Карерас отново ще пее в България, но този път в най-голямата ни зала – Арена Армеец. Датата ще бъде 21 октомври, организатор - Moko Solution, а патрон на събитието ще е Христо Стоичков, който е близък приятел с тенора.Карерас, който все по-рядко организира концерти, ще включи и оперния певец Росен Ненчев. 36-годишният тенор е солист на националната ни опера и е един от 22-мата избрани от цял свят във втория майсторски клас на испанския оперен певец.„Има красив лиричен глас, който много ми харесва. Пее с чувство, с усет, с динамика“ - споделя Карерас за Ненчев.Ненчев пък заяви, че за него Маестрото е невероятен и със силна аура.„Съветът, който ми даде и винаги ще помня, е да бъда себе си“, разказва тенора ни.Концертът на Хосе Карерас в София ще се състои на 21 октомври в Арена Армеец. Билетите за събитието са на цени от 70 до 180 лв. и вече могат да бъдат закупени от мрежата на Eventim в цялата страна.", "date": "2018.03.12", "title": "Хосе Карерас идва в София за концерт на 21 октомври"}
{"url": "https://offnews.bg/bojni/tervel-pulev-otnovo-na-ringa-na-7-april-676528.html", "text": "Следващият мач на непобедения на професионалния ринг Тервел Пулев ще бъде на 7 април на гала вечер във Виена.Това обяви самият Пулев при завръщането си от Берлин, където победи по точки след осем рунда на ринга опитния руснак Валерий Брудов за деветия си успех, откакто премина при професионалистите.\"Най-накрая този мач се случи и се видя кой е по-добрият. До момента мисля, че е най-тежкият ми мач, осемрундов.Противникът е много опитен, много добър боксьор, независимо, че е по-голям от мен на години, доказа за пореден път, че е не само възрастта е от значение, а уменията\", категоричен бе боксьорът на българска земя.\"За 7 април ще се подготвям в Германия, защото там има повече спаринг партньори, повече избор и по-голяма конкуренция, което ще ни даде по-голяма подготовка. Съперникът все още не е уточнен\", каза още Тервел.", "date": "2018.03.12", "title": "Тервел Пулев отново на ринга на 7 април"}
{"url": "https://offnews.bg/112/mazh-zagina-pri-pozhar-v-doma-si-vav-varnensko-676530.html", "text": "Откриха тялото на 67-годишен мъж от село Синдел в дома му след постъпил сигнал за пожар в една от стаите на къщата към 16:30 на телефон 122.На място били изпратени екипи на РДПБЗН – Варна, които открили тялото на мъжа.Изясняват се причините, които са довели до смъртта на мъжа и до възникването на пожара.По случая има образувано досъдебно производство.", "date": "2018.03.12", "title": "Мъж загина при пожар в дома си във Варненско"}
{"url": "https://offnews.bg/sviat/pet-zhertvi-na-katastrofa-s-helikopter-v-sasht-676527.html", "text": "Пет души загинаха, след като хеликоптер катастрофира в нюйоркската река Ийст Ривър в неделния късен следобед, съобщи полицията, цитирана от Би Си Си.Хеликоптерът е паднал във водата близо до официалната резиденция на кмета на Ню Йорк \"Грейси меншън\".Водолази са извадили петте тела на пътници от хеликоптера. Трима са починали на място, а другите двама - в болница.Пилотът е успял да се освободи и по-късно е бил спасен с влекач.Юрокоптер Ей Ес350 бил нает за фото сесия от група фотографи. Машината е собственост на компанията \"Либърти хеликоптер\", която извършва чартърни полети над Ню Йорк за заснемане на забележителностите.", "date": "2018.03.12", "title": "Пет жертви на катастрофа с хеликоптер в САЩ"}
{"url": "https://offnews.bg/tenis/kvalifikant-izhvarli-dzhokovich-ot-indian-uels-676521.html", "text": "25-годишният японски квалификант Таро Даниел поднесе голямата изненада на турнира \"Мастърс 1000\" в Индиън Уелс, след като отстрани бившия номер 1 в света Новак Джокович още във втория кръг на надпреварата.Петкратният победител последва съдбата на българина Григор Димитров, който часове по-рано загуби срещу испанския ветеран Фернандо Вердаско, след като отстъпи с 6:7 (3), 6:4, 1:6.Джокович, който се завърна на корта след лечение на контузия в лакътя, изигра изключително слаб последен сет срещу 109-ия тенисист в ранглистата на АТР.\"Чувствах се така, сякаш това е първият ми мач на тура. Странно. Загубих изцяло ритъм в последните две седмици, в които лекувах контузия. Радвам се, че се върнах толкова бързо на корта, но не се чувствах добре. Бях изнервен и направих твърде много непредизвикани грешки\", коментира представянето си Джокович.Той отсъства шест месеца след миналогодишния турнир в Уимбълдън и се завърна през януари в Мелбърн, но отпадна в четвъртия кръг.", "date": "2018.03.12", "title": "Квалификант изхвърли Джокович от Индиън Уелс"}
{"url": "https://offnews.bg/analizi-i-komentari/kakvo-iznervi-ruskia-patriarh-676536.html", "text": "Неочаквано острата реакция на Руския патриарх при посещението му у нас по повод на 3-ти март е защита на заплашен мит. Митът за Русия като Големия брат на България, който само от братска любов към един поробен православен народ е обявил война на Турция през 1877 година.И този като всеки съвременен мит в някаква степен се опира на реалността – в случая на ролята на Русия за освобождаването на част от българското население в Османската империя. Заедно с това обаче той целенасочено забравя, което именно го прави мит, други страни на същата реалност – собстените имперски претенции на Русия, конкретния ѝ политически интерес, включително и финансовите й облаги.Митът е създаден като по учебник: подменяш събитията с избирателен разказ за тях и искаш хората да му вярват, все едно са видели с очите си, че е точно така. Качваш, както казваше Ролан Барт, историята на борда на природата.В налагането на мита за братската руска любов има два периода. Той се заражда от подтиснатата национална идентичност преди Освобождението и се поддържа след него от представителите на русофилията, превърнала се в българска политическа идеология. Срещу нея тогава са тъй наречените русофоби, които настояват за прозападна ориентация на страната и се опират на аргументи, скрити от мита.Във втория период опоненти няма. Той започва с прословутата фраза на Георги Димитров, която на свой ред качва историята на борда на природата: „Дружбата със СССР е тъй жизнено необходима като слънцето и въздуха за всяко живо същество”. През комунизма митът за Русия като безкористната ни освободителка от турско робство се изгражда още от началното образование, само дето, заради държавния атеизъм, братската ѝ любов по православна линия е коригирана в любов по славянска линия. Освен това тя е обявена за двойна освободителка, въпреки че втория път няма от кого друг да ни е освободила, освен от нас самите. Тъй или иначе, дълбоката признателност към нея беше задължителна като военната служба и равнозначна на вярност към комунинистическия режим.Нервността на Руския патриарх е разбираема, защото този период очевидно и безвъзвратно е отминал. Не че разказвачите на мита са изчезнали, но отново се чуват и гласовете на критиците му. Те не омаловажават ролята на Русия за Освобожданието на България, както се опитва да внуши патриархът, а я вадят от митологията и я връщат в реални исторически граници. На Кремъл обаче явно това не му е достатъчно – той не разчита на рационалността на оценките, а на ирационалността на вярата. И изпраща тук църковно лице, което да може от нейно име да прави политически изявления.Другият медиен сюжет на седмицата, който вдигна мощна вълна от коментари, е докторът, застрелял крадец в дома си. Но не инцидентът сам по себе си е показателен за обществото ни, а подкрепата, която докторът получи. Дори, когато се разбра, че е стрелял в гръб по човек, който бяга. Защото трябва да сме наясно – подкрепата не е за един пловдивски ренгенолог, а за правото да убиваш. И то не като самозащита, а като възмездие. Може да имаме съмнения в поведението на доктора, но няма съмнение, че Плъха заслужава да бъде убит. Защото е крадец, на това отгоре рецидивист, на това отгоре ром. Такава е плашещата нагласа, която сюжетът изкара на яве.Докато тече пловдивската драма, в театър „София” се играе пиесата на Мартин Макдона „Палачи”, постановка на Стоян Радев. В нея се разказва, че независимо от отмяната на смъртното наказание, палачите сред нас остават. И се оглеждат за своите жертви.", "date": "2018.03.12", "title": "Какво изнерви Руския патриарх"}
{"url": "https://offnews.bg/kultura/shon-bejkar-shte-predstavi-lichno-proektat-florida-v-sofia-676537.html", "text": "Независимият режисьор Шон Бейкър ще представи лично най-новия си и нашумял филм \"Проектът \"Флорида\" по време на 22-рото издание на София филм фест. Той ще направи и ексклузивно интервю с гостите на Дома на киното на 17 март от 12.00 часа.Режисьорът Шон Бейкър е роден в Ню Джърси през 1971 година. Дипломира се в нюйоркския университет и дебютира през 2000 година с „Four Letter Words” като сценарист, режисьор и монтажист. Премиерата на втория му филм „Take Out” е в програмата на Сламданс 2004. „Prince of Broadway” (2008) се появява за пръв път пред публика на филмовия фестивал в Лос Анджелис, а световната премиера на четвъртия му филм „Starlet” (2012) е на фестивала SXSW и по-късно печели наградата Robert Altman Spirit Award. „Tangerine” (2015), продуциран от братя Дюплас, е показан премиерно в Сънданс, където обира овациите на публиката, а неговият автор разкрива, че го е снимал изцяло на iPhone 5S с помощта на приложенията Moondog Labs и FiLMiC Pro и с асистенцията на Steadicam Smoothee Mounts. С 23 награди и 39 номинации, филмът се превръща в явление в света на независимото кино, гаранция за реализирането на следващи проекти.Бейкър е създал един „изпълнен с живот и искрена емоция филм, който може да ни научи на много неща”. Това е кратък цитат от множеството рецензии със заслужени удивителни, които се появиха в пресата непосредствено след премиерата на „Проектът „Флорида” („The Florida Project”) в „Петнайсетдневката на режисьорите” в Кан 2017.Сценарият е дело на режисьора в съавторство с Крис Бъргок. Историята следва уникалната шестгодишна Муни и нейната „банда” приятелчета, чиято лятна ваканция е изпълнена с детски чудеса и приключения във време, когато възрастните наоколо преживяват доста житейски трудности.„Проектът „Флорида” („The Florida Project”) започва като звънец за събуждане в летен лагер и е може би най-увлекателното филмово начало в тазгодишната програма на Кан... На фона на лавандуловите полета и пухкавите бели облаци на Флорида три деца крещят едно на друго, като кулминацията е пронизителния вик „Свежестта на бъдещето!” Този лозунг може да е зает от реклама за дъвки или от някой от многото лъскави билбордове, осветени по пътя за Орландо... Точно в този момент това се оказва главозамайваща глътка свеж въздух и дава тон за настроението в брилянтния, изпълнен с дух и настроение сърцераздирателен филм на Шон Бейкър”, пише Емили Йошида за „New Your Magazine (Vulture)”.", "date": "2018.03.12", "title": "Шон Бейкър ще представи лично 'Проектът 'Флорида' в София"}
{"url": "https://offnews.bg/obshtestvo/trolej-shte-smeni-tramvaj-6-v-sofia-v-lozenetc-nedovolstvat-676531.html", "text": "Столична община планира да замени трасето на трамвайна линия 6 с тролейбусна такава. Решението обаче не се нрави на жителите на кв. Лозенец, които искат емблематичната и най-дълга трамвайна линия в столицата да остане и да заработи отново. Преди 2 години трамваят спира да върви по тази линия заради работата по изграждането на третия метро лъч. Тогава лозенчани получават уверение, че мярката е временна и дори им дават срок кога трамваят ще бъде пуснат отново. Ремонтът вече е завършен и остава да се разбере каква ще е съдбата на трасето. Миналата седмица е имало обществено обсъждане по темата и от 7 варианта са останали 4.Най-вероятно трамваят ще бъде заменен с тролейбус, стана ясно от думите на зам.-кмета по транспорт на София Евгени Крусев пред bTV.Ще бъде премахнато трамвайното трасе от НДК до Лозенец (басейна Спартак) .Крусев подчерта, че със създаването на тролейбусна линия ще бъде подобрен транспортът в ж. к. \"Манастирски ливади\" и ще бъдат свързани трите метролъча.Страна в спора са заели и от \"Спаси София\". 5000 подписа събраха те от жителите на \"Лозенец\", за да остане тази линия.\"Имаше обещания от всички, че затварянето ще е временно. Противопоставят се тролей и трамвай. А защо не и двете? Защо е нужно да се закрива вече работеща инфраструктура и да се прави нова, от която не е построен и метър\", питат от \"Спаси София\".Все пак бъдещето на трамвайната линия ще се реши на експертен съвет, след като всички варианти бъдат прегледани и обсъдени обстойно.", "date": "2018.03.12", "title": "Тролей ще смени трамвай №6 в София, в 'Лозенец' недоволстват"}
{"url": "https://offnews.bg/futbol/levski-s-nov-talisman-sinite-veche-sa-lavove-676534.html", "text": "От Левски публикуваха своя нов талисман в официалната си страница в социалната мрежа Фейсбук. Той все още няма име, като следва да стартира кампания по неговото кръщаване.", "date": "2018.03.12", "title": "Левски с нов талисман, \"сините\" вече са лъвове"}
{"url": "https://offnews.bg/obshtestvo/sinodat-za-skandala-s-patriarh-kiril-prezidentat-dejstva-kato-darzhav-676551.html", "text": "\"През целия разговор президентът се държал като държавник, с уважение към своя събеседник, но и отстоявайки твърдо своите позиции, което силно впечатли главата на руската православна църква.\"Това се казва в официално изявление на протоерей Николай Георгиев, началник отдел \"Връзки с обществеността\" на Светия синод на БПЦ, цитирано от \"Клуб Z\".Изявлението идва седмица след гостуването на руския патриарх Кирил в България по случай националния празник 3-ти март. Преди да замине главата на Руската православна църква  си от \"опитите да бъде заличен приносът на руските воини за освобождението от османско господство\". По-късно РПЦ , в което се вижда как патриарх Кирил държи назидателен тон на президента Румен Радев по време на срещата им в Президентството.От Синода твърдят още, че президентът Радев изрично подчертал, че \"така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър Втори и загинал за българската свобода, независимо от неговата националност.\"От изявлението става ясно, че руският патриарх Кирил сам предложил да приключи тази тема, след като Радев му напомнил за тезата на самия патриарх за силата на мълчанието.", "date": "2018.03.12", "title": "Синодът за скандала с патриарх Кирил: Президентът действа като държавник, отстоявайки твърдо своите позиции"}
{"url": "https://offnews.bg/futbol/bosat-na-paok-nahlu-na-terena-s-pistolet-i-zaplashi-sadiata-video-676541.html", "text": "Гръцките футболни фенове станаха свидетели на изключително грозни сцени. Заплахи за смърт, собственик на футболен клуб с пистолет на терена и истинска суматоха около отменен гол. Това се случи по време на двубоя от гръцкото първенство между ПАОК и АЕК.В самия край на срещата, която вървеше към нулево равенство, шефът на бившия клуб на Димитър Бербатов - Иван Савидис, нахлу на терена, за да поиска обяснение от съдията заради отменен гол. Секунди преди това реферът Йоргос Коминис на пръв поглед реши да не зачете гол на Варела, а при повторенията се видя, че той е редовен.Севидис, чието състояние се оценява на близо 530 млн. долара, бе придружен от охраната си и първо разпореди на футболистите си да се приберат в съблекалнята. Това обаче не сложи край на скандала.Собственикът на ПАОК се върна, този път без връхната си дреха, а на кръста си носеше личен пистолет. Бизнесменът се насочи към рефера, който след това разкри, че е получил заплахи за живота си. Гръцките медии твърдят, че точните думи на Севидис са били: \"Мъртъв си!\". След заплахите съдиите останали на стадион \"Тумба\" до 2:20 ч. през нощта.Самият Иван Севидис е смятан за един от най-богатите и влиятелни политици в Русия, близък на президента Владимир Путин. Собственикът на ПАОК е роден в Грузия и е бил на служба в армията на СССР. След това завършва икономика в университета в Ростов.Севедис заема 30-а позиция в класацията на \"Форбс\" за най-богати бизнесмени. Той е член на руската партия \"Единна Русия\" и депутат в руската Дума. Преди да застане начело на ПАОК през 2012 г. и да погаси дълга на клуба от над 10 млн. евро, той е бил президент и собственик на \"Ростов\".", "date": "2018.03.12", "title": "Босът на ПАОК нахлу на терена с пистолет и заплаши съдията (видео)"}
{"url": "https://offnews.bg/nashite-avtori/iz-delnitcite-na-edin-lud-5-9-mart-676533.html", "text": "Понеделник, 5 мартРуският патриарх Кирил си тръгнал от България обиден, защото не сме изказали ексклузивна благодарност за освобождението на Русия. На летището, малко преди да си тръгне, Светиня му поискал да говори пред медиите: „Много ме огорчи, че в официалната риторика наравно с Русия същата роля се оказва, че са играли Полша, Литва, Финландия. Никаква политкоректност не може да оправдае лъжлива историческа интерпретация. Нито полският сейм, нито литовският сейм са взели решението за започването на войната с Османска Турция. Надявам се, че медиите ни чуват и ще предадат разочарованието на патриарха от това...\"От едно видео, което РПЦ ще публикува на сайта си, ще стане ясно, че руският дедо поп се е разядосал още на срещата с президента. На видеото патриката чете лекция по история на нашата държавна глава. Назидава го, дори малко му се поскарва. От \"Дондуков\" 2 премълчаха тази част от срещата и съобщиха само, че патриархът бил оценил високо ролята на Радев за \"недопускане на преиначаването на историческата истина за Освободителната война\".А сега се оказва, че не е било така, ами точно наобратно.Министър Ангелкова е на червения килим, участва в церемонията по връчване на наградите „Оскар“. Пардон, засега само наблюдава. Ама как наблюдава само... Владо Дончев твърди, че заради нея щели да учредят нова награда – За чуждоезичен наблюдател.Според „Канал 3“ на медийния империалист Пеефски обаче госпожата им събрала очите. „Стилна и красива Ангелкова засенчи звездите по червения килим на Оскарите. Тоалетът ѝ по нищо не отстъпваше на тези на големите звезди на киното…“Самата чуждестранна наблюдателка написа във Фейсбук: „Ще продължим да промотираме България чрез силата и влиянието на киноиндустрията, киното има милиони фенове и много ни помага. Вярвам, че това ще доведе до успех…“ Бла-бла-бла… И после изброява кои от наградените успяла да поздрави лично и как те били трогнати от вниманието…Не знам, братя и сестри, дали сте се замисляли, че простотията е като водата, може да приема формата на всеки съд, в който я сложиш.Ох, това забравих за горното ли го казах, или за долното…Съпругата на президента Деси Радева обидена от подигравките за еднаквите тоалети, с които се появиха с вицето Йотова на тържеството за Трети март. Бяха като пуснати под индиго. И двете в дантели и тюлове в два близки нюанса на войнишко зелено.„Хора, ласкае Деси критиците си, честно ли важното в момента са моят и на вицепрезидента тоалети?! Това ли е темата? Дори в деня на националния празник?! Дори тогава ли не можем да потиснем желанието си да сме пенкелери...“После небрежно цитира Джеферсън, колкото да ни покаже, че разбира и от висшата материя и минава по същество: „А всички мои критици искам да уверя, че за мен е важно как ме оценя човекът до мен. Защото съм негов избор. Не ваш!“Така си е. Президентството е пет години, пък Румен ще я оценя цял живот. Обаче, като имам предвид, че почти целият съзнателен живот на президента досега е минал под фуражка, бихме препоръчал на госпожата да наблегне на къси зелени чорапки. Убеден сме, че това страшно ще му хареса…Разбира се, има известен риск, даже доста добре известен, ако се носят така, както те си се харесват, да стават гафове като тоя с президента по потник, дамата по зърна и т.н. Ако са забелязали, че беше гаф де, щото може и да не са.Валери Симеонов определено превишава пределите на законната самоотбрана. Зачеса руския патриарх с argumentum ad hominem. Направи епохално изказване и затова ще го цитираме дословно, за да се запази за поколенията:„Този Кирил не е слязъл от небесата, не е слязъл от Рая и не е пратеник на Господ Бог или на Исус Христос. Патриарх Кирил е известен като цигарения митрополит на Русия. От 1996 г. той има 14 млрд. долара от внос на безакцизни цигари. Тоя хитрец е внесъл безакцизни цигари за 14 милиарда и 4 милиарда вино за нуждите на църквата, пак безакцизно. Тоя, същият, има частен самолет, той има вила в Швейцария, на тоя часовникът му е 30 000 и тоя, същият, да има наглостта да раздава правосъдие пред българския президент. Я си представете нашият Неофит да отиде в Русия, да застане пред Путин и да започне да му тропа: „Алоо, ти откъде падна, бе? Ти не знаеш ли Кирил и Методий какви са?” Какво ще стане с него? Византийци ли са Кирил Методий, както неграмотно твърдеше Путин?Какъв е тоя? Това не е източно православен духовник. Това е агент Михайлов, от съветското КГБ, доказано. Второразрядно съветско ченге да дойде да ми казва кое е истина и кое не – извинявайте, няма как да стане…”Изглежда, че понякога е добре да имаш и един изявен простак в правителството. Като се наложи… Един, максимум двама, не цяло правителство.Ако за премиера имаме още известни съмнения, за Валери сме сигурен - в тоя човек има поне двама души…Вторник, 6 мартВ редакцията на \"Капитал\" получили мейл за посещението на Гинка в Чехия и разговорите ѝ по сделката с ЧЕЗ. В метаданните на прикачения файл обаче като автор на документа е посочена Monika Yosifova. Както навярно си спомняте, така се казваше Моника Станишева преди да се вземат със Сергей. Тя категорично отрича да има нещо общо с Гинка и сделката. Нито в лично качество, вика, нито през моята компания. Но и никой не е очаквал, да признае на първо повикване още. Всеки на нейно място би отричал. Работата стана дебела и ще го отнесе Сергей. От една страна Борисов и ГЕРБ ще се упражняват в конспиративни теории, от друга страна Нинова няма да се поколебае да открие „приятелски“ огън. Червените вече подло се дистанцираха: „Във връзка с твърденията на ГЕРБ, че Моника Станишева е свързана с дейността на купувача на ЧЕЗ, заявяваме, че БСП не носи отговорност за ничии бизнес дела…“Не носи отговорност, а не, че нема такива дела…Ясно е, че за Гинка работи някоя ПР агенция. Тия листчета, дето ги четеше в НС, някой ѝ ги е написал, не ли?Между другото, тоя ни кют да сричаме от листчета дал основание на руския патриарх да ни изкара направо малоумници: „В съветско време, вика, българските другари бяха считани за най-лошите оратори, които изобщо не можеха да говорят без листче.\"Гледай го чернокапеца му ниеден къде ще иде да ни рови недъзите! Тоя не е второ-, тоя е треторазреден!Междувременно от Чехия пристигна съобщение в стил „Те ти, булка, Спасовден!“ „Хосподарски новини” съобщава, че в договора за продажба между ЧЕЗ и „Инерком” имало клауза, която изисква от купувача да сътрудничи по делото на ЧЕЗ срещу България в международния арбитраж. Ако искът на ЧЕЗ бъде удовлетворен, обезщетението можело да достигне 600 млн. евро. И затова чехите се опъват българската държава да влиза в сделката. Щото става малко шизофренично българската държава да съдейства срещу българската държава…Не че не е възможно, де… Ставало е и пак ще става. Както казахме миналия път, имаме работа с бандити! Те по цял ден мислят какво и как да откраднат.В тази история интересите на държавата ги няма. Тук се надлъгват чешките разбойници с българските разбойници. И двете страни са единодушни, че ЧЕЗ трябва да спечели делото в арбитража. Единственото, което е спорно, е кой какъв дял да вземе от стотиците милиони евро.Сидеров при Цветанка Ризова. Направо влиза в процедура за отнемане на българското гражданство, ако бяхме държава! „Защо руският патриарх да не може да се кара на президента ни? Вие имате някакъв регламент за руския патриарх ли? Той не се е карал, а изрази недоволство, че заради соросоидни организации неглижираме ролята на Русия в нашата история.\"Беше особено нахъсан срещу Цветанка. \"Вие лично сте част от един соросоиден кръг, който оспорва ролята на Русия, прави майдани, протести… Вие като медия и като водеща имате най-големия грях към българския народ, защото всеки ден сте в домовете на българите и промивате мозъците им, че Русия е лоша, а САЩ са добри…\"Дали и до него са стигнали слуховете за нейната близост (някои говорят дори за конкубинат) с Валери Симеонов, не знам? Но ѝ говореше като да имат лична вражда, не само идейна.Нещата със Сидеров не отиват на добре. На мястото на личния му психиатър не бих бил спокоен.Радан Кънев за Сидеров: „Човек, който може да каже, че в средата на XIX век не е имало българи, и така да плюе на цялото ранно Възраждане, на Паисий, на Софроний, на Неофит Рилски... на цялата първа фаза на Църковните борби, че дори на Славейков и Раковски… Каквото и да се каже, е малко. Никога, никога българин не е обиждал така България, народа ни, нацията ни, наследството ни. Никое мекере, хюмне, предател и ибрикчия не го е правил…\"Яко го е подредил. Само хюмне да му беше рекъл, стига му. Нали знаете какво е хюмне? Морските знаят. Те така викат на онези мъже, дето и за жена стават…Мъж открадна „Оскар“-а на Франсис Макдорманд, часове след като актрисата от „Три билборда извън града“ го получи за най-добра женска роля.Ще ви кажа честно, заподозрях Ангелкова. Тя наистина доста приличаше на предрешен мъж. И обикаляше наградените и им викаше: „Дай да ти пипна „Оскар“-а“ И някои ѝ даваха. И тя качваше снимките във Фейсбук, което предизвика дива завист в софийските среди.Слава Богу, не била тя. Представяте ли си? „Български министър краде статуетка!“ Колко му е. Виждали сме подобни работи: „Български министър крал социални помощи във Франция…“Сряда, 7 мартПГ на ОП с нота, в която настоява вицепремиерът Симеонов да се извини на руския дедо поп: „Смятаме, че е недопустим подобен език към Негово светейшество патриарха на РПЦ Кирил… Настояваме Симеонов да поднесе извинение за нанесените обиди.“Според агенти от НФСБ, като получил нотата, Симеонов рекъл: „Да, да, ще се извиня…“ И понижил още патриарха в длъжност. В смисъл, че го нарекъл треторазрядно ченге…Правителството оттегли Истанбулската конвенция. Премиерът Борисов обяснил, че това се прави в името на народа: \"Ние сме длъжни да се съобразим с народа… Имаше много тежки реакции и на коалиционния партньор, и на православието, и на мюфтийството и се насадиха огромни страхове у българския народ.\"Сега европейските депутати могат да се почувстват излъгани. Защото Борисов им обеща: „Ще положа всички усилия да мине в парламента…\" И положи верно положи усилия. Но, както обича да казва д-р Филипов, историята работи с резултати, не с усилия. Така, де, историята не се прави от хора със запек, да ме прощавате. В историята ще пише, че третото правителство на Борисов е отказало да ратифицира конвенцията за защита на жените от домашно насилие.И докато сме още на жените…„Монитор“: „Учени огледаха щателно вагини, не откриха точката G“.Учени от Мелбърн под ръководството на д-р Натан Хоаг изследвали милиметър по милиметър вагините на 13 жени от различни възрасти, но не намерили нищо, което да прилича на G-точката. Не че някой знае как изглежда, де…За пръв път за G-точката съобщава немският гинеколог Ернст Грефенберг през 50-те години на миналия век. И оттогава гинеколозите, а след тях и нормалните мъже, я издирват и няма, и няма… Д-р Натан Хоаг е убеден, че G-точката не съществува. Обаче пък авторитетната британска сексоложка Ребека Дакин е категорична, че съществува.Ще ви кажа една тайна. G-точката наистина не съществува, но това не означава, че не трябва да се търси. Напротив, трябва. От всички безрезултатни търсения, за които се сещам, търсенето на G-точката е най-приятното безрезултатно търсене. G-точката съществува само докато я търсим. Спрем ли да я търсим, вече не съществува. Разбирате ли? Всичко е в търсенето.", "date": "2018.03.12", "title": "Из делниците на един луд (5-9 март)"}
{"url": "https://offnews.bg/tenis/federer-ne-e-iznenadan-ot-rannoto-otpadane-na-dzhokovich-ot-indian-uel-676550.html", "text": "Световният номер 1 в мъжкия тенис Роджър Федерер заяви, че дори шампион като Новак Джокович се нуждае от време, за да навлезе във форма след операция. Сърбинът отпадна още във втория кръг на турнира по тенис за мъже от сериите Мастърс в Индиън Уелс, след като отстъпи на японския квалификант Таро Даниел с 6:7(3), 6:4, 1:6.\"Не съм изненадан. Когато си далеч от корта за повече от два месеца, започваш да се чувстваш така. Когато се връщаш от контузия и не си играл дълго време, е нужно да положиш допълнителни усилия.Все още е рано за Новак, това бе първият му мач след операцията. Оттук насетне нещата ще се развиват само в положителна насока за него\", каза Федерер.Иначе швейцарецът довърши успешно своя мач срещу Федерико Делбонис. В двубой от програмата за събота, прекъснат и отложен заради дъжд при 6:3, 2:2, Маестрото в крайна сметка се наложи със 7:6(6) във втория сет при доиграването на следващия ден.", "date": "2018.03.12", "title": "Федерер не е изненадан от ранното отпадане на Джокович от Индиън Уелс"}
{"url": "https://offnews.bg/politika/dbg-iska-ostavkata-na-pravitelstvoto-676518.html", "text": "\"Движение България на гражданите\" поиска оставката на правителството и предсрочни избори. Това заяви зам.-председателят му Найден Зеленогорски пред Нова тв.\"Части от Реформаторски блок имат по-различно отношение към правителството. В подобна среда няма как да се работи ефективно, без препотвърджаване на решението за опозиционност на РБ и ефективни действия в тази посока\", каза той по повод решението на Националния съвет на ДБГ за замразяване на членството в РБ.Според него кабинетът демонстрира \"национал-популизъм\", а в парламента \"има само скандали и не се осъществяват никакви политики\".Идеите за одържавяване на ЧЕЗ или военни предприятия са недопустими, смята той.По думите му \"демокрацията е застрашена, има опити за феодализиране на общини, а управлението замете важни реформи\", например машинното и електронно гласуване.\"И Оруел не може да напише драма като тази с ЧЕЗ - заяви Зеленогорски. Очевидно е, че зад тази дама има схема, която никой не иска да разкрие. Когато се спре тока на 3 млн. българи, защото фирмата не може да се справи, институциите може и да се сетят, че имат задължения, отговори на въпрос за сделката за ЧЕЗ.\"", "date": "2018.03.12", "title": "ДБГ иска оставката на правителството"}
{"url": "https://offnews.bg/analizi-i-komentari/hristo-ivanov-putin-ima-konkretni-porachki-koito-naj-dobre-se-izpaln-676554.html", "text": "Оглушителното мълчание на държавата ни, и особено на Борисов, всъщност е подготовка за последващата визита на Путин. Който, естествено, няма да идва да се занимава със символни акции, а ще търси конкретни реализации на имперските си претенции у нас, а чрез нас вече и в региона.Това пише във Фейсбук лидерът \"Да, България\" Христо Иванов по повод разразилия се скандал след посещението на руския патриарх Кирил.Според бившия правосъден министър не бива да се утешаваме, че символното поругаване на нашата държавност е било само нещо инцидентно и за вътрешна предизборна употреба. Става дума за трайна претенция, че ние попадаме в онази сфера на интереси, в която важат правилата на Кремъл.Една седмица след акцията на патриарх Кирил позорното мълчание на българските институции преминава в легитимиране на правото на Кремъл да се държи с държавата ни като помешчик с крепостни селяни. През това време стана пределно ясно, че мероприятието е било предварително планирано, режисирано и ешелонирано със съответната пропагандна подкрепа. С мълчанието си нашите президент, премиер, външен министър се съгласяват на ролята на декор на чийто фон се демонстрира, че империята е в сила. (Не броим индивидуалните предизборни изяви на гражданина Валери Симеонов).След като показа анимации с полумитични нови оръжия, Путинският режим демонстрира на практика, че в пълно пренебрежение на факта, че България е уж държава суверенна, светска, европейска и натовска, в нарушение на всякакъв дипломатически протокол и елементарните правила на поведение на един гост, разполага с несмущаваната патриархална власт да си разиграва коня върху главите ни. Че това беше извършено от патриарха и на нашия национален празник, беше внимателно планирана перфидна символна атака. Ние можем да празнуваме свободата, дадена ни от империята, но само докъдето и както тя позволи. Можем да си играем на суверенитет, светска демокрация, пост-вестфалски съюзи и просвещенски институции, но когато тук се яви олицетворението на цезаро-папистката претенция, че Москва е Трети Рим, всичко това се стопява като мартенски сняг и холопите от Н-ската глубинка могат само да мълчат с наведени глави, да си гледат лаптите и да се надяват по гърбовете им да не заиграе господарската нагайка.Съдейки по неконтролируемите хлипания, които се изпускат от обкръжението на президента в съответните медийни сателити, в президентството още не могат да разберат, защо Путин за пореден път пренебрегва “русофилството по съвест” на Радев и избира да работи с Борисов. Първо, защото когато една модерна държавност трябва да бъде унизена и отречена от възроденото традиционно самодържавие, най-подходящият предмет на въздействие е претендиращият да бъде държавен глава, който и да е той. И, второ, защото Путин има конкретни поръчки, които най-добре се изпълняват от Борисов.В този смисъл, хич не бива да се утешаваме, че това символно поругаване на нашата държавност е било само нещо инцидентно и за тяхна вътрешна предизборна употреба. Става дума за трайна претенция, че ние попадаме в онази сфера на интереси, в която важат правилата на Кремъл.Освен символната заявка за това, в същия ден тази претенция е била конкретизирана и в съвсем материални измерения. Докато патриархът е показвал мястото на безсловесния ни лже-президент, Путин си е говорил с Борисов, който, впрочем, толкова добре пасва на идеята, че ние нямаме самостоятелна държавност, а някакво самобитно племенно-криминално самоуправление, каквито са типични за много части на империята. (Колко ли е голяма от гледна точка на Путин разликата между Борисов и Рамазан Кадиров, например?)Беше съобщено, че Борисов е докладвал за идеята за “Балканска АЕЦ Белене”. Преведено, това означава, че, първо, е рапортувал, че този проект за още по-голямо корупционно проникване и ограничаване на енергийния ни суверенитет ще се реализира. И, второ, че корупционните му и енергийно-подчиняващи ефекти ще се разпрострат не само върху България, но може да обхванат и други страни от региона. С други думи, полезността на Борисов за Путин нараства.Ако имахме политически елит с инстинкт за суверенна държавност, реакция щеше да има и тя щеше да бъде единна и да се изразява в отмяна на посещението на Путин, поне докато не получим извинение. Вместо това, Борисов и Захариева мълчат, ГЕРБ атакува Радев, Радев е загубил ума и дума, БСП обяснява, че патриарх Кирил все пак е прав, а Сидеров махмурливо доразвива отрицанието на историческата държаво-способност на българската нация.Оглушителното мълчание на държавата ни, и особено на Борисов, всъщност е подготовка за последващата визита на Путин. Който, естествено, няма да идва да се занимава със символни акции, а ще търси конкретни реализации на имперските си претенции у нас, а чрез нас вече и в региона.С други думи, стискаме зъби и се готвим се за следващ поклон (челобитнина) пред Шапката на Мономах.", "date": "2018.03.12", "title": "Христо Иванов: Путин има конкретни поръчки, които най-добре се изпълняват от Борисов"}
{"url": "https://offnews.bg/obshtestvo/oblatci-v-sofia-plovdiv-i-varna-24-gradusa-vav-veliko-tarnovo-i-ruse-676504.html", "text": "24 градуса ще достигнат температурите днес, показва прогнозата на Националния институт по метеорология и хидрология при БАН.Минималните температури ще са между 3 и 8, а максималните - от 19 до 24.В София те ще са между 4 и 20,ще има променлива облачност, възможно е да превали.В Пловдив ще е облачно, а температурите ще са между 6 и 21 градуса.Променлива облачност ще има във Варна, с температури между 7 и 21.Максималните температури ще достигнат 24 градуса във Велико Търново и Русе.Около обяд в крайните северозападни райони ще има слаби валежи от дъжд, които до края на деня ще обхванат западната половина от страната, а през нощта срещу вторник - и останалите райони. Ще духа слаб, в Източна България - до умерен вятър от юг-югозапад.В планините облачността ще е значителна. Ще има превалявания от дъжд, над 2300 метра от слаб сняг. Ще духа умерен, по билата временно до силен югозападен вятър. Максималната температура на височина 1200 метра ще бъде 14°, на 2000 метра – около 6°.По Черноморието облачността ще се увеличава и до края на деня вече ще е значителна. Привечер на отделни места ще превали дъжд. Ще духа слаб до умерен вятър от юг-югозапад, който след обяд ще се ориентира от югоизток. Максимални температури между 19° и 22°. Температурата на морската вода е 6-7°. Вълнението на морето ще бъде 1-2 бала.Слънцето ще изгрее в 6:44 часа и ще залезе в 18:29 часа. Продължителност на деня ще бъде 11:45 часа.", "date": "2018.03.12", "title": "Облаци в София, Пловдив и Варна. 24 градуса във Велико Търново и Русе"}
{"url": "https://offnews.bg/obshtestvo/spirat-vodata-v-tcentara-na-sofia-i-lozenetc-dnes-676503.html", "text": "Днес водата ще бъде спряна на шест места в столицата заради ремонти, предупреди \"Софийска вода\".Вода няма да има на:- ул. „Цар Асен“ - между бул. „Ген. Скобелев“ и бул. „Патриарх Евтимий“ - от 9 до 18 ч;- бул. „Ген. Скобелев“ - между бул. „Витоша“ и ул. „Цар Асен“ - от 9 до 18 ч;- ж.к. \"Лозенец\":на ул. „Зорница“, ул. „Димитър Хаджикоцев“ №12-№14 - от 10 до 18:30 ч;- м. Гърдова глава, на ул. „Чукар“ - от ул. „Карамфил“ до ул. „Маломир“, и ул. „Маломир“ - от 10 до 18 ч;- в. з. Американски колеж - от 10 до 16 ч.- бул. \"Св. Климент Охридски\" - от №130 до Околовръстен път - от 10 до 16 ч.", "date": "2018.03.12", "title": "Спират водата в центъра на София и Лозенец днес"}
{"url": "https://offnews.bg/politika/i-prezidentat-sezira-ks-zaradi-zakona-za-chastnite-ohraniteli-676557.html", "text": "Президентът Румен Радев също се обърна към Конституционния съд с искане за установяване на противоконституционност на текстовете от Закона за частната охранителна дейност, с които се въвежда охрана на урбанизирание територии.Малко по-рано през деня  направи и главният прокурор Сотир Цацаров.  беше внесен от депутати от ГЕРБ и приет скоростно на две четения, въпреки отправените предупреждения от бранша на охранителните фирми, че текстове от него противоречат на конституцията и европейското право.В мотивите си президентът посочва, че общественият ред е ценност, която крепи целостта на обществото и дейностите по опазването му трябва да съответстват на нормите на Конституцията и законите, а те поверяват опазването му върху определени органи на публичната власт.„Държавата няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЧЗОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред“, посочва Румен Радев в обръщението си към Конституционния съд.Конституцията натоварва с функции за осигуряването на общественото спокойствие и обществената безопасност изрично Министерския съвет и областния управител, а осигуряването на обществения ред е част от ръководенето и осъществяването на вътрешната политика на страната, напомня държавният глава.Президентът посочва още, че в обновения ЗЧОД не е поставено изискване служителите, които се грижат за опазването на обществения ред, независимо от длъжността, която заемат, да са политически неутрални и да се ръководят единствено от закона. Такова изискване въвеждат чл. 116, ал. 1 от Конституцията, чл. 9 ал. 1 от Закона за политическите партии и чл. 146, ал. 3 от Закона за МВР. „Министерството на вътрешните работи е строго йерархична структура с присъщата й субординация, отчетност и контрол. Поверяването на функции по опазване на обществения ред на частноправни субекти, спрямо които са неприложими посочените принципи, поражда риск при осъществяване на тази дейност“, посочва още държавният глава в мотивите си.Между аргументите на президента за сезирането на Конституционния съд са и липсата на специфични изисквания и конкретика относно патрулирането и комплекса специфични дейности, които ще бъдат прилагани за защита на имуществото и населението в урбанизираните територии, както и ограничаването на конституционната защита, която получават гражданите под формата на отговорност на държавата за вредите, причинени от собствените ѝ органи и лица, поставяйки охраната на урбанизираните територии във формата на частната охранителна дейност.", "date": "2018.03.12", "title": "И президентът сезира КС заради закона за частните охранители"}
{"url": "https://offnews.bg/obshtestvo/mvr-zapochva-masirani-proverki-za-shofirane-s-kolan-676559.html", "text": "От 12 до 18 март МВР провежда специализирани проверки за използването на предпазни колани. Ще се проверява използването на обезопасителни средства от водачите и пътниците в моторните превозни средства. Операцията се провежда едновременно на територията на всички страни, членки на Европейската мрежа на службите на Пътна полиция.В рамките на операцията пътните полицаи ще следят за използването на обезопасителни колани от пътниците и водачите на МПС, на каски от водачите и пътниците на мотоциклети и на обезопасителни столчета в колите при превозването на деца.По данни на TISPOL неизползването на обезопасителни средства значително увеличава риска от смърт или траен травматизъм при настъпването на пътен инцидент.По време на проверките пътните полицаи ще следят и за наличието на валидна застраховка „Гражданска отговорност“.", "date": "2018.03.12", "title": "МВР започва масирани проверки за шофиране с колан"}
{"url": "https://offnews.bg/zimni/dadoha-shans-na-biorndalen-de-se-ottegli-s-dostojnstvo-676558.html", "text": "Най-титулованият биатлонист в историята Оле Ейнар Бьорндален получи шанс да се сбогува с родната публика в Норвегия в старта за Световната купа в Холменколен.Състезанието ще се проведе между 15 и 18 март, а включването на 44-годишният осемкратен олимпийски шампион Бьорндален, който не участва на олимпийските игри в Пьонгчанг, заради слаба форма през сезона, е поради неразположение на Емил Хегле Свендсен.Той пропусна и състезанието в Контиолахти, където отново вместо него участва Бьорндален, който завърши 12-и в спринта.Самият легендарен биатлонист вече мисли за оттегляне, но търсеше достоен начин. Наскоро в интервю той заяви, че може да остане за още един сезон, но се пошегува, че трябва да пита за това дъщеря си Ксения, която още няма и една година.Невключването на Бьорндален в олимпийския отбор беше изключително обидно. Впоследствие треньорите дори го пратиха да кара в старт за купата на IBU, но той отказа.", "date": "2018.03.12", "title": "Дадоха шанс на Бьорндален де се оттегли с достойнство"}
{"url": "https://offnews.bg/112/bregovo-bedstva-pod-voda-sa-hiliadi-dekari-i-dvorove-na-kashti-676512.html", "text": "Бедственото положение остава в сила за видинската община Брегово - залети са хиляди декари земеделски земи и дворове на къщи. Наводнени са и помпени станции.Прекъсната е дигата по река Делейнска на около километър от видинското  вчера. До мястото не може да достигне техника.Извършено геодезично заснемане на района, за да се оцени рискът, каза зам.-кметът на Видин Цветан Асенов пред БНР:„До дигата в момента е невъзможно да се пристъпи под никаква форма, отникъде, с никаква техника, за да се предприемат спешни мерки, за да се възстанови дигата“.Ако се наложи, в Иново ще бъде направена временна дига, за да се предпазят къщите от наводнение.Бедственото положение ще е в сила до седмица.Към момента няма опасност от замърсяване на питейната вода в Брегово, заяви снощи управителят на област Видин Албена Георгиева след заседание на кризисния щаб. В това я уверили представители на ВиК.Служители на Районната служба \"Пожарна безопасност и защита на населението“ във Видин са извършили оглед на дигите на река Тимок край Брегово. Набелязани са критичните участъци, като е разширен процепът в една от тях за по-бързо оттичане на водата обратно в Тимок. След като премине проблемната ситуация, от Напоителни системи ще предприемат мерки за заздравяване на дигите.", "date": "2018.03.12", "title": "Брегово бедства, под вода са хиляди декари и дворове на къщи"}
{"url": "https://offnews.bg/112/ogromno-svlachishte-blokira-patia-smolian-madan-676515.html", "text": "Огромно свлачище блокира пътя между Смолян и Мадан. Скали продължават да падат, предстои нов оглед на мястото, съобщи Нова телевизия.Шосето е затворено от тоновете скална маса. Стотици жители на околните села са принудени да се придвижват пеш под опасните камъни.В момента се обмисля обходен вариант на трасето за тежкотоварни автомобили и за леки коли. Едно от дърветата, повалени от свлачището, е прекъснало важен електропровод, но за момента няма хора без ток.По първоначални оценки свлачището е обхванало над 20 декара площ.", "date": "2018.03.12", "title": "Огромно свлачище блокира пътя Смолян-Мадан"}
{"url": "https://offnews.bg/temida/tragva-parvoto-delo-za-koruptcia-vav-vlastta-sreshtu-bivshia-vanshen-676516.html", "text": "Днес тръгва по същество първото дело за корупция по високите етажи на властта. Обвиняеми са бившият външен министър Даниел Митов и бившият му заместник в МВнР Христо Ангеличин.То ще се гледа в Специализирания наказателен съд.Митов е обвинен в престъпление по служба, а Ангеличин - в безстопанственост.Първоначално бившият министър бе с мярка за неотклонение \"подписка\", но по-късно съдът я отмени и двамата с Ангеличин остават без мярка за неотклонение по време на съдебния процес.ПредисториятаТова е първото дело за корупция по високите етажи на властта, което спецсъдът ще разгледа, след като парламентът даде правомощия на спецмагистратите да съдят висши държавници. За тази цел на спецсъдии и спецпрокурори бяха .Сигналът за сделката на Външно беше  от бившия външен министър Кристиан Вигенин.Според прокуратурата бившият външен министър е нарушил Закона за обществените поръчки като сключил споразумения към договор с Министерството на земеделието и храните и така е набавил облага за търговско дружество като е ощетил държавата с 494 458,03 лв. Митов задължил МВнР да преведе чрез МЗХ на търговското дружество въпросната сума и не предвидил контрол по изпълнението на ценовото предложение по така сключените споразумения.Христо Ангеличин е обвинен, че в периода от 15.01.2016 г. до 22.07.2016 г., като заместник-министър на външните работи, при условията на продължавано престъпление, в нарушение на задълженията си да наблюдава и контролира дейността на дирекция „Управление на собствеността и материално-техническо осигуряване” в МВнР, не упражнил достатъчен контрол върху работата на директора на тази дирекция.В резултат на това са последвали значителни щети за Министерство на външните работи в размер на 494 458,03 лева, изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение.Вместо да се спази законът, тъй като са налице основания за провеждане на процедура за възлагане на обществена поръчка по реда на ЗОП, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез Министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ.", "date": "2018.03.12", "title": "Тръгва първото дело за корупция във властта: срещу бившия външен министър Даниел Митов"}
{"url": "https://offnews.bg/obshtestvo/ucheni-ot-evropejskia-saiuz-rabotiat-aktivno-varhu-vaksina-sreshtu-afr-676511.html", "text": "Учени от Европейския съюз работят активно върху ваксина срещу африканската чума по свинете, която засегна редица държави от ЕС като Естония, Литва, Латвия, Полша и отчасти – Чехия и Румъния. Това стана ясно на международна среща в София за ролята на дивеча в контекста на управлението на здравето на животните, която се проведе в рамките на българското председателство на Съвета на Европейския съюз. Събитието бе открито от еврокомисаря по здравеопазване и безопасност на храните Витянис Андриукайтис и министъра на земеделието, храните и горите Румен Порожанов. Двудневният форум се организира със съдействието на главна дирекция „САНТЕ“ на ЕК.„През последните десетилетия в световен мащаб застрашително нараства броят на епидемии от редица болести по дивите животни, които имат потенциал за бързо и широко разпространение. Те са в състояние да причинят сериозни сътресения в сектора на здравеопазване на животните и международния ловен туризъм, както и икономически загуби от унищожаване или обезценяване на продукция“, заяви при откриването министър Порожанов. Той допълни, че дивите животни се посочват като основна причина за епидемиите в Европа по отношение на инфлуенцата по птиците, африканската чума по свинете, класическата чува по свинете, бяс и др.„Ето защо основен приоритет на Българското председателство през първото полугодие на 2018 г. е работата по изграждане на международна стратегия и капацитет за управление и опазване здравето на дивеча, която да помогне за създаване на система за бърза и навременна диагностика на някои актуални болести и предприемане на адекватни и навременни мерки“, каза още Румен Порожанов. Той обясни, че икономическите щети, които държавите-членки на ЕС търпят от разпространението на болестите, пренасяни от дивите животни, са огромни.„Над 7000 проби от диви прасета са взети през тази година в България, засилен е контролът по граници и летища за недопускане на африканската чума по свинете у нас“, заяви д-р Дамян Илиев, изпълнителен директор на Българската агенция по безопасност на храните. Проблемът в борбата с това заболяване е, че все още няма ваксина срещу него, но научните институти работят усилено по въпроса.Еврокомисарят по здравеопазване и безопасност на храните Витянис Андриукайтис коментира, че само с общи усилия на всички заинтересовани страни може да се постигне успех в борбата срещу заболяванията по животните. Той съобщи, че годишните загуби от актуалната африканска чума по свинете, която е засегнала част от Европа, се оценяват на между 5 и 7 млрд. евро годишно. Проблем е и че заболяването води до рестрикции за износа на свинско месо от ЕС към трети страни. „Необходима е ловна стратегия, която да се прилага в помощ на борбата с африканската чума по свинете, защото ловците са първите, които се сблъскват с това заболяване“, каза още Витянис Андриукайтис.На Международната среща в София за ролята на дивеча в контекста на управлението на здравето на животните присъстват представители от ветеринарните служби и ловни организации от всички държави членки на ЕС, както и от съседни трети страни – Беларус, Босна и Херцеговина, Косово, Македония, Грузия, Молдова, Черна гора, Сърбия, Турция, Украйна и Русия. Във форума участват и Европейския орган за безопасност на хранети (EFSA), Световната организация за здравеопазване на животните (OIE), Международния съвет по опазване на дивеча и дивата природа (CIC), Европейската федерация на асоциациите за лов и опазване на дивеча (FACE), Канадския център за здравеопазване на животните и др.", "date": "2018.03.12", "title": "Учени от Европейския съюз работят активно върху ваксина срещу африканската чума по свинете"}
{"url": "https://offnews.bg/sviat/putin-naredil-da-svaliat-patnicheski-samolet-zaradi-bomba-na-borda-676513.html", "text": "Руският президент Владимит Путин е наредил пътнически самолет да бъде свален със стрелба заради съмнения, че носи взрив на борда си, а целта му е откриването на Олимпиадата в Сочи през 2014 г., разкри самият той в нов филм.В двучасовия документален филм, публикуван онлайн, Путин разказва, че преди началото на Игрите му е било докладвано за похитен самолет, излетял от Турция за Украйна. Тревогата се оказала фалшива и самолетът не бил свален.Филмът \" излиза в навечерието на президентския вот в Русия, в който Владимир Путин отново е водещият кандидат. Изборите ще се проведат на 18 март.", "date": "2018.03.12", "title": "Путин наредил да свалят пътнически самолет заради бомба на борда"}
{"url": "https://offnews.bg/politika/v-makedonia-borisov-i-zaev-pochitat-pametta-na-deportiranite-evrei-676514.html", "text": "Премиерът Бойко Борисов ще участва във възпоменателната церемония на 12 март в Скопие по повод 75-годишнината от депортирането на евреите от територията на днешна Република Македония, съобщи правителственият пресцентър.В памет на жертвите на Холокоста българският министър-председател, заедно с премиера на Република Македония Зоран Заев, ще поднесе венец на паметника на загиналите евреи.Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност.В рамките на посещението са планирани и двустранни разговори между премиерите Борисов и Заев.\"Това нещо се случва за първи път - официален представител, при това премиер на Република България, да присъства на възпоменателна церемония по повод депортирането на евреите. И това ще стане на мястото, откъдето е започнала депортацията - Монопола. Това е историческо събитие и поздравяваме храбростта и куража на Борисов да дойде в този ден в Република Македония\", заяви пред БГНЕС в навечерието на визитата Горан Садикарийо, главен и изпълнителен директор на Фонда на Холокоста и Мемориалния център на Холокоста в Скопие.\"Ветровете в България се променят. И вече не се говори само за спасяването на българските евреи, но и за депортацията на тези от Тракия, Македония и Пирот. Става въпрос за над 11 000 евреи\", добави той.", "date": "2018.03.12", "title": "В Македония Борисов и Заев почитат паметта на депортираните евреи"}
